<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Oto kilka uwag związanych z otwarciem naszej sesji. Nasze oczy zwrócone są dzisiaj na południowych sąsiadów Unii Europejskiej. Przełomowe wydarzenia ostatnich dni w Egipcie tchnęły nowego ducha w społeczeństwa całego regionu. Podziwiamy ich odwagę, determinację i demokratyczne aspiracje. Taka postawa przyniosła już znaczące przemiany, które w pełni wspieramy. Żałujemy jednak, że nie obyło się to bez ofiar w ludziach. Wzywamy wszystkie rządy regionu do otwarcia się na dialog ze swoimi obywatelami. Chcemy zaprzestania jakichkolwiek prześladowań demonstrujących pokojowo ludzi i zniesienia od lat obowiązujących stanów wyjątkowych. Wzywamy do przywrócenia pełnej wolności słowa; głos ludzi musi być wysłuchany. Jest to również ważne zadanie dla całej Unii Europejskiej, dla nas wszystkich. Pamiętajmy, że w roku 1989 wielu europejskich polityków obawiało się przemian w Europie Środkowej i Wschodniej, nie bójmy się więc w pełni zaangażować politycznie i gospodarczo. Pomóżmy naszym sąsiadom zrealizować ich demokratyczne aspiracje, tak by chcieli i mogli wreszcie godnie żyć w swoich krajach i nie byli zmuszeni do emigracji. Sprostajmy temu zadaniu solidarnie jako prawdziwa wspólnota.
<P>
(Oklaski)
<P>
W związku z wydarzeniami u naszych południowych sąsiadów chciałbym także zwrócić uwagę, że niektóre kraje Unii Europejskiej są celem dla znacznej liczby emigrantów z tamtego regionu. Unia powinna działać szybko i wspólnie, by wesprzeć te kraje członkowskie, które doświadczają wzmożonego napływu uchodźców. Jest to także nasz wspólny unijny obowiązek i nasza wspólna unijna odpowiedzialność.
<P>
Kolejna informacja: dnia 12 lutego obchodziliśmy międzynarodowy dzień przeciwko wykorzystywaniu dzieci jako żołnierzy. Szacuje się, że w ponad 20 krajach na całym świecie obecnie bezpośrednio zaangażowanych w konflikty zbrojne jest 200 do 300 tysięcy dzieci. Parlament Europejski aktywnie angażuje się w walkę z haniebnym procederem wykorzystywania dzieci w konfliktach zbrojnych.
<P>
Następna informacja: docierają do nas szokujące dane z Iranu. Od początku roku stracono tam trzykrotnie więcej ludzi, niż w analogicznym okresie roku ubiegłego. Szczególne zaniepokojenie wzbudza skazywanie na śmierć dysydentów politycznych. Wzywam władze Iranu do wprowadzenia moratorium na wykonywanie kary śmierci, a w przyszłości wykreślenie jej z katalogu kar stosowanych w tym kraju.
