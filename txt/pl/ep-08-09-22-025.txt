<CHAPTER ID="025">
Tablica wyników rynku wewnętrznego (krótka prezentacja) 
<SPEAKER ID="179" NAME="Przewodniczący">
Kolejnym punktem posiedzenia jest sprawozdanie sporządzone przez Charlotte Cederschiöld w imieniu Komisji Rynku Wewnętrznego i Ochrony Konsumentów w sprawie tablicy wyników rynku wewnętrznego.
<SPEAKER ID="180" NAME="Charlotte Cederschiöld">
sprawozdawczyni. - (SV) Panie przewodniczący! Niezmiernie się cieszę, ze dokonano wielkich postępów od czasu przyjęcia sprawozdania w sprawie rynku wewnętrznego przez komisję. Nowa tablica wyników rynku wewnętrznego, przedstawiona w lipcu, wykazała, że państwa członkowskie osiągnęły najlepsze jak dotychczas wyniki w zakresie transpozycji reguł rynku wewnętrznego do ustawodawstwa krajowego. Cele ustalone przez głowy państw i szefów rządów na poziomie średniego deficytu transpozycji w wysokości 1% zostały osiągnięte i mamy zwycięzcę, którego opóźnienie w transpozycji wynosi 0%: Bułgarię. Gratulujemy! Mamy nadzieje, że ta pozytywna tendencja będzie trwać i że nasi obywatele w przyszłości w pełni odczują korzyści płynące z naszego rynku wewnętrznego.
<P>
Musimy położyć większy nacisk na właściwe wdrażanie. W naszym sprawozdaniu nakłaniamy posłów do Parlamentu Europejskiego oraz Komisję do opracowania nowych i bardziej zaawansowanych narzędzi i wskaźników przedstawiających więcej szczegółowych informacji, celem udostępnienia społeczeństwu środków pomiaru oraz wyrównania strat, które poniosło ono oraz przemysł, ponieważ rządy państw członkowskich nie zawsze robią to, co powinny, na czas i we właściwy sposób.
<P>
W szczególności musimy opracować monitoring i ocenę wdrażania w taki sposób, aby była zbieżna z krajowym procesem wdrażania. Bo każdy skorzysta, jeśli w ten sposób będzie można uniknąć postępowania prawnego. Po pierwsze, musimy znaleźć sposoby na unikanie spraw dotyczących uchybienia zobowiązaniom państwa członkowskiego oraz jeśli już muszą one być kierowane do sądu, na ich przyspieszenie. Poprzez sieci i grupy robocze ds. wdrażania, można uniknąć różnic we wdrażaniu i niepotrzebnego nadmiernego wdrażania prawa wspólnotowego, tzw. gold-plating. Z pomocą wydajnego SOLVIT oraz przeglądów sektorowych wykonywanych przez Komisję, można wykryć wszystkie pozostałe problemy na wczesnym etapie. SOLVIT jest instrumentem, który powinien i zyska na znaczeniu.
<P>
Jedną z głównych kwestii poddanych dyskusji tutaj, w Parlamencie, jest powiązanie z tablicą wyników dla rynków konsumenckich. Chciałabym skorzystać z tej możliwości i podkreślić tu i teraz, że na tym etapie nie powinniśmy się spieszyć z żadną decyzją. Jak zauważyliśmy, tablica wyników rynku wewnętrznego spełnia swoją rolę jako środek nacisku i posiada jeszcze spory potencjał rozwojowy. Co więcej, właściwe jest, aby obie tablice rozwijały się osobno, tak, żeby każda wykształciła własne cechy. Potem możemy zbadać, czy warto byłoby, co się może okazać prawdą, je połączyć. W końcu tablica wyników rynku konsumenckiego jest ciągle bardzo niedojrzałym produktem, podczas gdy jej odpowiednik dla rynku wewnętrznego już odgrywa główną rolę w promocji zharmonizowanego prawodawstwa UE. Mimo jej siły w tym względzie, państwa członkowskie są do niej bardzo pozytywnie nastawione. Innymi słowy, jest to wyjątkowo skuteczny instrument, który musimy utrzymać i być może również dokonać jego transpozycji do sektorów w poszczególnych branżach.
<P>
Muszę również wspomnieć o obszarach, w których pojawiają się najgorsze problemy. Są to środowisko, podatki, cła, energia i transport. Tutaj uważam, że powinniśmy wypróbować nowe modele i być może przyjąć model z dyrektywy usługowej, gdzie wdrażanie wymaga wyjątkowo bliskiej współpracy z Komisją. Takie byłyby zalecenie. Mam nadzieję, że będzie więcej szans do przedyskutowania tego ogromnie ważnego problemu w przyszłości na corocznym forum rynku wewnętrznego oraz poprzez wzmocnione sieci, porozumienia o współpracy administracyjnej i być może nową Radę ds. Rynku Wewnętrznego przy Radzie Ministrów; byłoby to doskonałe. Regularne uaktualnienie informacji jest, mimo wszystko, metodą, która pomaga w rozwijaniu tego obszaru. Chciałabym podziękować wszystkim, którzy mieli swój udział w pracach nad tą sprawą, bowiem jestem przekonana, że to, co zrobiliśmy, położy podwaliny pod współpracę UE w przyszłości.
<SPEAKER ID="181" NAME="Ján Figeľ">
komisarz. - Panie przewodniczący! Przygotowano serię sprawozdań w ramach tego nowego systemu i cieszę się, że mogę pogratulować pani Cederschiöld jej sprawozdania, bo ten obszar nie jest łatwy do oceny. Sprawozdanie jest bardzo ważne, jeśli chodzi o jego szczegóły oraz kolejne kroki na przyszłość, które proponuje. Jest to sprawozdanie z tablicy wyników rynku wewnętrznego, chociaż pani Cederschiöld mówiła właśnie o innych obszarach i zawiera wiele interesujących i przydatnych pomysłów na temat zawartości i centrum zainteresowania tablicy wyników w przyszłych latach.
<P>
Późna i błędna transpozycja prawodawstwa UE przez państwa członkowskie pozbawia naszych obywateli i przedsiębiorstwa ich praw przewidzianych prawem wspólnotowym. Podważa ona również zaufanie i wiarygodność UE jako Wspólnoty opartej na przepisach prawa. Dlatego terminowa i właściwa transpozycja oraz zastosowanie prawa UE w naszych państwach ma kluczowe znaczenie. To sprawozdanie podkreśla i wzmacnia znaczenie przywiązywane do tej kwestii, co Komisja przyjmuje z ogromnym zadowoleniem.
<P>
Wyniki państw członkowskich w zakresie terminowej i właściwej transpozycji prawa UE znacznie się poprawiły w ostatnich latach, co jest dobrą wiadomością. Dziś już 18 państw członkowskich osiągnęło w zakresie deficytu transpozycji planowany na rok 2009 cel w wysokości 1% lub poniżej, , uzgodniony przez szefów państw i rządów w marcu 2007 roku. Inne państwa członkowskie są bardzo blisko tego celu ustanowionego na poziomie maksymalnie 1%. Oznacza to, że znacznie przed końcem 2009 roku średni deficyt transpozycji jest już na poziomie 1%. To są bardzo pozytywne postępy i Komisja ma nadzieję, że ta tendencja będzie nadal się potwierdzać.
<P>
Tablica wyników rynku wewnętrznego już odegrała bardzo ważną rolę we wspieraniu wysiłków państw członkowskich. Będzie to nadal robić w przyszłości. Przedsięwzięcie nabrało już rozmachu, a dzięki tej tablicy powstają naciski wśród państw członkowskich, aby poprawiać wyniki.
<P>
Ale, jak powiedział sprawozdawca, dobre wdrażanie prawa UE nie kończy się na terminowej i właściwej transpozycji dyrektyw. Dyrektywy te muszą być skutecznie stosowane przez władze w kraju. Co więcej, władze krajowe muszą zadbać o to, aby obywatele i przedsiębiorstwa mogły korzystać ze swoich praw na mocy samego Traktatu, w wydajny i skuteczny sposób.
<P>
Zgadzam się na panią Cederschiöld, że nadszedł czas, aby sprawdzić, czy zakres tablicy wyników można rozszerzyć i spojrzeć na inne aspekty stosowania prawa UE, oprócz samej transpozycji.
<P>
Kładąc nacisk na inne uchybienia prawa wspólnotowego niż późna transpozycja i podając więcej informacji na temat poszczególnych sektorów, ostatnia tablica wyników z lipca 2008 roku stanowi pierwszy krok w tym kierunku i zaczynamy przyjmować szersze spojrzenie. Komisja bada obecnie, czy można przedstawić więcej danych jakościowych na temat stosowania prawa UE, ewentualnie ze szczególnym naciskiem na sektory, gdzie dobre zastosowanie prawa UE wydaje się najistotniejsze, łącznie z, jak już wspomniano, sektorem transportu i energii.
<P>
Naszą ambicją jest opublikowanie szerszej tablicy wyników w pierwszym kwartale 2009 roku. Myślę, że jest to zgodne z sugestiami pani Cederschiöld, znajdującymi się w przygotowanym przez nią sprawozdaniu.
<P>
Również zwróciłem uwagę na wypowiedzi dotyczące kwestii przedstawionej w sprawozdaniu dotyczącej związku pomiędzy tablicą wyników rynku wewnętrznego a tablicą wyników dla rynków konsumenckich i że te tablice należy oddzielić.
<P>
Jeszcze raz dziękuję za sprawozdanie i za uwagę.
<SPEAKER ID="182" NAME="Przewodniczący">
Debata została zamknięta.
<P>
Głosowanie odbędzie się jutro.
<P>
Oświadczenia pisemne (art. 142 Regulaminu)
<SPEAKER ID="183" NAME="Zita Pleštinská  " LANGUAGE="SK">
Jakość prawodawstwa Komisji i jego terminowe wdrażanie ma kluczowe znaczenie dla właściwego funkcjonowania rynku wewnętrznego. Właściwa transpozycja i zastosowanie dyrektyw rynku wewnętrznego przekłada się na konkurencyjność i równowagę gospodarczą i społeczną w UE.
<P>
Na przykład, dyrektywa w zakresie wyrobów budowlanych, która powinna zastąpić rozporządzenie, nad którym obecnie pracuję jako sprawozdawca pomocniczy dla grupy PPE-DE, uległa transpozycji w taki sposób, że oznaczenie CE jest nieobowiązkowe w czterech państwach członkowskich i obowiązkowe w innych. Taka sytuacja jest źródłem wielu problemów w sektorze produkcyjnym.
<P>
Niejasne przepisy i błędne wdrażanie prawa wtórnego często kończą się złożeniem sprawy do Europejskiego Trybunału Sprawiedliwości.
<P>
Moim zdaniem, ustanowienie pojedynczych punktów kontaktu, gdzie obywatele europejscy mogą uzyskać pomoc w zakresie wszystkich kwestii prawnych i praktycznych, kiedy poruszają się po rynku wewnętrznym, jest bardzo ważnym krokiem.
<P>
Na otwartym i konkurencyjnym rynku wewnętrznym potrzebne są lepiej dostosowane i bardziej rygorystyczne narzędzia, aby usprawnić walkę z fałszerstwem i piractwem. Proszę zauważyć, że wraz z kolegami przygotowaliśmy oświadczenie pisemne 67/2008 w celu zwrócenia uwagi na fałszerstwo i piractwo, stanowiące główne zagrożenie dla gospodarki, zatrudnienia i kreatywności w Europie.
<P>
Naszym priorytetem musi być ochrona konsumentów, którzy często nieświadomie kupują fałszywy produkt wierząc w jego autentyczność i którzy w ten sposób mogą spowodować zagrożenie dla własnego zdrowia lub bezpieczeństwa.
<SPEAKER ID="184" NAME="Rovana Plumb  " AFFILIATION="PSE">
na piśmie. - (RO) Terminowe wdrożenie, precyzyjna transpozycja i właściwe wprowadzenie w życie dyrektyw rynku wewnętrznego to warunki wstępne potrzebne do skutecznego funkcjonowania rynku wewnętrznego oraz ochrony konsumenta, co ma wpływ na konkurencyjność oraz równowagę gospodarczą i społeczną w UE.
<P>
Tablica wyników jest ważnym instrumentem w opracowywaniu polityki; dlatego zwracamy się z wnioskiem do Komisji o rozszerzenie zasięgu informacji i wskaźników w nich zawartych tak, aby objęły one, miedzy innymi, jakość warunków socjalnych pracowników, jak również wpływ na środowisko naturalne i zmianę klimatu.
<P>
Rumunia jest na 7. miejscu w UE, jeśli chodzi o transpozycję dyrektyw wewnętrznego rynku, gdzie średni deficyt transpozycji wyniósł 0,8% w grudniu 2007 roku, w porównaniu z celem na poziomie 1% wyznaczonym przez szefów państw i rządów na rok 2009. Sprawozdanie również podkreśla, że opóźnienia lub błędne stosowanie regulacji europejskich odbija się na konsumentach i przedsiębiorstwach i wymaga od państw członkowskich zwiększenia wysiłków w celu promocji SOLVIT (sieć rozwiązywania problemów wykorzystywana przez państwa członkowskie w celu rozwiązywania wszelkich problemów, które mogą pojawić się z powodu niewłaściwego stosowania prawodawstwa rynku wewnętrznego, bez uciekania się do sądów).
<P>
Chciałabym również pogratulować sprawozdawcy znakomitej pracy.
