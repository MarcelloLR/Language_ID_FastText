<CHAPTER ID="018">
Jednominutowe wystąpienia w znaczących kwestiach politycznych
<SPEAKER ID="028" NAME="Przewodniczący">
Następnym punktem są jednominutowe wystąpienia w znaczących kwestiach politycznych.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Pierwszy europejski szczyt w sprawie integracji Romów miał miejsce w ubiegłym tygodniu właśnie tu, w Brukseli. Włączenie skomplikowanej kwestii romskiej do agendy UE jest ideą, którą Rumunia stale wspiera, z czego, jak uważam, należy się cieszyć. Rada Europy, która zajmuje się tą kwestią od 1990 roku, zauważyła, że Romowie stanowią rzeczywistą mniejszość europejską. A zatem kwestia romska jest sprawą ogólnoeuropejską, a nie krajową, i uważam, że Komisja Europejska powinna mieć pełne poparcie Parlamentu dla swej inicjatywy.
<P>
Uważam, że Parlament Europejski powinien opowiedzieć się za umieszczeniem edukacji w samym centrum europejskiej polityki dotyczącej Romów, ponieważ doświadczenie ostatnich lat wykazuje, że to właśnie edukacja jest najpewniejszą drogą do integracji i pomyślnego przezwyciężenia istniejących przeszkód - zarówno przez Romów, jak i przez ich sąsiadów.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Panie przewodniczący! Jesteśmy dziś świadkami poważnego naruszenia zakazu dyskryminacji rynkowej ze strony niemieckich i austriackich sieci supermarketów, które bojkotują węgierskie hodowle drobiu i przemysł przetwórczy mięsa drobiowego.
<P>
Dotyczy to supermarketów REWE, SPAR, METRO i Kaufland, które nie przyjmują dostaw węgierskich wyrobów w następstwie bojkotu ze stron austriackich organizacji obrony praw zwierząt. W konsekwencji spowodowało to stratę 2 miliardów forintów przez węgierski sektor drobiowy. Sieci te stosują dyskryminację rasową przeciwko wyrobom węgierskim, a zatem naruszają prawa konkurencji Unii Europejskiej.
<P>
Poszkodowane strony zwrócą się zatem do Europejskiego Trybunału Sprawiedliwości, ponieważ naruszane są dwie z podstawowych zasad Unii: zakaz dyskryminacji rasowej oraz równość i wolność konkurencji. Dziękuję państwu za uwagę.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Panie przewodniczący, szanowni koledzy i koleżanki! 30 września w Bułgarii wchodzi w życie krajowy system telefonów alarmowych 112 w ramach wdrażania dyrektywy 2002/22/WE Parlamentu Europejskiego i Rady. System umożliwi wybranie tego numeru z dowolnego miejsca na terytorium całego kraju i zagwarantuje szybki i bezpłatny dostęp do tej usługi. Rozwiązanie techniczne przyjęte w bułgarskim systemie 112 opiera się na nowoczesnych technologiach i pozwala na identyfikację linii, z której jest wybierane połączenie. Szczegółowe informacje dotyczące ustanowienia i funkcjonowania tego systemu zostały przekazane przez bułgarskie ministerstwo ds. sytuacji kryzysowych wszystkim posłom do Parlamentu Europejskiego.
<P>
Chcę wyrazić wdzięczność za odroczenie postępowania w sprawie uchybienia zobowiązaniom państwa członkowskiego oraz za pozytywną ocenę rządu bułgarskiego udzieloną przez Komisję Europejską za ustanowienie systemu telefonów alarmowych. Uważam tę ocenę za wyraz troski Komisji o bezpieczeństwo i stan zdrowia obywateli Europy.
<SPEAKER ID="032" NAME="Monica Frassoni" AFFILIATION="Verts/ALE">
(IT) Panie przewodniczący, panie i panowie! Wydarzenia ubiegłego tygodnia spowodowały, że był on szczególnie smutny i trudny dla tych, dla których istotne są kwestie wolności i rasizmu. W zeszły czwartek Camorra zabiła we Włoszech sześciu imigrantów z różnych państw Afryki; początkowo oskarżano ich, że są dilerami narkotykowymi i przestępcami, co następnie okazało się całkowitą nieprawdą. Czarnoskóry młodzieniec został także zakatowany na śmierć w Mediolanie.
<P>
W tym samym czasie w Kolonii nastąpiła niewiarygodna reakcja na te same kwestie - rasizmu i dyskryminacji.
<P>
Mam wrażenie, że Europa ukazuje obecnie dwa różne oblicza. Mam też wrażenie, że ten Parlament powinien zająć o wiele bardziej aktywne stanowisko w kwestii rasizmu, niż to miało miejsce ostatnio, ponieważ w wielu krajach - w tym w moim kraju - rasizm powraca, i to w niezwykle tragiczny sposób!
<SPEAKER ID="033" NAME="Przewodniczący">
Dziękuję. Każda ludzka istota ma taką samą godność.
<SPEAKER ID="034" NAME="Eoin Ryan" AFFILIATION="UEN">
Panie przewodniczący! Chciałbym poruszyć kwestię 4,6 miliona mieszkańców Etiopii, którzy stają w obliczu śmierci głodowej ze względu na dotkliwy niedostatek żywności spowodowany przez suszę. Rząd Etiopii utrzymuje, że nie jest to klęska głodu, ale UNICEF twierdzi, że w pewnych częściach kraju występuje klęska głodu, a ludność zagrożona jest poważnym ryzykiem głodu. Dzieje się tak tylko na niektórych obszarach, uważam więc, że społeczność międzynarodowa i UE muszą szybko działać i podjąć starania, aby dostarczyć około pół miliona ton żywności, co pozwoli uniknąć rozprzestrzeniania się klęski głodu na cały kraj. Uważam, że ma to priorytetowe znaczenie, a zważywszy, że Unia Europejska jest jednym z największych ofiarodawców zagranicznej pomocy na rzecz rozwoju, sądzę, że jest bezwzględnie konieczne, abyśmy uczynili to natychmiast.
<P>
Panie przewodniczący! Chcę jeszcze po prostu powiedzieć, że jako poseł z Irlandii zgadzam się z uwagami wygłoszonymi przez pana na temat Libertas i irlandzkiego referendum. Walczyliśmy w kampanii na "tak”, zachowując otwartość i przejrzystość w kwestii naszych finansów. Natomiast Libertas mówiła jedno, a teraz odkrywamy, że jest zupełnie inaczej. Pragnę zachęcić pana i wszystkich, byśmy postarali się skłonić Libertas do znacznie większej otwartości i przejrzystości co do tego, skąd dokładnie pochodzą pieniądze, bo ludzie chcą to wiedzieć.
<SPEAKER ID="035" NAME="Mary Lou McDonald" AFFILIATION="GUE/NGL">
Panie przewodniczący! Chociaż prezes Europejskiego Banku Centralnego, Jean Claude Trichet, często wyraża zaniepokojenie inflacyjną indeksacją płac, nie uwzględnia jednak trudnej sytuacji pracowników, w szczególności tych nisko opłacanych, walczących o przetrwanie z powodu rosnących kosztów utrzymania. Prócz zapewnienia, by skutek inflacyjny interwencji był minimalny, potrzebna jest jednak podwyżka płac nisko opłacanych pracowników, którzy żyją obecnie w dużym napięciu. Hamowanie inflacji w Europie nie może sprowadzać się do wygaszania uprawnionych żądań płacowych. O ile ci, którzy mają wyższe zarobki mogą sobie oczywiście pozwolić na spowolnienie wzrostu płac, o tyle zupełnie inaczej przedstawia się sytuacja pracowników gorzej opłacanych. W najlepszej sytuacji, by zareagować na zmieniające się warunki gospodarcze, znajdują się rządy krajowe i krajowe banki centralne i dlatego też zawsze przeciwstawiałam się stosowaniu środków podważających suwerenność gospodarczą. W istocie, jako małe państwo Irlandia dobrze wie, że nasza sytuacja gospodarcza ma peryferyjne znaczenie dla kształtowania kierunków polityki EBC, a co za tym idzie, że często stanowiska przyjmowane przez Bank są niekoniecznie zgodne z potrzebami czy interesem irlandzkiej gospodarki.
<P>
Ja także opowiadam się za przejrzystością finansowania. Jestem za poszanowaniem demokratycznych wyników, a ta Izba powinna zauważyć, że w odniesieniu do wszystkich kampanii, w ramach których prowadzono i wygrano walkę o głosowanie na "nie”, z wyjątkiem jednej, opublikowano pełne i rzetelne rozliczenia, zaś mechanizmy wydatkowania lub otrzymanego finansowania tych grup, w tym mojej partii, nie są kwestionowane.
<SPEAKER ID="036" NAME="Gerard Batten" AFFILIATION="IND/DEM">
Panie przewodniczący! Jutro głosujemy nad sprawozdaniem, które wydaje się ograniczać immunitet funkcjonariuszy Europolu, ale jest to tylko zasłona dymna przyszłego prawodawstwa, w którym w istocie przedłuża się immunitet poza 2010 rok. Nie ma debaty na ten temat. Głosowanie ma jedynie charakter konsultacyjny. Decyzję podejmie Rada Europejska.
<P>
Funkcjonariusze Europolu będą mogli prowadzić w państwach członkowskich bardzo różną działalność, co wiązać się będzie ze zwolnieniem ich z odpowiedzialności karnej za wszystko, cokolwiek zrobią i powiedzą w trakcie wykonywania swoich obowiązków - taki przywilej nie przysługiwał nawet NKWD w czasach stalinowskiego "wielkiego terroru”.
<P>
Będzie to nowość w Anglii, gdzie żaden funkcjonariusz publiczny nie jest zwolniony z odpowiedzialności karnej. Zgodnie z traktatem lizbońskim parlamenty państw członkowskich nie będą mogły blokować dalszego rozszerzania uprawnień Europolu, zmienianych na podstawie decyzji Rady. Są to pierwsze kroki w kierunku uczynienia z Unii Europejskiej państwa policyjnego.
<SPEAKER ID="037" NAME="Philip Claeys" AFFILIATION="NI">
(NL) Panie przewodniczący! Wzywam pana do złożenia formalnego protestu do burmistrza Kolonii w związku z nieudzieleniem przez niego w ubiegły weekend zgody posłom do Parlamentu Europejskiego i innym wybranym przedstawicielom na wyrażenie w pokojowy sposób opinii i na uczestnictwo w kongresie w ważnej kwestii społecznej i politycznej, a mianowicie w kwestii islamizacji Europy.
<P>
Lewicowi ekstremiści fizycznie atakowali ludzi, podpalali elementy infrastruktury ulicznej i sparaliżowali całe centrum miasta, zdecydowani uniemożliwić ludziom uczestnictwo w pokojowym kongresie. Burmistrz Schramme nie tylko nie potępił tych aktów przemocy i zastraszania, ale przyklaskiwał im, posuwając się do sugestii, że to mieszkańcy Kolonii spontanicznie sprzeciwiają się odbyciu się kongresu.
<P>
Było wielu świadków tej sytuacji. To haniebne, że w kraju, który nazywa się demokratycznym, wciąż mogą dziać się takie rzeczy, że ludziom siłą uniemożliwia się wypowiedzenie własnych opinii!
<SPEAKER ID="038" NAME="Colm Burke" AFFILIATION="PPE-DE">
Panie przewodniczący! Chciałbym poruszyć kwestię wydanego w Białorusi zakazu podróżowania, który uniemożliwia wyjazd zagranicę dzieciom dotkniętym skutkami katastrofy nuklearnej w Czarnobylu.
<P>
Każdego lata i podczas świat Bożego Narodzenia ponad tysiąc irlandzkich rodzin gości białoruskie dzieci w swoich domach, aby mogły odpocząć i wrócić do zdrowia. Pobyt ten obejmuje badania lekarskie, a w niektórych przypadkach także leczenie. Między Włochami i Białorusią istnieje umowa dwustronna, co oznacza, że zakaz nie dotyczy Włoch. Wiem, że irlandzki minister spraw zagranicznych stara się o zawarcie umowy z Białorusią i cieszę się, że toczą się w tej sprawie dyskusje.
<P>
Chcę także podkreślić, że istnieje potrzeba zawarcia umowy między UE i Białorusią. W ramach europejskiej polityki sąsiedztwa UE przekaże Białorusi w okresie 2007-2010 pomoc finansową w wysokości 20 milionów euro. Unia Europejska powinna uczynić zniesienie zakazu podróżowania warunkiem przekazania tych funduszy.
<P>
Umowa UE-Białoruś powinna zostać zawarta także po to, aby umożliwić białoruskim dzieciom dalsze przyjazdy do państw UE na wypoczynek i w celu powrotu do zdrowia. Powinno to zapewnić dzieciom prawa do podróżowania w dłuższej perspektywie czasowej.
<SPEAKER ID="039" NAME="Maria Badia i Cutchet" AFFILIATION="PSE">
(ES) Panie przewodniczący! ONZ uznaje handel ludźmi za nie do pogodzenia z godnością i wartością istoty ludzkiej. Niemniej jednak każdego roku ponad pół miliona ludzi staje się ofiarami takiego handlu, w tym 80% to kobiety i dziewczęta, połowa to małoletni, a większość z nich jest więziona w celu wykorzystania seksualnego.
<P>
Ponadto, według danych Międzynarodowej Organizacji ds. Migracji, co roku na terytorium Unii Europejskiej przybywa znaczna liczba kobiet będących ofiarami handlu ludźmi.
<P>
Jutro, 23 września, jest Międzynarodowy Dzień Przeciw Seksualnemu Wykorzystywaniu Kobiet i Handlowi Kobietami. Uważam, że to dobra okazja dla nas w tej Izbie, aby podjąć zobowiązanie, że będziemy wzmacniać wszelkie środki w celu zwalczania tej plagi, która stanowi naruszenie praw tak wielu ludzi, a w szczególności w celu zwalczania handlarzy ludźmi i ubóstwa poprzez zapewnienie lepszych możliwości edukacji i zatrudnienia oraz poprzez wdrażanie strategii zmierzających do podnoszenia świadomości w krajach przeznaczenia w celu uczynienia tego zagadnienia przedmiotem publicznej debaty.
<SPEAKER ID="040" NAME="Harald Ettl" AFFILIATION="PSE">
(DE) Panie przewodniczący! Jako związkowiec chcę dzisiaj wspomnieć o tragicznych wydarzeniach w stoczniach w dzielnicy Tuzla w Istambule. W ciągu zaledwie trzech lat w Tuzli straciło życie ponad 90 robotników będących ofiarami niebezpiecznie ciężkich warunków pracy. Najświeższym wydarzeniem był tragiczny wypadek z 11 sierpnia, który określiłbym jako przestępstwo. Trzech pracowników tymczasowych zginęło podczas testowania łodzi ratunkowej, a 16 innych robotników zostało rannych. Podczas opuszczania pontonu ze statku pękły liny, a robotnicy spadli do wody.
<P>
Szczególnie tragiczne w tym wypadku jest to, że takie testy zazwyczaj prowadzone są przy użyciu worków z piaskiem. Można powiedzieć, że robotników użyto jako ludzkich worków z piaskiem. Robotnikom, którzy chcieli zorganizować strajk w proteście przeciwko katastrofalnym warunkom bezpieczeństwa, firmy zlecające podwykonawstwo zagroziły natychmiastowym zwolnieniem.
<P>
Komisja wskazała już w swoim sprawozdaniu z postępów prac w 2006 roku, że prawa pracowników i związków zawodowych są w Turcji niewystarczające. Proszę więc, aby nalegał pan na władze tureckie, żeby traktowały związki zawodowe jak równych partnerów przemysłu i aby nareszcie podjęły działania w celu stworzenia ludzkich warunków pracy i bardziej rygorystycznych przepisów bezpieczeństwa dla pracowników w Tuzli w celu położenia kresu tej zatrważającej sytuacji.
<SPEAKER ID="041" NAME="Magor Imre Csibi" AFFILIATION="ALDE">
Panie przewodniczący! UE została stworzona w oparciu o zasadę demokracji przedstawicielskiej. Jako posłowie do Parlamentu Europejskiego mamy obowiązek zadbać o to, by polityka europejska odzwierciedlała wolę obywateli. Pragnę zatem wyrazić zaniepokojenie spowodowane stale rosnącą liczbą zezwoleń na organizmy zmodyfikowane genetycznie, a mówię to w imieniu większości obywateli Unii Europejskiej. W marcu bieżącego roku Eurobarometr opublikował dane wskazujące, że 58% Europejczyków jest przeciw organizmom zmodyfikowanym genetycznie. Jedna trzecia tych osób uważa, że nie jest odpowiednio informowana o korzyściach i ryzyku związanym ze stosowaniem zmodyfikowanych genetycznie organizmów w rolnictwie.
<P>
Liczby te powinny nas zaniepokoić. Mimo to, Komisja w dalszym ciągu wydaje zezwolenia na wprowadzenie coraz większej liczby organizmów zmodyfikowanych genetycznie na rynek rolny UE. Zezwolenie na jeszcze jedną zmodyfikowaną genetycznie soję wydane 8 września jest jedynie najświeższym przykładem.
<P>
Szanowni koledzy i koleżanki! Biorąc pod uwagę te fakty proponuję, abyśmy poprosili Komisję o rozpoczęcie ogólnoeuropejskiej kampanii informacyjnej na temat ryzyka i korzyści płynących dla ludzi i środowiska ze stosowania organizmów zmodyfikowanych genetycznie. Następstwem tej kampanii powinna być nowa ocena sytuacji. Dopóki obywatele Europy nie zostaną właściwie poinformowani i nie wyrażą swojej opinii w tej tak bardzo drażliwej sprawie, proszę Komisję, aby wstrzymała wydawanie zezwoleń na wprowadzanie jakichkolwiek nowych genetycznie zmodyfikowanych organizmów.
<SPEAKER ID="042" NAME="Milan Horáček" AFFILIATION="Verts/ALE">
(DE) Panie przewodniczący! Podstawowe filary UE - demokracja, prawa człowieka, wolność i praworządność - muszą także stać się podstawą nowej umowy o partnerstwie z Rosją. Zachowanie Rosji w Gruzji wykazało znowu, że także pod rządami Dmitrija Miedwiediewa państwo to nie jest gotowe przestrzegać praworządności i umów międzynarodowych. Sześciopunktowy plan dla Gruzji przewiduje przywrócenie sytuacji sprzed 7 sierpnia. Oznacza to wycofanie wojsk rosyjskich do linii zajmowanych przed wybuchem działań wojennych w Południowej Osetii, a nie rozmieszczenie dodatkowego kontyngentu wojska liczącego 3 800 żołnierzy.
<P>
Deptane są także prawa człowieka. Niedopuszczalna jest sytuacja więźniów politycznych, jak wykazuje przypadek Michaiła Chodorkowskiego. To samo dotyczy niestosowania się do postanowień karty energetycznej, która dla Rosji, jako jednego z sygnatariuszy, powinna być wiążąca.
<SPEAKER ID="043" NAME="Ewa Tomaszewska" AFFILIATION="UEN">
(PL) Panie przewodniczący! W Indiach w związku z zabójstwem hinduskiego przywódcy, za które policja obwinia maoistów, pod wpływem fundamentalistów hinduskich odbywają się pogromy chrześcijan. Palone są ich domostwa i szkoły. To ich fundamentaliści hinduscy bezpodstawnie oskarżają o dokonanie zbrodni. W stanie Orissa ponad 40 tysięcy chrześcijan ukrywa się w dżungli. Około 15 tysięcy przebywa w obozach przygotowanych dla uchodźców i strzeżonych przez policję. Ponad 20 osób zostało zamordowanych. We wsi Tangia i we wsi Rupagaon chrześcijanie ginęli w ogniu wskutek podpaleń. Co najmniej 8 osób zabito w okręgu Kandhamal. Spalono nie mniej niż 10 kościołów. Arcybiskup Vincent Concessao, metropolita Delhi, uważa, że konieczne są efektywniejsze formy dławienia przemocy. Tymczasem miejscowe władze nie wykazują niezbędnej aktywności. Chrystianofobia powinna być zwalczana na równi z innymi drastycznymi przejawami nietolerancji.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Panie przewodniczący! António Guerreiro, Fernando González, Gerardo Hernández, Ramón Labañino i René González, pięciu Kubańczyków, którzy jedynie bronili swojej ojczyzny i swoich współziomków przed aktami terroryzmu promowanymi i organizowanymi przez grupy działające w Miami, jest niesprawiedliwie więzionych w stanach Zjednoczonych od 12 września 1998 roku, czyli od prawie 10 lat. W ciągu tych dziesięciu lat pięciu obywateli Kuby było poddawanych niezliczonym niezgodnym z prawem sytuacjom, nieludzkim karom, presji, szantażowi z pogwałceniem najbardziej podstawowych praw człowieka, takim jak stosowanie przez administrację amerykańską okrutnych utrudnień i ograniczeń odwiedzin rodziny. Elizabeth Palmeiros, żona Ramóna Labañino, od ponad dwóch lat czeka na otrzymanie wizy. António Guerreiro nie miał odwiedzin rodziny od ponad półtora roku, a Fernando González znajduje się w takiej samej sytuacji od ponad roku. Władze amerykańskie uniemożliwiają Adrianie Perez odwiedzenie męża, Gerardo Hernándeza, od 12 września 1998 roku, a Olga Salanueva nie może odwiedzić swojego męża, René Gonzáleza, od sierpnia roku 2000. Żądamy sprawiedliwości, żądamy uwolnienia kubańskich patriotów!
<SPEAKER ID="045" NAME="Kathy Sinnott" AFFILIATION="IND/DEM">
Panie przewodniczący! Pomimo naszego wilgotnego irlandzkiego klimatu, poważne powodzie w przeszłości występowały względnie rzadko. Ostatnio niszczące powodzie stały się zjawiskiem sezonowym, powtarzającym się corocznie.
<P>
Jest to związane z szeregiem czynników: budowaniem na terenach zagrożonych zalewaniem, kiepskim stanem kanalizacji itp. Ale jeden ważny czynnik przyczyniający się do tego - nieodpowiednie uprawy leśne - związany był z finansowaniem przez UE w ciągu ostatnich kilkudziesięciu lat i z tego powodu zasługuje na to, aby mu się bliżej przyjrzeć.
<P>
Te uprawy świerków, szczególnie nasadzonych na obszarach wyżynnych, w znaczny sposób zmieniły układ zlewni w systemie rzecznym Irlandii. Jednocześnie w dużym stopniu zaniedbano nasadzanie rodzimych irlandzkich drzew i lasów ze względu na stosowany w przeszłości sposób organizacji funduszy.
<P>
Szkoda, że Irlandia postanowiła wyłączyć leśnictwo z nowego Programu rozwoju obszarów wiejskich. Pozbawienie funduszy rodzimego leśnictwa irlandzkiego w obecnym krytycznym czasie, kiedy właśnie trzeba je odtwarzać, to prosta droga do katastrofy, coraz większych powodzi, zanieczyszczenia wody, gromadzenia się CO2 i ciągłej utraty żyzności gleby.
<P>
Program zawiera symboliczne projekty dotyczące rodzimych gatunków. Jednak niezaprzeczalnie utracona została możliwość wykorzystania funduszy na rodzime gatunki drzew w celu przeciwdziałania skutkom przyszłych powodzi.
<SPEAKER ID="046" NAME="Kinga Gál" AFFILIATION="PPE-DE">
(HU) Panie przewodniczący, panie i panowie! Powinniśmy nie tylko promować dialog międzykulturowy, ale także bronić go, gdy jest atakowany, szczególnie jeśli z dnia na dzień widać postępującą erozję współistnienia etnicznego w jednym z naszych państw sąsiedzkich, państwie członkowskim Unii.
<P>
Nastąpiły już, i niestety mogą jeszcze nastąpić, smutne konsekwencje podżegających, ordynarnych wystąpień Jána Sloty, przewodniczącego jednej z partii rządzących w Słowacji, i jego gier wideo na stronie internetowej YouTube, wzywających do zabijania polityków z partii mniejszości węgierskiej w Słowacji, a także całkiem niedawnej wypowiedzi słowackiego ministra edukacji, że należy zakazać w Słowacji publicznego posługiwania się językiem węgierskim i że powodem jego poparcia udzielonego posłom do parlamentu z mniejszości węgierskiej jest to, że uczestniczyli w forum w Budapeszcie, które spowodowało niezadowolenie parlamentu węgierskiego.
<P>
Konsekwencje tolerowania skrajnych wypowiedzi i podburzania są już bardzo odczuwalne. Zgodnie z niedawnymi badaniami opinii publicznej ponad 60% piętnastolatków najbardziej nienawidzi Węgrów i zgadza się ze zdumiewającymi, podżegającymi oskarżeniami, powtarzanymi od lat przez słowackich polityków. Jednak Węgrzy zaczynają się już bać. To wszystko dzieje się właśnie teraz, a my rozkładamy ręce i myślimy, że nie nastąpią konsekwencje. Parlament, Komisja i Rada są zajęte, a my obchodzimy rok dialogu międzykulturowego. Dziękuję państwu za uwagę.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Około 60 milionów obywateli Europy, co stanowi 15% ludności UE, jest zagrożonych ubóstwem. Określono następujące priorytety eliminowania ubóstwa: wyższa stopa zatrudnienia, zapobieganie przedwczesnemu zakończeniu nauki, eliminowanie ubóstwa dzieci, modernizacja zabezpieczenia społecznego i eliminowanie dyskryminacji. Priorytetowe znaczenie powinno mieć inwestowanie w edukację. Zapewnienie nowoczesnej infrastruktury edukacji i polepszenie kształcenia zawodowego, wynagrodzeń i statusu kadry pedagogicznej stanowią zasadnicze warunki wysokiej jakości edukacji.
<P>
Średni odsetek osób przedwcześnie kończących naukę wynosi obecnie w UE ponad 16%. Wielu młodych ludzi przedwcześnie kończących naukę pochodzi ze wsi i jest zmuszonych opuścić szkołę ze względu na swoją niepewną sytuację finansową. Nalegam, aby państwa członkowskie priorytetowo traktowały kwestie rozwoju infrastruktury edukacji i tworzenia miejsc pracy, szczególnie na obszarach wiejskich. Lepsze wykształcenie gwarantuje przyzwoity poziom życia młodszego pokolenia, poprawiając w ten sposób społeczną i gospodarczą spójność Unii Europejskiej. Przyszłość UE zależy od siły, wartości i jakości obecnych i przyszłych pokoleń.
<SPEAKER ID="048" NAME="Pál Schmitt" AFFILIATION="PPE-DE">
(HU) Dziękuję panu, panie przewodniczący. 15 września w Budapeszcie odbyło się zebranie założycielskie Europejskiego Instytutu Innowacji i Technologii. Węgry i Budapeszt, miasto wybrane na siedzibę tej instytucji, mają wielkie tradycje w dziedzinie badań naukowych. Wystarczy przypomnieć fakt, że 12 laureatów Nagrody Nobla było węgierskimi naukowcami, którzy aktywnie uczestniczyli w tworzeniu istotnych wynalazków XX wieku.
<P>
Najważniejsze zadania nowej instytucji to promowanie i koordynowanie współpracy pomiędzy europejskimi ośrodkami naukowymi oraz tworzenie sieci uniwersytetów, instytucji naukowych i partnerów z sektora prywatnego w dziedzinie innowacji. Cele te pokrywają się z podstawową zasadą strategii lizbońskiej - koncepcją tworzenia społeczeństwa opartego na wiedzy, w której poprawa konkurencyjności, wzrost gospodarczy i tworzenie miejsc pracy zajmują centralne miejsce.
<P>
Panie przewodniczący! Pragnę podziękować decydentom za wybranie Budapesztu na Węgrzech na lokalizację tej ważnej instytucji. Jestem przekonany, że będziemy dla niej dobrymi gospodarzami. Chciałbym zwrócić państwa uwagę na bezprecedensowy konsensus polityczny osiągnięty na Węgrzech w tej sprawie. Mam szczerą nadzieję, że ta instytucja przyczyni się do sukcesu w przyszłym roku, który Unia Europejska ogłosiła rokiem kreatywności i innowacji. Dziękuję za udzielenie głosu.
<SPEAKER ID="049" NAME="Marian Harkin" AFFILIATION="ALDE">
Panie przewodniczący! Niecałe dwa tygodnie temu Europejski Trybunał Sprawiedliwości uznał, że Irlandia narusza ramową dyrektywę wodną w zakresie niektórych systemów uzdatniania wody. Muszę powiedzieć, że osobiście cieszę się z aktywnego zaangażowania Komisji w starania o zapewnienie czystej wody pitnej w Irlandii. Jednakże teraz Komisja ma możliwość wykorzystać tę dobrą robotę. Może to uczynić przedłużając termin Programu gospodarki odpadami rolnymi. Termin ukończenia prac upływa w grudniu 2008 roku, ale ze względu na wyjątkowe okoliczności prace nie będą ukończone. Jeżeli termin nie zostanie przesunięty, to jak wspomniałam, prace nie będą ukończone i nikt na tym nie skorzysta.
<P>
Przedłużenie programu stworzyłoby sytuację, w której każdy wygrywa - korzystną dla jakości wody w Irlandii, środowiska, rolników i polityki Komisji. Przesunięcie terminu w celu zapewnienia zgodności z dyrektywą azotanową byłoby rozsądnym i sensownym posunięciem Komisji i pokazałoby, że istnieje wspólne myślenie w zakresie wdrażania polityki UE.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Jako państwo członkowskie Unii Słowacja przyjęła system wartości Unii Europejskiej, co oznacza, że powinna także szanować zasady różnorodności kulturowej i językowej Wspólnoty.
<P>
Jednakże ostatnie badanie opinii przeprowadzone przez Open Society Fund wskazuje na niebezpieczny wzrost nienawiści pośród uczniów słowackich w stosunku do mniejszości węgierskiej i wykazuje, że ponad 63% jest zdania, iż Węgrzy powinni publicznie mówić jedynie po słowacku, ograniczając użycie języka węgierskiego jedynie do domu. Jest rzeczą oburzającą, że nawet minister edukacji w pełni poparł to stanowisko na forum parlamentu.
<P>
Jest to zadziwiająca sytuacja. Stanowisko ministra jest niezgodne z konstytucją i sprzeczne z ustawodawstwem słowackim i zasadami, na których opiera się demokratyczna Europa. Odkąd do władzy doszedł koalicyjny rząd pana Róberta Fico, coś złego dzieje się na Słowacji. Pojawia się coraz więcej wystąpień antywęgierskich, rasistowskich i ksenofobicznych, głównie za przyczyną pana Jána Sloty, przewodniczącego partii rządzącej. Zdumiewającą rzeczą jest to, że ani premier, ani przedstawiciele partii koalicyjnych nie protestują przeciwko temu, nie potępiają też tej szkodliwej i niebezpiecznej tendencji.
<SPEAKER ID="051" NAME="Slavi Binev" AFFILIATION="NI">
(BG) Panie przewodniczący, szanowni koledzy i koleżanki! Chce zwrócić państwa uwagę na ostatni z serii najnowszych skandali, które wybuchły w Bułgarii w związku z wydaniem przez ministerstwo spraw wewnętrznych 49 milionów euro na wykorzystanie specjalnych środków nadzoru. Wydatki te byłyby uzasadnione, gdyby choć jednego przestępcę wykryto i skazano dzięki zastosowaniu urządzeń podsłuchowych i podglądowych. Jednocześnie urzędnicy ministerstwa spraw wewnętrznych przekonywali zawsze, że brakuje nawet najbardziej podstawowych urządzeń, aby skutecznie ścigać przestępców w Bułgarii.
<P>
Okazuje się, że po wydaniu kwoty pieniędzy wystarczającej na zakup 15 samolotów zwiadowczych jedyne, co mogą zrobić bułgarscy policjanci, to zameldować, że nie są w stanie zobaczyć, kto podłożył bombę w potajemnym burdelu w centrum stolicy. Z tych faktów wynika tylko jeden wniosek. Ministerstwo spraw wewnętrznych wspólnie z pewnymi firmami prywatnymi zdzierają skórę z bułgarskich podatników, okradają ich systematycznie i to na ogromną skalę. Służby, które mają zapobiegać przestępczości, są wykorzystywane do politycznego i gospodarczego gangsterstwa i porachunków z opozycją.
<SPEAKER ID="052" NAME="Iuliu Winkler" AFFILIATION="PPE-DE">
(HU) Dziękuję panu, panie przewodniczący. Realizacja zrównoważonego rozwoju gospodarek państw Unii Europejskiej w nadchodzących latach będzie możliwa tylko wówczas, jeżeli wzmocnimy 23 miliony istniejących w Unii małych i średnich przedsiębiorstw, ponieważ zapewniają one z grubsza 4 na 5 ostatnio utworzonych w Unii miejsc pracy.
<P>
W europejskim pakiecie środków na rzecz małych przedsiębiorstw, "Small Business Act”, opublikowanym w czerwcu przez Komisję, uznaje się centralną rolę odgrywaną przez małe przedsiębiorstwa w gospodarkach państw europejskich i wyznacza się ogólne ramy polityki Unii i państw członkowskich. W dokumencie tym proponowane jest przyjęcie nowych uregulowań prawnych w kluczowych dziedzinach, takich jak uproszczenie przepisów dotyczących pomocy państwa i wzrost dyscypliny finansowej.
<P>
Jednakże małe firmy w Europie potrzebują czegoś więcej niż tylko politycznej woli Komisji, Parlamentu czy nawet państw członkowskich. Małe firmy potrzebują szybkiego przygotowania i skutecznego stosowania nowych uregulowań prawnych. Parlament Europejski musi podjąć kluczową rolę w przyspieszeniu tego procesu. Dziękuję.
<SPEAKER ID="053" NAME="Katalin Lévai" AFFILIATION="PSE">
(HU) Panie przewodniczący! Zauważamy, że wśród ludzi, grup społecznych, etnicznych, a nierzadko także wśród ludów i narodów szerzą się skrajne idee i przejawy stosowania przemocy. Istnieją instrumenty polityczne, aby to powstrzymać, można także uruchomić instrumenty administracyjne i policyjne.
<P>
Jednakże politycy myślący w perspektywie długoterminowej wolą wzywać do dialogu, nie tylko politycznego, który często prowadzi do konfliktów, ale także kulturowego. Aby jednak prowadzić z kimś dialog na temat kultury, musimy najpierw znać naszą własną.
<P>
Istota roku dialogu międzykulturowego leży w tym, że powinniśmy poznać różne warstwy społeczne oraz sposób życia i przeszłość mniejszości, grup etnicznych i różnych narodowości, nie tylko w różnych krajach, ale także - co może się wydawać dziwne na pierwszy rzut oka - w obrębie danego kraju. Taka znajomość pomaga w utrzymaniu jedności narodu i dobrych stosunków międzyludzkich, pomiędzy grupami etnicznymi i narodami, natomiast jej brak to utrudnia.
<P>
Uważam, że w roku dialogu międzykulturowego szczególnie ważne dla wszystkich społeczeństw Europy jest utrzymanie prawdziwie wartościowego dialogu pomiędzy większością a mniejszością, ponieważ tylko w ten sposób mogą się rozwijać prawdziwe związki między kulturami krajów Europy. Jest to zjawisko europejskie, którym musimy pokierować na szczeblu europejskim. Dziękuję.
<SPEAKER ID="054" NAME="Dragoş Florin David" AFFILIATION="PPE-DE">
(RO) Postanowiliśmy wspólnie, że europejska polityka energetyczna powinna mieć na celu zmniejszenie zależności energetycznej UE, zagwarantowanie bezpieczeństwa dostaw i przejrzystości w zakresie cen. Dziś zauważamy, że europejski rynek gazu charakteryzuje się znaczną dynamiką pod wieloma względami - polityki energetycznej, urządzeń technicznych, przemysłu gazowego jako takiego oraz przejrzystości w zakresie cen, zważywszy, że ceny stanowią kluczowy element ochrony europejskich konsumentów.
<P>
W tym kontekście pomiary i fakturowanie zużycia gazu u odbiorców końcowych wymagają opracowania odpowiednich norm umożliwiających stosowanie jednolitej metody obliczeniowej, uznanej w całej UE, tak aby pomiary były dokonywane w sposób przejrzysty, tj. uczciwy, obiektywny i dokładny.
<P>
Wzywam dziś Parlament Europejski do podjęcia wszelkich niezbędnych środków w celu propagowania weryfikacji metod pomiaru i fakturowania zużycia gazu, ponieważ stwierdziliśmy, że firmy przesyłowe i dystrybutorzy gazu w Rumunii nie spełniają tych wymagań: gaz jest mierzony w metrach sześciennych a fakturowany w kw/h, obywatele zaś nie mogą sprawdzić swojego rzeczywistego zużycia ze względu na zastosowanie matematycznego wzoru opracowanego w oparciu o dyskusyjne parametry.
<SPEAKER ID="055" NAME="Proinsias De Rossa" AFFILIATION="PSE">
Panie przewodniczący! Nasi obywatele coraz powszechniej odczuwają gniew i obawy w związku z upadkiem instytucji finansowych na świecie i potencjalnym wpływem tej sytuacji na nasze emerytury, oszczędności i miejsca pracy.
<P>
Cieszę się, że pan komisarz McCreevy będzie tutaj obecny podczas debaty, która za chwilę się rozpocznie. Uważam jednak, że musimy szybko działać w zakresie tego, co proponuje Parlament - powstrzymać "kapitalizm kasynowy”, który doprowadził nas na skraj gospodarczej przepaści.
<P>
Panie komisarzu! Jeżeli pańskie przywiązanie do ideologii neoliberalnej nie pozwoli panu tego uczynić, to powinien pan podać się do dymisji i pozwolić, aby wybrano kogoś innego, kto będzie gotowy poradzić sobie z rekinami rynku. Pilnie potrzebne są nowe, rygorystyczne regulacje sektora finansowego i bankowego, a pańskie dotychczasowe orędowanie za tzw. "lekkimi regulacjami”, co w niektórych przypadkach oznaczało zero regulacji, należy jak najszybciej zakończyć.
<P>
Zanim wrócę na miejsce, chciałbym odnieść się do uwag pani poseł McDonald z Sinn Féin, która starała się usprawiedliwić kampanię prowadzoną przez jej ugrupowanie przeciwko traktatowi lizbońskiemu, a obecnie ogłasza, że chce gospodarczej suwerenności dla Irlandii w samym środku światowego kryzysu finansowego. Uważam, że pokazuje to lekkomyślność uczestników kampanii na "nie”.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Światowy kryzys finansowy powoduje, iż przejrzystość funduszy wykorzystujących alternatywne możliwości inwestowania powinna stanowić istotny temat także w Parlamencie Europejskim. Zwiększenie transparentności spółek za pomocą instrumentów prawnych, szczególnie w odniesieniu do relacji pomiędzy funduszami hedgingowymi i funduszami private equity a przedsiębiorstwami, w których fundusze te posiadają udziały, jest obecnie kwestią priorytetową.
<P>
Dotychczas stworzone tak zwane kodeksy dobrego postępowania mogą ewentualnie służyć za model, nie mogą jednak zastąpić działań legislacyjnych w odniesieniu do przypadków złego postępowania. Potrzeba utworzenia kodeksu najlepszych praktyk w zakresie sposobów przywracania równowagi w obecnej strukturze zarządzania firmami jest niezbędna.
<P>
Nowe ustawodawstwo powinno również zobowiązywać fundusze hedgingowe oraz private equity do ujawniania i wyjaśnienia swojej polityki inwestycyjnej oraz związanego z nim ryzyka inwestorom detalicznym i instytucjonalnym, brokerom ubezpieczeniowym oraz organom nadzorczym.
<SPEAKER ID="057" NAME="Milan Gaľa" AFFILIATION="PPE-DE">
(SK) Chcę wyrazić swój żal i powiedzieć kilka słów na temat tragicznej katastrofy słowackiego autobusu, która miała miejsce niedawno koło miasta Gospič w Chorwacji.
<P>
Czterdzieści osób straciło życie, a inne osoby odniosły rany w drodze na wakacje. Chciałbym wyrazić współczucie dla osieroconych rodzin, a jednocześnie podziękowania dla strony chorwackiej za godne naśladowania zachowanie, które złagodziło skutki wypadku i za tak dobrą opiekę nad naszymi obywatelami. Przez swoją umiejętność reagowania na problemy i rozwiązywania ich Chorwacja często pokazuje, że jej przyszłość leży w Unii Europejskiej.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Panie przewodniczący! W ostatnich tygodniach ze szczególnym zainteresowaniem i zaniepokojeniem obserwowaliśmy rozwój sytuacji w sektorze finansowym USA.
<P>
Decyzja rządu USA o udzieleniu największej firmie ubezpieczeniowej dofinansowania w postaci pożyczki w wysokości 85 miliardów dolarów amerykańskich, nacjonalizacja dwóch wiodących banków hipotecznych i bankructwo czwartego co do wielkości banku inwestycyjnego spowodowały atmosferę paniki w Stanach Zjednoczonych i wzbudziły znaczny niepokój wśród obywateli Europy.
<P>
Dzieje się tak, ponieważ w zglobalizowanym otoczeniu gospodarczym kryzys ten prawdopodobnie dosięgnie także Europy - jeżeli już się to nie stało - i uderzy w system bankowy i dochody obywateli Europy.
<P>
Debata, która odbędzie się w środę na forum Parlamentu Europejskiego w obecności Rady i Komisji musi dać konkretne odpowiedzi na następujące pytania:
<P>
jak jest przygotowana gospodarka europejska na prawdopodobne reperkusje kryzysu, który się właśnie zaczął?
<P>
jaki jest plan działań i jakie konkretne środki podjęto w celu zabezpieczenia sytuacji finansowej obywateli Europy?
<P>
i na koniec, jaką politykę zamierza prowadzić Europejski Bank Centralny w celu wsparcia europejskich instytucji finansowych?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Panie przewodniczący! 26 września EU świętuje swoją różnorodność językową. Wydarzenia tego dnia koncentrują się wokół idei, że języki stanowią pomost do kultury i że należy zachęcać do uczenia się języków obcych i pozyskiwania umiejętności porozumiewania się ponad barierami językowymi.
<P>
Podczas tych wydarzeń, tak jak i w komunikatach Komisji całkowicie pomija się potrzebę utrzymania nauki starożytnej greki i łaciny w Europie. Te języki klasyczne stanowią źródło wielu słów i wyrażeń funkcjonujących we wszystkich językach Europy i poza jej granicami.
<P>
Jednocześnie udostępniono do konsultacji Zieloną księgę zatytułowaną "Migracja i mobilność: wyzwania i szanse dla wspólnotowych systemów edukacyjnych”. Zielona księga dotyczy roli dyrektywy Rady 77/486/EWG w sprawie kształcenia dzieci pracowników migrujących i zawiera krytyczną opinię o chaotycznych działaniach podejmowanych w ciągu ostatnich 30 lat na podstawie tej dyrektywy.
<P>
Jest to okazja, aby polepszyć nauczanie języków pracowników migrujących w Europie.
<SPEAKER ID="060" NAME="Zita Pleštinská" AFFILIATION="PPE-DE">
(SK) Trzeci z kolei kryzys polityczny na Ukrainie był prawdopodobnie powodem, dla którego na drugim historycznym szczycie UE-Ukraina, jaki odbył się na początku września w Paryżu, nie przedstawiono ambitnych wniosków dotyczących konfliktu między Rosją a Gruzją.
<P>
Doceniam to, że Unia Europejska ponownie zadeklarowała poparcie dla budowy społeczeństwa obywatelskiego i dla demokratycznych przemian na Ukrainie. Mam też pozytywną opinię na temat porozumienia o rozpoczęciu "dialogu na temat wiz”, który na dłuższą metę powinien przynieść skutek w postaci bezwizowego systemu pomiędzy obiema stronami, a także co do faktu, że pomimo nowego kryzysu droga Ukrainy do UE pozostaje otwarta.
<P>
Nikt dziś nie wątpi, że pomarańczowa rewolucja zmieniła historyczny kierunek, w którym zmierza Ukraina. Teraz Ukraina musi pokazać, że jest państwem stabilnym i zjednoczonym. To jej jedyna szansa, aby osiągnąć europejską perspektywę.
<P>
Jestem przekonana, że możemy wzmocnić wolność u siebie tylko wtedy, gdy będziemy jej bronić również poza granicami UE. Dlatego też będę uczestniczyć w 11 sesji z udziałem delegacji Parlamentu Europejskiego na Ukrainie w dniach 2-3 października 2008 roku, w Kijowie i w Jałcie.
<P>
Wierzę, że obecność przedstawicieli Parlamentu Europejskiego na Ukrainie przyczyni się do uspokojenia sytuacji i do politycznej stabilizacji na Ukrainie.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Panie przewodniczący! Chciałem tylko dodać swój głos do potępienia ataku, czy raczej ataków terrorystycznych, w tym także morderstw, których świadkami byliśmy w naszym kraju. Kraj Basków ma nieszczęście być jedynym krajem w Unii Europejskiej, który ciągle doświadcza terroryzmu, i to terroryzmu trwającego już od dziesięcioleci. Ja sam pochodzę z rodziny, która przez 40 lat pozostawała na wygnaniu - tyle, ile trwał frankizm - i jeżeli w ogóle czegoś się nauczyliśmy, to tego, że żaden polityczny cel nie jest wart jednego ludzkiego życia. Na koniec chcę powiedzieć, że wszyscy, którzy wierzą w prawo Basków do decydowania o sobie, wiedzą, że najbardziej podstawowym prawem jest prawo do życia.
<SPEAKER ID="062" NAME="James Nicholson" AFFILIATION="PPE-DE">
Panie przewodniczący! Wiemy bardzo dobrze, że rosnące ceny ropy naftowej i gazu mają ogromny negatywny wpływ na wiele sektorów naszej gospodarki i na konsumentów.
<P>
Chcę zwrócić uwagę na konsekwencje kryzysu dla sektora rolnictwa, sektora rybołówstwa i dla małych przedsiębiorstw. Wysokie koszty paliw przeniosły się obecnie na rolników: następuje eskalacja kosztów, a rolnicy nie otrzymują podwyżek umożliwiających pokrycie kosztów związanych z wysokimi cenami energii i gazu.
<P>
Kryzys paliwowy zagraża wzrostowi konkurencyjności naszych małych i średnich przedsiębiorstw. Spadek siły nabywczej konsumentów pogarsza jeszcze tę sytuację, a boje się nawet myśleć, panie przewodniczący, co stanie się tej zimy - wiele milionów ludzi nie będzie sobie mogło pozwolić na ogrzanie swoich domów.
<P>
Wszyscy widzieliśmy, co działo się na stacjach benzynowych, kiedy rosły ceny ropy naftowej - każdego dnia przechodząc obok stacji benzynowej można było zobaczyć, że cena znów wzrosła. Ale teraz, kiedy cena ropy znów spadła, firmy te nie wcale obniżyły ceny benzyny o tyle, o ile uprzednio ją podniosły. Sądzę, że firmy powinny zareagować na tę sytuację - osiągnęły już swój zysk, a teraz przyszedł czas, żeby coś oddać i wprowadzić przyzwoite ceny dla konsumentów.
<SPEAKER ID="063" NAME="Csaba Sógor" AFFILIATION="PPE-DE">
(HU) Panie przewodniczący! Węgry graniczą same z sobą i utraciły 2/3 terytorium kraju po pierwszej wojnie światowej. Polityczna reprezentacja Węgrów zamieszkujących na tych terenach, czyli łącznie ponad 3 milionów mieszkańców siedmiu państw, dopuszczała w ubiegłym wieku prowadzenie walki o prawa tej ludności wyłącznie środkami pokojowymi.
<P>
Od sześciu lat niemal 20 organizacji politycznych prowadziło w ramach forum przedstawicieli Basenu Karpat debatę na temat pokojowych możliwości realizacji interesów, i nadal to czyni; dotyczy to tożsamości, języka ojczystego, stosunków gospodarczych i kwestii autonomii. Jestem także uczestnikiem tego forum. W tym roku postanowiliśmy otworzyć wspólne biuro lobbingowe w Brukseli w celu wykorzystania możliwości, jakie oferuje UE.
<P>
Niezrozumiałe i niedopuszczalne jest, aby pokojowe wysiłki społeczności węgierskich były znieważane wulgarnymi epitetami przez polityków z niektórych państw członkowskich UE, którzy oskarżają mniejszość węgierską osiadłą w ich kraju o zbiorową zbrodniczość i chcą ograniczyć używanie przez nią języka ojczystego.
<P>
Chcę zwrócić uwagę Parlamentu Europejskiego na te ataki i przypomnieć jeszcze raz, że mniejszościom narodowym powinno się zapewnić należne im prawa, a nie oskarżać je o zbiorową zbrodniczość. Unia Europejska musi podjąć w tej kwestii aktywną, zapobiegawczą rolę. Dziękuję.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Panie przewodniczący! Komisja pragnie pomóc w zwalczaniu problemu rosnących cen żywności w krajach rozwijających się i zamierza dofinansować te kraje kwotą w wysokości 1 miliarda euro.
<P>
Sfinansuje to zakup nasion i innych towarów pozwalających na zwiększenie produkcji rolnej, wyżywienie ludności, obniżenie inflacji i obniżkę cen żywności.
<P>
Jest politycznie i moralnie słuszne, abyśmy pomagali krajom rozwijającym się, ale powinniśmy być także dobrze poinformowani, aby podjąć analogiczną inicjatywę na rzecz pomocy rolnikom europejskim. Ucierpieli oni bowiem równie ciężko na skutek wzrostu cen żywności, a poza tym pieniądze te należy postrzegać jako oszczędności powstałe z redukcji kosztów w ramach wspólnej polityki rolnej (WPR).
<P>
Proponuję zatem, aby znaczną część z tego 1 miliarda euro wykorzystać na cele pomocy rolnikom europejskim, którzy stają obecnie przed bardzo wieloma problemami.
<P>
Na zakończenie chcę wyrazić poważne zaniepokojenie tym, czy pieniądze przekazywane do tych krajów są właściwie wykorzystane. Kraje Afryki, Karaibów i rejonu Pacyfiku (AKP) nie mają modelu rozwoju obszarów wiejskich ani systemu nadzoru. Obawiam się, że pieniądze te zostaną utracone w biurokracji organizacji międzynarodowych, nie przynosząc w ostatecznym rozrachunku jakichkolwiek korzyści.
<SPEAKER ID="066" NAME="Przewodniczący">
Na tym kończymy ten punkt porządku dziennego.
