<CHAPTER ID="002">
Oświadczenie Przewodniczącego
<SPEAKER ID="006" NAME="Przewodniczący">
Panie i panowie! Zanim rozpoczniemy sesję, chciałbym powiedzieć kilka słów. Jak państwu wiadomo, dziesięć dni temu prezydent Polski Lech Kaczyński podpisał traktat z Lizbony. Wierzę, że jesteśmy krok bliżej do zakończenia procesu ratyfikacji. Jestem także przekonany, że wkrótce ratyfikację zakończy także Republika Czeska.
<P>
Chciałbym też poinformować państwa, że w tym tygodniu, we wtorek o godz. 15.00 odbędzie się nasza pierwsza godzinna debata z przewodniczącym Komisji Europejskiej, José Manuelem Barroso. Ta debata stanowi istotną zmianę instytucjonalną. Umożliwi ona Parlamentowi Europejskiemu znacznie lepszą współpracę z Komisją. Pracowałem nad tą kwestią z przewodniczącymi grup politycznych i przewodniczącym Barroso i cieszę się, że ta nowa procedura stanie się stałym elementem strasburskich sesji plenarnych. Wierzę, że ożywi ona nasze debaty i poszerzy zakres dyskusji.
<P>

<P>
Panie i panowie! 10 października obchodziliśmy Międzynarodowy Dzień na rzecz Zniesienia Kary Śmierci. Od 2007 roku jest to również data Europejskiego Dnia przeciwko Karze Śmierci. Demonstrujemy wtedy naszą determinację i zaangażowanie przeciwko tej nieludzkiej praktyce. Prezentujemy także nasze stanowisko popierające ogólnoświatowe moratorium, zgodnie z deklaracją Parlamentu zawartą w rezolucji z 2007 roku oraz rezolucją Zgromadzenia Ogólnego Narodów Zjednoczonych.
<P>
W oświadczeniu prasowym z 9 października podkreśliłem, w moim własnym imieniu oraz w imieniu Parlamentu Europejskiego, nasze zaangażowanie na rzecz Europy bez kary śmierci, a także na rzecz zniesienia jej na całym świecie. Jest to naszym wspólnym obowiązkiem. Niestety, wciąż jest w Europie kraj, gdzie orzeka się i wykonuje karę śmierci. Tym krajem jest Białoruś. Potępiamy wykonywanie wyroków śmierci w Iranie i wyrażamy szczególną obawę o Irańczyków skazanych ostatnio na tę karę po demonstracjach, które towarzyszyły czerwcowym wyborom prezydenckim. W szczególności sprzeciwiamy się wyrokom śmierci orzekanym wobec nieletnich i przypominamy, że w tym roku obchodzimy 20. rocznicę ustanowienia Konwencji Praw Dziecka, która wyraźnie zakazuje egzekucji małoletnich.
<P>
Musimy nadal zdecydowanie sprzeciwiać się karze śmierci i głośno mówić o przypadkach jej wykonywania na całym świecie. Jesteśmy zaniepokojeni ostatnimi wydarzeniami w Chinach, gdzie dwanaście osób zostało skazanych na śmierć w wyniku zamieszek i przemocy na tle etnicznym w Urumczi w prowincji Xinjiang. Pomimo poważnych przestępstw, których dopuszczono się podczas czerwcowych zamieszek, wzywamy chińskie władze do przestrzegania standardów uczciwych procesów sądowych. Jesteśmy też zaniepokojeni przypadkami orzekania i wykonywania kary śmierci w Stanach Zjednoczonych, w szczególności w stanie Ohio, gdzie po kilku nieudanych próbach odłożono w czasie kilka egzekucji wykonywanych przez wstrzyknięcie trucizny.
<P>
Chciałbym ponowić nasz apel do wszystkich państw, które wciąż stosują karę śmierci, by wycofały ją ze swoich kodeksów karnych, lub by do czasu takiego wycofania, ogłosiły moratorium na orzekanie i wykonywanie wyroków śmierci.
<P>
(Oklaski)
