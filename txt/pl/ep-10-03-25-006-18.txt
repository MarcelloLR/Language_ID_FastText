<CHAPTER ID="006-18">
18. Kodeks graniczny Schengen w odniesieniu do ochrony granic morskich 
<P>
Przed przyjęciem projektu rezolucji:
<SPEAKER ID="111" NAME="Michael Cashman" AFFILIATION="S&amp;D">
Panie przewodniczący! Chcę tylko, aby posłowie do tej Izby wiedzieli, że byłem pierwszym sprawozdawcą w kwestii decyzji w sprawie Fronteksu i to ja zaleciłem, abyśmy ją przyjęli z uwagi na wyjątkowe środki, które są konieczne do działań interwencyjnych i ratowniczych na morzu, zwłaszcza w południowym obszarze Morza Śródziemnego.
<P>
Nie otrzymałem poparcia komisji, w związku z czym usunąłem moje nazwisko z tego sprawozdania i będę zalecał posłom do tej Izby, aby odrzucili rezolucję, którą mają przed sobą. Do jej przyjęcia potrzebujemy zdecydowanej większości w liczbie 369 głosów, ale namawiałbym posłów do odrzucenia rezolucji, nad którą mamy głosować.
<SPEAKER ID="112" NAME="Cecilia Malmström">
komisarz. - Panie przewodniczący! Posłowie mają do rozważenia projekt decyzji uzupełniającej Kodeks graniczny Schengen w odniesieniu do ochrony granic morskich w kontekście działań na morzu prowadzonych przez Frontex.
<P>
To konieczna decyzja, która pomoże państwom członkowskim i Fronteksowi skuteczniej zarządzać naszymi zewnętrznymi granicami na morzu. Zapewne państwo wiedzą, że niebawem zwiększy się liczba statków, jak zawsze o tej porze roku na Morzu Śródziemnym.
<P>
Wniosek zawiera zestaw bardzo ważnych zasad i objaśnień do przepisów, których musi przestrzegać straż graniczna, kontrolując granice morskie, na przykład zasadę non-refoulement oraz obowiązek szczególnie ostrożnego traktowania osób szczególnej troski i dzieci bez opieki.
<P>
Wyjaśnia się w nim również, jaką pomoc należy zapewnić osobom znajdującym się w niebezpieczeństwie na morzu oraz gdzie należy wysadzać uratowanych.
<P>
Wielu z posłów do tej Izby przez lata domagało się tych zasad i przepisów, a teraz są one w końcu w naszym zasięgu. Proponowane przez nas zmiany ograniczą także ryzyko utraty życia w Morzu Śródziemnym przez zapewnienie większej skuteczności działań prowadzonych na granicach morskich.
<P>
Projekt decyzji to wynik bardzo ciężkich i długich dyskusji z państwami członkowskimi oraz z ekspertami, na przykład z Wysokim Komisarzem Narodów Zjednoczonych ds. Uchodźców oraz z Międzynarodową Organizacją ds. Migracji.
<P>
Wyposaży ona nasze instytucje w lepsze ramy dla prawidłowego monitorowania tych działań w przypadku zaangażowania znacznych kwot funduszy europejskich.
<P>
Jeśli chodzi o prawne aspekty wniosku, to Komisja za podstawę prawną obrała artykuł 12 Kodeksu granicznego Schengen, ponieważ przepisy dotyczą patroli straży granicznej podczas działań Fronteksu, a nie kontroli granicznej, którą opinia prawna Parlamentu kwestionuje, jak mi się wydaje.
<P>
Na wniosek posłów do tej Izby Komisja dokonała badania alternatywnych rozwiązań technicznych, które po pierwsze umożliwiłyby niewznawianie dyskusji na temat głównych elementów, natomiast po drugie umożliwiłyby przyjęcie w terminie wyraźnych przepisów w odniesieniu do działań Fronteksu tego lata. Niestety, nie znaleźliśmy takiej alternatywy, zatem zalecam drogim posłom, by nie odrzucali tych długo oczekiwanych nowych przepisów.
<SPEAKER ID="113" NAME="Przewodniczący">
Panie pośle Busuttil! Nie możemy teraz rozpoczynać debaty na ten temat. Udzielam panu głosu, ale nie możemy otwierać debaty.
<SPEAKER ID="114" NAME="Simon Busuttil" AFFILIATION="PPE">
Panie przewodniczący! Dwóch mówców w tej Izbie opowiedziało się za odrzuceniem rezolucji, ale żaden nie apelował o jej przyjęcie. Uważam zatem, że sprawiedliwie by było, gdyby głos zabrał ktoś, kto opowiada się za przyjęciem rezolucji i zachęca do tego posłów.
<P>
Jeżeli mogę zająć tylko minutę, to chciałbym powiedzieć, czemu Komisja Wolności Obywatelskich, Sprawiedliwości i Spraw Wewnętrznych odrzuciła te przepisy, w związku z czym przedłożenie tej rezolucji było bardzo proste. Nasze służby prawne dwukrotnie poinformowały nas, że Komisja przekroczyła swoje uprawnienia, przedstawiając te przepisy. Dlatego je odrzuciliśmy. Zdecydowanie chcemy tych przepisów - ja sam pochodzę z kraju, który ich chce - ale nie chcemy, by Komisja Europejska przekraczała swoje uprawnienia. Dlatego powinniśmy poprzeć tę rezolucję.
<SPEAKER ID="115" NAME="Michael Cashman" AFFILIATION="S&amp;D">
Dla jasności chcę powiedzieć, że jeśli zagłosują państwo przeciwko, to poprą państwo środek umożliwiający przechwytywanie na morzu. Nie uczynią tak państwo, głosując na "tak”. To oczywiste.
<SPEAKER ID="116" NAME="Przewodniczący">
Przystępujemy do głosowania.
