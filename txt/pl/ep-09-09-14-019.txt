<CHAPTER ID="019">
Jednominutowe wypowiedzi w znaczących kwestiach politycznych
<SPEAKER ID="045" NAME="Przewodniczący">
Przechodzimy teraz do wystąpień, które nie mogą trwać dłużej niż minutę. Mamy bardzo długą listę chętnych. Wskazuje to na wielką wolę uczestnictwa, co przynosi chlubę tej Izbie. Nie będę jednak mógł udzielić głosu wszystkimi, którzy chcą wystąpić, ponieważ 100 wystąpień zajęłoby półtorej godziny, a mamy tylko 30 minut.
<SPEAKER ID="046" NAME="Seán Kelly" AFFILIATION="PPE">
(GA) Panie przewodniczący! Ponieważ po raz pierwszy mam okazję występować na forum tej Izby, chciałbym zacząć moje wystąpienie w języku ojczystym. Jak państwu wiadomo w chwili obecnej w Irlandii rozpoczęła się na dobre kampania na rzecz referendum w sprawie Lizbony i mamy nadzieję, że 2 października wynik będzie pozytywny. Tym razem kolosalne znaczenie mają gwarancje, jakich Unia Europejska udzieliła rządowi Irlandii w odniesieniu do podatków, aborcji i obronności. Duże znaczenie mają także zawarte w traktacie lizbońskim nowe możliwości w zakresie sportu, o których poprzednim razem nie wspomniano.
<P>
Jako ktoś, kto przez całe życie miał do czynienia ze sportem na różnych szczeblach gry i administracji sądzę, że zawarta w traktacie lizbońskim możliwość poważnego traktowania sportu przez UE i wspierania zarówno lokalnych, jak i międzynarodowych dziedzin sportu poruszyła jakąś strunę w sercach irlandzkich kibiców sportowych. Z tej przyczyny i z innych bardziej oczywistych przyczyn, takich jak korzyści zdrowotne, społeczne i fizyczne płynące z uprawiania sportu konieczne jest zapewnienie znaczącego finansowania w okresie polizbońskim...
<P>
(Przewodniczący wyłączył mikrofon)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Panie przewodniczący! Uważam, że w rumuńskim sektorze rolnictwa, w porównaniu z innymi państwami członkowskimi, istnieją pewne nierówności w kontekście problemów strukturalnych. Muszę podkreślić, że Unia Europejska powinna wykorzystać swoje wpływy polityczne i gospodarcze do zwrócenia większej uwagi na zarządzanie środkami przeznaczonymi na rolnictwo dla tych państw członkowskich, które później do niej przystąpiły.
<P>
Chciałabym wyrazić pogląd, że wspieranie zrównoważonego sektora rolnictwa dysponującego odpowiednim budżetem również po roku 2013 pozwoliłoby rozwiązać ten problem, zapewniając rolnikom średnio- i długoterminowe perspektywy oraz wystarczające fundusze, aby rumuńskie rolnictwo mogło dostosować się do europejskich standardów i otworzyć możliwości dla zjednoczonej Europy.
<SPEAKER ID="049" NAME="Sergej Kozlík" AFFILIATION="ALDE">
(SK) Panie i panowie! Węgry i mniejszość węgierska stale podnoszą kwestie mniejszości narodowych. Uciekając się do półprawd, a czasem nawet do kłamstw, próbują manipulować europejską opinią publiczną na swoją korzyść. Co jest prawdą?
<P>
W ciągu minionych osiemdziesięciu lat mniejszości narodowe na Węgrzech zniknęły, a Europa patrzyła na to w milczeniu. Mniejszość słowacka również zmniejszyła się z 300 tysięcy do 10 tysięcy osób. Liczebność mniejszości węgierskiej w otaczających Węgry krajach utrzymuje się na stałym poziomie.
<P>
W ciągu minionych dwóch lat na Węgrzech zostało zamordowanych sześciu obywateli narodowości romskiej, a dziesiątki innych zostało poważnie rannych. Istnieje obawa przed atakami na Żydów, a inne formy ekstremizmu nasilają się i wypływają poza granice Węgier. Ta agresja nie jest traktowana na Węgrzech w odpowiedni sposób i musi zostać potępiona. Instytucje europejskie powinny zająć bardziej zdecydowane stanowisko wobec tych przejawów ekstremizmu.
<SPEAKER ID="050" NAME="João Ferreira" AFFILIATION="GUE/NGL">
(PT) Zamach stanu, jaki miał miejsce w Hondurasie w dniu 28 czerwca stanowił pogwałcenie wolności wyrażania przez mieszkańców tego kraju opinii politycznych i najbardziej podstawowych praw demokratycznych.
<P>
Od tamtej pory urzędujący de facto rząd stosuje środki represji wobec obywateli demonstrujących na ulicach oraz wprowadził system utajniania informacji przed mediami, ograniczania wolności, prześladowania, nielegalnych zatrzymań, zniknięć, a nawet morderstw członków zorganizowanego ruchu oporu przeciw zamachowi.
<P>
Mieliśmy możliwość świadkować temu wszystkiemu podczas niedawnej wizyty delegacji Skonfederowanej Grupy Zjednoczonej Lewicy Europejskiej/Nordyckiej Lewica Zielonych w Hondurasie i Nikaragui, gdzie spotkaliśmy się z legalnym prezydentem kraju, Manuelem Zelayą. Reakcja instytucji europejskich na te wydarzenia jest - łagodnie mówiąc - dwuznaczna. Część z nich zachowuje niemożliwe do zaakceptowania milczenie, natomiast inne apelują do obu stron, aby zrobiły wszystko, co możliwe w celu jak najszybszego osiągnięcia rozwiązania politycznego, traktując tak samo sprawy, które są różne i ignorując winnych, tak jakby po jednej stronie nie było demokratycznie wybranego prezydenta, a po drugiej nielegalnego rządu, który po bezprawnym przejęciu władzy aresztował go i wydalił z kraju.
<P>
Najzwyklejsze poszanowanie demokracji wymaga od instytucji europejskich zdecydowanego i przekonującego potępienia zamachu stanu i zastosowania na szczeblu międzynarodowym środków w celu zwiększenia nacisków na nielegalny rząd będący przy władzy oraz wyizolowania go. Instytucje te nie mogą również uznać ani popierać żadnych wyborów, które odbyłyby się w tym kraju przed przywróceniem demokratycznej legalności.
<SPEAKER ID="051" NAME="John Bufton" AFFILIATION="EFD">
Panie przewodniczący! Jako nowy poseł do Parlamentu uważam, że jednym z najpoważniejszych problemów stojących przed rolnikami z Walii i pozostałych części Wielkiej Brytanii jest planowana elektroniczna identyfikacja owiec, która zacznie obowiązywać w dniu 1 stycznia 2010 r. Faktycznie, okazało się, że sprzęt do skanowania, który ma być wykorzystywany, jest niedokładny. Jak rozumiem jest on dokładny tylko w 79%, co sprawi poważne kłopoty rolnikom w całej Wielkiej Brytanii.
<P>
Apeluję do Komisji o ponowne przemyślenie tej polityki i wprowadzenie jej jedynie na zasadach dobrowolności. Obawiam się, że wielu rolników zostanie ukaranych z powodu niedokładnego sprzętu, i że jednorazowe płatności dla gospodarstw rolnych zostaną zmniejszone. W najczarniejszym scenariuszu taka obniżka mogłaby wynieść 100%. Dotychczasowe ustępstwa są pomocne, ale nie są wystarczające.
<P>
Uważam za dość zdumiewające, że Komisja chce wprowadzić identyfikację elektroniczną (EID) przy takich niedostatkach sprzętu. Sensowne byłoby wprowadzenie tej identyfikacji na zasadach dobrowolności od stycznia przyszłego roku. Apeluję do Wysokiej Izby, aby poparła mnie w tej kwestii tak ważnej dla rolnictwa w całej Europie.
<SPEAKER ID="052" NAME="Krisztina Morvai" AFFILIATION="NI">
Panie przewodniczący! Chciałabym wezwać Wysoką Izbę do podjęcia natychmiastowych kroków w celu ocalenia małych i rodzinnych gospodarstw w nowych państwach członkowskich, zwłaszcza w państwach członkowskich Europy Środowej i Wschodniej, a w szczególności w moim kraju, na Węgrzech.
<P>
Co się dzieje z tymi rolnikami? Wskutek przystąpienia do Unii Europejskiej musieliśmy "udostępnić”, że tak powiem, 100% naszych rynków, a w zamian otrzymaliśmy tylko 25% subsydiów. To jest nie tylko niesprawiedliwe i krzywdzące, ale także niezgodne z prawem: było to wyraźne naruszenie traktatu rzymskiego. Rolnicy, którzy w tej krzywdzącej i niezgodnej z prawem sytuacji próbowali konkurować na rynku, musieli brać kredyty - olbrzymie kredyty, aby być konkurencyjnymi. Teraz zbankrutowali i są zmuszeni sprzedawać swoją ziemię w warunkach kolonializmu, ponieważ udostępniamy naszą ziemię krajom, których PKB jest 10 razy wyższy od naszego. Wzywam do natychmiastowej rewizji porozumienia kopenhaskiego.
<P>
(Przewodniczący wyłączył mikrofon)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Panie przewodniczący! Podobnie jak inni koledzy chciałbym poruszyć problem związany z sektorem rolnictwa. Jednak moją uwagę zwrócił artykuł opublikowany niedawno w "Wall Street Journal” i dlatego poczuwam się do obowiązku przedstawienia go Parlamentowi i zaprezentowania wniosków jego autorów.
<P>
Tytuł artykułu, który moim zdaniem jest wystarczający, aby zrozumieć, o co w nim chodzi, brzmiał: "Panie Barroso, niech pan zlikwiduje ograniczenia dla małych firm”. Ten artykuł to apel do przyszłej Komisji Europejskiej, aby w swoich działaniach skoncentrowała się na wspieraniu małych i średnich przedsiębiorstw, które w czasach kryzysu znajdują się w bardzo trudnej sytuacji, i nie szła na kompromis w związku ze wdrażaniem Small Business Act z 2008 roku. Obowiązkiem Parlamentu Europejskiego jest zapewnienie należytego i skutecznego wdrażania tych środków, ponieważ potrzebuje ich ponad 20 milionów małych i średnich przedsiębiorstw w Unii Europejskiej.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Panie przewodniczący! W początkach sierpnia w Republice Macedonii rozegrał się niesamowity dramat, który zaszokował bułgarską opinię publiczną. Spaska Mitrova, 23-letnia obywatelka Macedonii i matka maleńkiego dziecka, które jeszcze karmiła piersią, została siłą zabrana na komisariat policji, a stamtąd przeniesiona do cieszącego się złą sławą więzienia Idrizovo, przy czym odebrano jej dziecko. Policja ciągnęła ją za włosy z ostatniego piętra na parter, ponieważ Spaska nie chciała rozstać się z dzieckiem. Skazano ją na trzy miesiące więzienia, ponieważ nie mogła zapewnić swemu byłemu mężowi łóżka w sypialni ich dziecka. Mogą sobie państwo wyobrazić konsekwencje tego wszystkiego. Spaska Mitrova w początkach bieżącego roku otrzymała bułgarskie obywatelstwo. Wydaje się, że to jest główna przyczyna potraktowania jej w tak nieludzki sposób. Ale nie jest to jedyny taki przypadek. Jakieś dwa lata temu zapytałem obecnego ministra spraw zagranicznych Macedonii: "Dlaczego z taką nienawiścią traktuje się Macedończyków, którzy przyjmują obywatelstwo bułgarskie?”. Odpowiedź ministra brzmiała: "To są zaszłości z dawnych czasów”. Ponieważ starania prezydenta i rządu Bułgarii nie przyniosły żadnych rezultatów, apeluję do komisarza Olli Rehna, aby osobiście zapoznał się z tym jaskrawym przypadkiem niesprawiedliwości w kraju, który pragnie rozpocząć negocjacje akcesyjne.
<SPEAKER ID="055" NAME="Jelko Kacin" AFFILIATION="ALDE">
(SL) Włochy chcą bez konsultacji narzucić budowę naziemnego terminalu gazu na granicy ze Słowenią. Unia Europejska powstała jednak na fundamencie wzajemnego zaufania i dobrosąsiedzkich stosunków. Stosowanie szkodliwych dla środowiska źródeł energii wymaga specjalnej ochrony tego środowiska, ale w gruncie rzeczy wymaga także przestrzegania podstawowych zasad uczciwości.
<P>
Próbując ukryć przed Słowenią szkodliwe konsekwencje, jakie ich działania będą miały dla środowiska po obu stronach granicy, Włochy szkodzą wszystkim zainteresowanym, w tym także samym sobie, ale przede wszystkim ludziom zamieszkałym w sąsiedztwie spornego obiektu. Społeczeństwo i rząd Słowenii są zdecydowanie przeciwne budowie tego terminalu.
<P>
Być może sposobem premiera Berlusconiego na polityczne przetrwanie we Włoszech są kłamstwa przed kamerą. Jednak takie zachowanie nie może i nie powinno być tolerowane w Unii Europejskiej jako świadoma praktyka. To jest nie do przyjęcia.
<P>
Jest to rażące naruszenie zasad Unii Europejskiej, a Włochy stosują manipulację ze szkodą dla życia ludzi i dla środowiska. Okłamują opinię międzynarodową, próbując zbudować terminal naziemny w Žavlje (Aquilinia) w Zatoce Triesteńskiej, która już jest bardzo wąska. Powodują degradację środowiska, niszcząc perspektywy współistnienia społeczności przygranicznej, i dają bardzo zły przykład przyszłym państwom członkowskim.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Panie przewodniczący! Bardzo niepokojące rzeczy dzieją się w dawnej niemieckiej fabryce obuwia Rhode, w Santa Maria da Feira, obecnie zwanej Sociedade Luso-Alemã de Calçado.
<P>
Ta spółka zatrudniała kiedyś około 3 tysięcy osób, ale w związku z problemami w Niemczech dokonała redukcji miejsc pracy i obecnie zatrudnia jakiś tysiąc pracowników. Większość z nich to kobiety, którym obcięto płace i skrócono godziny pracy. Istnieją obawy, że po wyborach w Portugalii spółka może zamknąć fabrykę.
<P>
Bezrobocie w tej gminie nadal rośnie i dotyka wielu tysięcy pracowników, zwłaszcza z branży obuwniczej i przetwarzania korka naturalnego. W związku z tym apelujemy o specjalne kryzysowe środki interwencyjne, tak aby zapobiec kolejnym poważnym uderzeniom w produkcję i miejsca pracy na tym terenie, tak bardzo dotkniętym bezrobociem.
<SPEAKER ID="057" NAME="Nicole Sinclaire" AFFILIATION="EFD">
Panie przewodniczący! Nie akceptuję zasadności uchwalania przez tę Izbę ani jakąkolwiek instytucję UE praw dla Wielkiej Brytanii.
<P>
Moi wyborcy przysłali mnie tutaj, żeby wam powiedziała, że nie chcą, aby codziennie w Unii Europejskiej wydawano 45 milionów funtów z ich pieniędzy. Chcemy, aby te pieniądze były wydawane w Wielkiej Brytanii na nasze szkoły, na nasze szpitale i na naszą infrastrukturę, a nie były marnowane na korupcję i wasze rachunki, które są kontrolowane przez 14 lat.
<P>
Powiem krótko, to jest przesłanie od ludzi, którzy wybrali mnie do Komisji: zajmijcie się swoją biurokracją i bądźcie przygotowani na to, że Wielka Brytania wycofa się ze skorumpowanego i z góry skazanego na zagładę bałaganu, któremu na imię Unia Europejska.
<SPEAKER ID="058" NAME="Diane Dodds" AFFILIATION="NI">
Panie przewodniczący! Parlament Europejski w ostatnich czasach zjednoczył się wobec światowego zagrożenia terroryzmem. W moim okręgu wyborczym w Irlandii Północnej wiemy, czym jest terroryzm. Tak, w ostatnich latach byliśmy świadkami przemian w Irlandii Północnej, ale nadal żyją ludzie, którzy chcieliby wywołać rozlew krwi.
<P>
W zeszłym tygodniu, w ramach ostatnich wydarzeń, w South Armagh znaleziono sześćsetfuntową bombę podłożoną przez niezadowolonych zwolenników republiki. Gdyby jej nie znaleziono, zginęłoby bardzo wiele osób. Mieszkańcy Irlandii Północnej nie zapominają o ofiarach z przeszłości i ofiarach terroryzmu, i dlatego zwracam się do Wysokiej Izby o poparcie dla kampanii na rzecz odszkodowań ze strony Libii. Libia dostarczała broń dla IRA. Ta broń zabrała życie wielu osobom i zniszczyła życie pozostałym. Za to należy teraz Libię obciążyć odpowiedzialnością.
<SPEAKER ID="059" NAME="Eduard Kukan" AFFILIATION="PPE">
(SK) Na początku nowej kadencji powinniśmy pamiętać o naszej wspólnej odpowiedzialności za pokojowy rozwój kontynentu europejskiego, który zapewni naszym obywatelom spokojne i zasobne życie. Musimy także pokazać naszym obywatelom, że jesteśmy tutaj dla nich, że jesteśmy tutaj po to, aby im służyć.
<P>
Musimy o tym stale pamiętać, nawet wówczas, gdy pojawiają się problemy między dwoma członkami naszej rodziny. Europejski sposób rozwiązywania problemów polega na odpowiednim dialogu partnerskim mającym na celu osiągnięcie rozsądnego rozwiązania, a nie na ignorowaniu drugiej strony i przedstawianiu spraw bezpośrednio instytucjom europejskim, takim jak Parlament.
<P>
Racjonalny, stały, wspólny dialog to także sposób, aby zlikwidować wsparcie dla ekstremistów po obu stronach granicy i zdławić w zarodku lub poważnie ograniczyć niebezpieczne działania, jakie mogliby podjąć w przyszłości.
<SPEAKER ID="060" NAME="Rovana Plumb" AFFILIATION="S&amp;D">
(RO) Walka z rasizmem jest prowadzona przy pomocy zdecydowanej europejskiej polityki, ale w ciągu tygodnia niemieccy i brytyjscy politycy zajmowali się oczernianiem rumuńskich pracowników, czy to z powodu ignorancji, czy też dlatego, że chcieli zdobyć sobie sympatię i głosy swoich obywateli. Okropne stwierdzenia typu: Rumuni natychmiast wbiliby wam nóż w plecy wypowiadane podczas publicznych zgromadzeń w Wielkiej Brytanii, albo uwagi niemieckiego polityka, że Rumuni nie przychodzą do pracy na 7.00 i nie wiedzą, co mają robić, stanowią poważny powód do obaw. Przygotowujemy europejską politykę mającą na celu zwalczanie rasizmu. To jest nasz wspólny cel. A co robimy, gdy takie stwierdzenia padają z ust polityków z dużych państw członkowskich Unii Europejskiej?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Panie przewodniczący! W zeszłym tygodniu trzy baskijskie klipry tuńczykowe z Bermeo ponownie były zagrożone przez somalijskich piratów. Niepokoją nas ponawiające się ataki na statki rybackie w tym regionie, fakt, że ofiary czują się zagrożone, i że rząd hiszpański nie podejmuje żadnych działań. Rybacy twierdzą, że ataki te nasilą się jeszcze wraz z nadejściem pory deszczowej.
<P>
Dlatego też chcę powiedzieć Wysokiej Izbie, zanim będzie za późno, że pilnie potrzebujemy zbrojnej eskorty wojskowej na tych statkach. Rządy niektórych państw europejskich, takich jak Francja i Włochy, zapewniły ją i odniosły sukces.
<P>
Komisja powinna zatem zalecić, aby wszystkie państwa członkowskie podjęły natychmiastowe, skuteczne działania tego rodzaju. Kryteria ochrony ustanowione dla szlaków marynarki handlowej powinny zostać pilnie rozszerzone na obszary połowowe.
<P>
Parlament ma problem, który przedstawił w rezolucji w sprawie piractwa z 23 października ubiegłego roku.
<P>
Na koniec chciałabym raz jeszcze wyrazić nasze przekonanie, że Europa potrzebuje wspólnej polityki zagranicznej i bezpieczeństwa, która sprawi, że europejskie instytucje będą skuteczniej i wiarygodniej reagować na tego rodzaju sytuacje kryzysowe.
<SPEAKER ID="062" NAME="Georgios Toussas" AFFILIATION="GUE/NGL">
(EL) Panie przewodniczący! Mordercze ataki niemieckich oddziałów, stanowiących - wraz z wojskami Stanów Zjednoczonych Ameryki Północnej, Unii Europejskiej i NATO - część sił okupacyjnych w Afganistanie, przekształciły się w czasie ataku w regionie Kunduz w dniu 4 września 2009 r. w masakrę, w której zginęło ponad 135 cywilów, a dziesiątki zostało rannych, w tym wiele dzieci. Są to zbrodnie wojenne przeciwko narodowi afgańskiemu.
<P>
Ten atak nie był oczywiście atakiem przeciwko talibom, był to atak na 500 cywilów. Codzienna krwawa łaźnia, organizacja pełnych przemocy i nieuczciwych wyborów w celu powierzenia władzy marionetkom afgańskiej okupacji, a także ubóstwo i nędza będące przekleństwem Afgańczyków pokazują, że imperialistyczne ataki Stanów Zjednoczonych Ameryki Północnej, Unii Europejskiej i NATO w tym okupowanym kraju - i w szeregu innych krajów - pod pretekstem zwalczania terroryzmu mają katastrofalne skutki dla ludności.
<P>
Zarówno oświadczenia nowego sekretarza generalnego NATO, Andersa Fogha Rasmussena, jak i ministrów spraw zagranicznych państw Unii Europejskiej mają tylko jeden cel: dalszą interwencję przeciwko ludności. Ludność każdego kraju i każdego państwa członkowskiego Unii Europejskiej musi żądać i nalegać, aby obce wojska opuściły ich kraj i powróciły do własnego państwa.
<SPEAKER ID="063" NAME="Gerard Batten" AFFILIATION="EFD">
Panie przewodniczący! W dniu 2 października w Irlandii odbędzie się referendum w sprawie traktatu lizbońskiego. Traktat lizboński jest niemal identyczny z konstytucją europejską, którą bezapelacyjnie odrzucili Francuzi i Holendrzy. Irlandczycy już raz odrzucili traktat lizboński, ale "nie” to dla Unii Europejskiej zawsze nieprawidłowa odpowiedź, jeśli chodzi o dalszą integrację polityczną. W tej sytuacji Irlandczycy są zmuszeni do przeprowadzenia jeszcze jednego referendum i udzielenia jedynej odpowiedzi, która jest do przyjęcia dla Unii Europejskiej - czyli odpowiedzi: "tak”.
<P>
Unia Europejska niszczy demokrację w państwach członkowskich. UE opiera się na przeinaczeniach, fałszu i kłamstwach. Nasz godny pogardy rząd i klasa polityczna odmawiają Brytyjczykom prawa do referendum właśnie dlatego, że wiedzą, iż wynikiem byłoby ogłuszające "nie”. Ale niezależnie od wyników w Irlandii Wielka Brytania pewnego dnia opuści Unię Europejską i odzyska niepodległość. Jestem dumny mogąc wykorzystać moje stanowisko do prowadzenia kampanii na rzecz bezwarunkowego wycofania się Wielkiej Brytanii z Unii Europejskiej.
<SPEAKER ID="064" NAME="Przewodniczący">
Dziękuję, panie pośle Batten. Dałem panu dodatkowe 14 sekund, chociaż w pana wypowiedzi był błąd, mianowicie powiedział pan, że traktat z Lizbony jest tym samym co Konstytucja.
<SPEAKER ID="065" NAME="George Becali" AFFILIATION="NI">
(RO) Panie przewodniczący! Chciałbym dzisiaj powiedzieć państwu o Europejskim projekcie "Głosy młodzieży”. Spotkał mnie zaszczyt, ponieważ poproszono mnie, abym był jego mecenasem. Celem tego projektu, w którym uczestniczą młodzi ludzie ze wszystkich państw członkowskich, jest identyfikacja przez nich problemów społecznych, z którymi mają do czynienia i proponowanie rozwiązań. Zwracam się nie tylko do pana, panie przewodniczący, ale także do przewodniczącego Komisji Europejskiej o zapewnienie, że zostanie poświęcona większa uwaga sugestiom tej młodzieży. W tych trudnych czasach naszym obowiązkiem jest zapewnienie Europie, a przede wszystkich młodym obywatelom Europy, jasnych możliwości. Moje pokolenie miało dość szczęścia, aby uczestniczyć w odbudowie zjednoczonej Europy. Młodzi ludzie, reprezentujący dzisiejszą Europę, ale przede wszystkim Europę jutra, mają prawo przekształcić ją zgodnie ze swymi wyobrażeniami. Dziękuję i niech nas Bóg wspomaga.
<SPEAKER ID="066" NAME="Przewodniczący">
Dziękuję. Dziękuję też, że mówił pan zwięźle.
<SPEAKER ID="067" NAME="Csaba Sógor" AFFILIATION="PPE">
(HU) Duch skrajnie lewicowej i skrajnie prawicowej ideologii, stanowiących odzwierciedlenie dwóch dyktatur, które zdominowały Europę w XX wieku, znów zaczyna krążyć nad Unią Europejską w XXI wieku. Oto obywatel UE nie ma prawa podróżować do innego kraju. Jego swoboda poruszania się jest ograniczona. Państwo zamyka w więzieniu 15 obywateli, oskarża ich o zdradę i zakazuje im opuszczania kraju, ponieważ zamierzają oni dyskutować o problemach mniejszości z rodakami o podobnych poglądach podczas forum węgierskich parlamentarzystów z Niziny Węgierskiej. W przedmiotowym kraju ludzi karze się za to, że nie mówią poprawnie w języku urzędowym w szpitalach, na komisariatach, w domach starców i na oddziałach położniczych. W Unii Europejskiej nawet imigranci nie są traktowani w ten sposób, a co dopiero mówić o obywatelach, którzy mieszkają na tych ziemiach od tysiąca lat, podczas gdy nowe państwo istnieje dopiero siedemnaście lat. Dlatego tak ważne jest wprowadzenie w Unii Europejskiej jednego prawa o ochronie mniejszości, które będzie wiążące dla wszystkich krajów.
<SPEAKER ID="068" NAME="Arlene McCarthy" AFFILIATION="S&amp;D">
Panie przewodniczący! Pragnę poinformować Wysoką Izbę, że w ubiegłym tygodniu minister sprawiedliwości Wielkiej Brytanii ułaskawił mojego wyborcę, Michaela Shieldsa, który został zwolniony z więzienia po odsiedzeniu czterech i pół roku za zbrodnię, której nie popełnił.
<P>
Michael został ułaskawiony na podstawie dowodów, które jasno pokazały, że był pod względem moralnym i technicznym niewinny tej zbrodni. W 2005 roku, pomimo braku dowodów kryminalistycznych, wadliwego procesu i podpisanego przez innego człowieka, Grahama Sankeya, przyznania się do napadu, w ciągu mniej niż ośmiu tygodni Michaela aresztowano, oskarżono i skazano za brutalny napad na bułgarskiego kelnera, Martina Georgieva.
<P>
Dziś chcę podziękować panu przewodniczącemu Borrellowi i panu przewodniczącemu Pötteringowi oraz Komisji Petycji PE za poparcie walki Michaela o sprawiedliwość. Nie jest to jednak koniec procesu, zwracam się więc do pana przewodniczącego i do Komisji Petycji o dalsze wsparcie walki Michaela o sprawiedliwość i natychmiastową interwencję u władz bułgarskich w celu przeglądu dokumentacji dowodowej. Jest to niezwykle ważne, jeżeli nasi obywatele mają nas darzyć zaufaniem i wiarą we współpracę sądową i policyjną w Europie.
<SPEAKER ID="069" NAME="Siiri Oviir" AFFILIATION="ALDE">
(ET) Bankowość wymaga nadzoru. Takie jest stanowisko Rady Europejskiej i Komisji Europejskiej. Analiza ochrony konsumentów opublikowana przez Komisję Europejską w lutym ujawniła wiele negatywnych tendencji w bankowości. Jako przedstawicielka Estonii chciałabym zaprezentować kilka przykładów dotyczących dwóch szwedzkich banków działających w Estonii. Problem polega na tym, że banki te traktują konsumentów w Estonii inaczej niż konsumentów w swoim ojczystym kraju. W przypadku konsumentów estońskich ceny usług bankowych i odsetki są znacznie wyższe. Na przykład odsetki wahają się od 0,21% w Szwecji do 12,2% w Estonii - czyli różnica jest 600-krotna.
<P>
Wykorzystywanie kryzysu finansowego jako uzasadnienia nierównego traktowania jest niezgodne z wartościami Unii Europejskiej. I chciałabym zapytać Szwecję, która obecnie sprawuje prezydencję Unii Europejskiej, co ma do powiedzenia na ten temat, i jak długo będzie trwała taka sytuacja w związku ze szwedzkimi bankami w Estonii.
<SPEAKER ID="070" NAME="Hans-Peter Martin" AFFILIATION="NI">
(DE) Panie przewodniczący! Powiedziałem, że potrzebna jest nam demokratyczna rewolucja, a teraz mamy do czynienia z sytuacją ilustrującą stan rzeczy nie do przyjęcia przez tych wszystkich, którzy z własnej woli nie są reprezentowani w żadnej grupie politycznej w tej Izbie.
<P>
Chciałbym poprosić Prezydium o znalezienie polubownego rozwiązania kwestii koordynatorów. W tym względzie jesteśmy dyskryminowani, ponieważ nie możemy brać udziału w posiedzeniach koordynatorów w poszczególnych komisjach i wykazywać należytej aktywności. Będę szczęśliwy, pomagając uniknąć sytuacji, w której postępowanie przed Europejskim Trybunałem Sprawiedliwości - tak jak to wcześniej miało miejsce w sprawie o dyskryminację w 2001 roku - zaowocuje wnioskiem, że wszystkie decyzje w sprawie koordynacji podjęte do tej pory są bezprawne. To nie tylko bardzo zaszkodziłoby Parlamentowi, ale jest niepotrzebne także z politycznego punktu widzenia.
<P>
Zwracam się zatem do Prezydium, aby pilnie wprowadziło odpowiednie środki w celu zakończenia dyskryminacji posłów niezrzeszonych i powrotu do rozsądnych metod pracy z ostatnich dziesięciu lat.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Panie przewodniczący! Tego lata bojówka terrorystyczna ETA zabiła w Hiszpanii trzy osoby, trzy osoby, które broniły prawa i wolności: funkcjonariusza policji krajowej oraz dwóch funkcjonariuszy Guardia Civil. Ich rodzinom chciałbym wyrazić naszą solidarność, wsparcie i troskę.
<P>
ETA jest ugrupowaniem przestępczym, dla którego nie ma miejsca w Europie, ponieważ w Unii Europejskiej nie ma miejsca na radykalizm, totalitaryzm ani na terrorystyczne zabójstwa.
<P>
Parlament Europejski i wszystkie instytucje europejskie powinny zatem nadal potępiać terrorystów z ETA i nadal działać w celu usunięcia i wyeliminowania zarazy ataków terrorystycznych ETA i jej wspólników z naszego kontynentu.
<P>
Dlatego w moim pierwszym wystąpieniu na tym pierwszym zwykłym posiedzeniu Parlamentu Europejskiego chciałbym przypomnieć wszystkie ofiary działań terrorystycznych ETA i złożyć hołd ich pamięci, potępić w tej Izbie terrorystyczną organizację ETA i poprosić, abyśmy, jako Europejczycy, współpracowali w celu wykurzenia na dobre ETA i jej zwolenników z kraju Basków, Hiszpanii i z Europy.
<SPEAKER ID="072" NAME="Ioan Mircea Paşcu" AFFILIATION="S&amp;D">
Panie przewodniczący! Osobiście uważam, że nadszedł czas, aby zmienić nasze podejście do problemów energetycznych, dzięki stopniowemu przechodzeniu od nacisku na "bezpieczeństwo energetyczne” - czyli prób zabezpieczenia naszych obecnych dostaw od zmiennych dostawców - do "bezpiecznej energii”, co oznacza pełne wykorzystanie źródeł energii będących pod zdecydowaną kontrolą UE.
<P>
Oczywiście przez pewien czas, do chwili, gdy szala przechyli się na korzyść tej ostatniej opcji, będzie to wymagało równoległych działań w dwóch kierunkach, ponieważ jeśli Europa rzeczywiście chce stać się naprawdę wiarygodnym podmiotem międzynarodowym, powinna przede wszystkim zapewnić sobie kontrolę nad swoimi dostawami energii. W innym wypadku będzie nadal stanowić zbiór podmiotów krajowych, z których każdy będzie dbał o własne interesy, a zatem UE będzie narażona na taktykę w stylu "dziel i rządź” ze strony bezwzględnych dostawców z zewnątrz.
<SPEAKER ID="073" NAME="Chris Davies" AFFILIATION="ALDE">
Panie przewodniczący! Sześć miesięcy temu świat był wstrząśnięty śmiercią i zniszczeniem spowodowanymi przez Izrael w Gazie. Teraz kamery stamtąd zniknęły, ale oblężenie gospodarcze trwa nadal. Mniej niż jedna czwarta materiałów i dostaw potrzebnych tamtejszym mieszkańcom przepływa przez punkty kontrolne - w sumie jest ich 18. Nic, co pomogłoby w odbudowie, żadnego wsparcia dla biznesu, nic, co wspierałoby tworzenie miejsc pracy lub dawało nadzieję. W rzeczywistości Izrael przetrzymuje półtora miliona ludzi w swego rodzaju obozie dla więźniów, otoczonym murami i patrolowanym przez uzbrojonych strażników.
<P>
Panie przewodniczący! Proszę, aby przekazał pan przewodniczącemu PE, że powinien jak najszybciej odwiedzić Gazę i sam ocenić sytuację. Jeśli uzna, że taka zbiorowa kara jest nie do przyjęcia, powinien wypowiedzieć się w imieniu niewinnych.
<SPEAKER ID="074" NAME="Elisabeth Köstinger" AFFILIATION="PPE">
(DE) Panie przewodniczący! Kryzys gospodarczy mocno dotknął produkcję rolną. W ciągu ostatnich 20 miesięcy w szczególności drastycznie pogorszyła się sytuacja gospodarstw mleczarskich. Przy cenach wynoszących poniżej 0,21 euro rolnicy muszą sprzedawać mleko po cenie niższej niż poniesione koszty. Egzystencja wielu rodzinnych gospodarstw rolnych w UE jest poważnie zagrożona i w chwili obecnej wiele z nich może egzystować jedynie dzięki osobistym oszczędnościom, co oczywiście nie może potrwać długo.
<P>
Dane Komisji ukazują dramatyczny obraz obniżenia cen mleka i produktów mlecznych. Środki wsparcia dla gospodarstw mleczarskich są niezbędne, aby zapobiec załamaniu się rolnictwa. Jakość ma cenę, ale ta zasada nie znajduje już, jak się wydaje, zastosowania w sektorze rolnictwa. Obecnie ceny producentów nie mają żadnych związków z ceną konsumpcyjną.
<P>
Nasze gospodarstwa rodzinne pilnie potrzebują środków wspierania rynku. Chodzi o zapewnienie bezpieczeństwa zaopatrzenia Europy w żywność. Przede wszystkim nie wolno nam zapominać, że setki tysięcy miejsc pracy w Europie zależą od funkcjonowania rolnictwa.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Panie przewodniczący! Jutro pan Barroso będzie zabiegał o nasze poparcie na kolejną kadencję. Wielokrotnie polscy stoczniowcy prosili Komisję o decyzje ratujące ich zakłady pracy. Niczego nie uzyskali, bo Komisja pod kierunkiem J.M. Barroso ma za nic problemy ludzi pracy. Społeczne konsekwencje antysocjalnej polityki Komisji do dziś boleśnie dotykają tysiące polskich stoczniowców. Nie takiej polityki i nie takiej Unii oczekują obywatele, a to przecież dla nich tu jesteśmy.
<P>
Jeśli poprzemy pana Barroso, nic się nie zmieni. Działania Komisji i jej inicjatywy ustawodawcze będą się coraz bardziej rozmijać z potrzebami Europy. Wybierzmy przewodniczącego i komisarzy, którzy gwarantują prymat celów społecznych nad ekonomicznymi, postawmy na socjalną Europę, w której los ludzi pracy jest nie mniej ważny niż zysk. Koleżanki i Koledzy, nie dajmy się omamić słodkim słówkom, które skrywają bezwzględną, odczłowieczoną politykę prawicy.
<SPEAKER ID="076" NAME="Bill Newton Dunn" AFFILIATION="ALDE">
Panie przewodniczący! Chciałbym poruszyć sprawę Johna Zafiropoulosa, który znajduje się w więzieniu w Grecji. Jego rodzina - moi wyborcy - jest przekonana o jego niewinności. Na początku bieżącego roku pisałem w tej sprawie do ministra sprawiedliwości w Atenach. Nie dostałem żadnej odpowiedzi, więc w jednominutowym wystąpieniu na tej sali w maju tego roku poruszyłem tę sprawę. Natychmiast po moim wystąpieniu stały przedstawiciel Grecji pospieszył do mojego biura i obiecał mi natychmiastową odpowiedź od samego ministra. Minęły cztery miesiące - i nadal nic, cisza.
<P>
Jeśli ktoś ze stałego przedstawicielstwa Grecji słucha nas teraz na tej sali, to chciałbym wyrazić zaskoczenie i konsternację, że nic się nie dzieje. Czy przedstawicielstwo mogłoby mi zapewnić odpowiedź od ministra i zająć się ponownie sprawą Johna Zafiropoulosa?
<SPEAKER ID="077" NAME="Ioannis Kasoulides" AFFILIATION="PPE">
Panie przewodniczący! Podczas tureckiej inwazji na Cypr w 1974 roku turecki dziennikarz sfotografował 14 żołnierzy cypryjskich, poddających się armii tureckiej. Ta fotografia stała się symbolem poszukiwań osób zaginionych. Ciała tych żołnierzy zostały zidentyfikowane kilka tygodni temu na podstawie DNA. 35 lat temu zostali oni zabici, a ich ciała wrzucone do studni w okupowanej północnej części wyspy. Jest to dowód na rażące łamanie konwencji genewskiej przez wojska tureckie odpowiedzialne za jeńców, którzy im się poddali.
<P>
Apeluję, aby Wysoka Izba wezwała Turcję do współpracy z Komitetem ONZ ds. Osób Zaginionych, do dostarczenia posiadanych akt i otwarcia dwóch niedawno wytyczonych parceli w Lapithos, określanych jako "teren wojskowy”, gdzie podobno pochowanych jest kolejnych 800 jeńców.
<SPEAKER ID="078" NAME="Derek Vaughan" AFFILIATION="S&amp;D">
Panie przewodniczący! W tej kadencji w Parlamencie odbędzie się wiele ważnych dyskusji i zostanie podjętych wiele ważnych decyzji w sprawach budżetowych. Obecnie oczywiście zajmujemy się budżetem na 2010 rok i trzeba będzie rozwiązać wiele problemów zanim będziemy mogli go przyjąć. Wkrótce Parlament tej kadencji zacznie też omawiać nową perspektywę finansową na okres po roku 2013.
<P>
Ale jest też średniookresowy przegląd budżetu, a wydaje mi się, że prawie o nim zapomnieliśmy. Nie powinniśmy o nim zapominać, ponieważ da on nam wielkie możliwości w przyszłości. Będzie dla nas okazją do przyjrzenia się raz jeszcze naszym priorytetom. Da nam na przykład możliwość przeznaczenia większych środków finansowych na nowy plan rewitalizacji gospodarczej dla Europy. Być może będzie też okazją do przeznaczenia dodatkowych środków na działania wynikające z konferencji w Kopenhadze, która odbędzie się pod koniec roku.
<P>
Wierzę, że Parlament tej kadencji powinien trzymać rękę na pulsie. Powinien naciskać na Radę i na Komisję, aby ponownie przyjrzeć się średniookresowemu przeglądowi budżetu i dać nam szansę przedstawienia naszych priorytetów.
<SPEAKER ID="079" NAME="Pál Schmitt" AFFILIATION="PPE">
(HU) Wolność słowa, panie przewodniczący, w tym wolność wyboru języka, w którym chce się mówić, to podstawowe prawo człowieka. Język jest symbolem pierwszorzędnej wagi dla ludzi, którzy nim mówią, podstawą ich tożsamości. Każdy, kto tak myśli o swoim języku musi szanować język wszystkich innych społeczności. Jednak jeden z języków urzędowych, węgierski, stał się ostatnio przedmiotem ataków na Słowacji, w sposób będący w całkowitej sprzeczności z europejską mentalnością. Słowacka ustawa o języku ewidentnie dyskryminuje półmilionową społeczność węgierską, jeśli chodzi o prawo do używania jej własnego języka. W niektórych przypadkach może zostać nałożona kara w wysokości 5 tysięcy euro.
<P>
Unia Europejska jest zaangażowana w różnorodność kulturową i językową, i właśnie w związku z tym powołano komisarza do spraw wielojęzyczności. Europejska karta języków regionalnych lub mniejszościowych, którą także ratyfikowała Słowacja, gwarantuje obywatelom prawo do używania języka ojczystego na każdym szczeblu edukacji, w sprawach administracyjnych, w instytucjach publicznych i w dokumentach oficjalnych. Główne założenia instytucji UE nie dopuszczają, aby jedno z państw członkowskich w rażący sposób naruszało podstawowe normy unijne i wszczynało atak na prawa mniejszości, i nie może pomijać tego milczeniem.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Kilka miesięcy temu debatowaliśmy na tej sali na temat sytuacji w polskim przemyśle stoczniowym. Byliśmy zgodni. Przewodniczący Martin Schulz w imieniu naszej grupy politycznej potwierdził brak zgody Parlamentu na likwidację dziesiątek tysięcy miejsc pracy w stoczniach i u ich dostawców, na likwidację tego sektora w Polsce, a także na osłabienie europejskiej zdolności przemysłowej.
<P>
Po pół roku sytuacja jest następująca: rząd nie był w stanie przeprowadzić prywatyzacji, Komisja totalnie zlekceważyła stanowisko Parlamentu, stocznie nie produkują, przyszłość jest niejasna, ludzie zostali bez pracy i zawieszeni w próżni. Powinniśmy się zgodzić, że tej Komisji brak jest koncepcji europejskiej polityki przemysłowej, że ta Komisja nie zdaje sobie sprawy, że statki były, są i będą potrzebne.
<SPEAKER ID="081" NAME="Tunne Kelam" AFFILIATION="PPE">
Panie przewodniczący! W dniu 23 sierpnia 2009 r. minęła 70. rocznica podpisania haniebnego paktu hitlerowsko-sowieckiego, który podzielił Europę. Moim zdaniem jest to wstrząsający przykład tego, jak bliskie mogą stać się pozornie sobie przeciwstawne skrajności polityczne. Moskwa i Berlin ustaliły wtedy, że pierwszym zadaniem będzie likwidacja demokratycznego porządku w Europie, Moskwa i Berlin dążyły do dominacji nad światem. Dlatego też nie wolno nam nigdy zapomnieć, że do rozpoczęcia II wojny światowej przyczynili się dwaj dyktatorzy.
<P>
Na cztery dni przed podpisaniem tego paktu Stalin wyjaśniał swoim towarzyszom: "Wybuch wojny pomiędzy Rzeszą i kapitalistycznym blokiem Anglii i Francji jest w interesie Związku Radzieckiego. Trzeba zrobić wszystko, by wojna trwała jak najdłużej, aby obie strony były wyczerpane. Wtedy będziemy mieli dużo miejsca, by przeprowadzić światową rewolucję”.
<P>
Chciałbym przypomnieć kolegom posłom rezolucję Parlamentu Europejskiego z kwietnia tego roku w sprawie ogłoszenia dnia 23 sierpnia dniem pamięci ofiar wszystkich reżimów totalitarnych.
<SPEAKER ID="082" NAME="Boris Zala" AFFILIATION="S&amp;D">
(SK) Zarówno na ostatnim posiedzeniu parlamentu, jak i na obecnym słyszeliśmy wystąpienia wielu węgierskich posłów do PE, krytykujące słowacką ustawę o języku. Chciałbym napomknąć, że w tym samym czasie wszystkim państwu przesłano dokumentację zawierającą różnorodne argumenty, które - mówiąc otwarcie - sprowadzają się do błędnej interpretacji, wymysłów, a nawet rozmyślnych kłamstw.
<P>
Słowacka ustawa o języku jest w pełni zgodna ze wszystkimi prawami człowieka i prawami chroniącymi języki mniejszości. Moim zdaniem węgierscy posłowie do PE prowadzą bardzo niebezpieczną politykę, wyraźnie i wprost prowokując ekstremizm, zarówno na Węgrzech, jak i w krajach sąsiednich. Moim zdaniem powinni uświadomić sobie, że jest to bardzo niebezpieczna polityka i, jak słyszeliśmy dzisiaj, powinni zaprzestać tych wymysłów.
<SPEAKER ID="083" NAME="Alojz Peterle" AFFILIATION="PPE">
(SL) Wielu obywateli Słowenii i Włoch poprosiło mnie o zainteresowanie Wysokiej Izby zamiarem budowy przez Włochy terminalu gazowego w Zatoce Triesteńskiej.
<P>
Podzielam obawy słoweńskich i włoskich organizacji ochrony środowiska, że ten terminal może spowodować poważne obciążenie obszaru, który jest już bardzo zagrożony pod względem ekologicznym. Chodzi mi o wody Zatoki Triesteńskiej i jej duże zaplecze miejskie. Wspomniane organizacje wyrażają także wątpliwości, czy dokumenty wykorzystane podczas oceny oddziaływania na środowisko były precyzyjne.
<P>
Wzywam także rządy Włoch i Słowenii do współpracy nad tym projektem w duchu porozumienia, które podpisały we wrześniu ubiegłego roku. Innymi słowy, wzywam je do współpracy nad odpowiednim przygotowaniem ocen oddziaływania na środowisko dotyczących północnego Adriatyku i Zatoki Triesteńskiej. Oczekuję również, że w wyniku przeprowadzenia takiej oceny rządy będą w stanie zgodzić się na miejsce bardziej odpowiednie do budowy tego terminalu gazowego niż Zatoka Triesteńska.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Panie przewodniczący! Zgadzam się z moją estońską koleżanką, panią poseł Oviir, że kryzys gospodarczy jeszcze się nie skończył. W Europie pojawia się szczególny rodzaj optymizmu, mimo że bezrobocie wzrasta, gospodarki krajowe popadają w długi, ludność się starzeje, a nad Europą ciąży jakby potrójna gilotyna, ale pomimo tego ogłasza się koniec recesji. Planuje się strategię wyjściową, jak gdybyśmy już nie musieli się przejmować kontynuacją strategii ożywienia gospodarczego. Europa bardzo dobrze i we wzorowy sposób rozpoczęła strategię ożywienia gospodarczego, do tego stopnia, że USA wyciągnęły z tego wnioski i wzięły przykład z Europy, ale potem Europa całkowicie zwolniła tempo. Ponadto ten fałszywy optymizm prowadzi także do błędnych rozwiązań. Kryzys gospodarczy nie został pokonany.
<SPEAKER ID="085" NAME="Marian-Jean Marinescu" AFFILIATION="PPE">
(RO) Utworzenie Sojuszu na rzecz Integracji Europejskiej w wyniku przyspieszonych wyborów, które odbyły się w czerwcu 2009 roku, potwierdza proeuropejskie zaangażowanie obywateli Republiki Mołdowy. Został podjęty niezwykle ważny krok, na którego zmarnowanie ani Mołdowa, ani Unia Europejska nie mogą sobie pozwolić.
<P>
Sytuacja polityczna nadal może łatwo ulec załamaniu. Dlatego też sukces sojuszu, a w konsekwencji demokratycznej Mołdowy, w olbrzymim stopniu zależy od jej europejskich partnerów. Mołdowa zobowiązała się do proeuropejskiego kursu. Obowiązkiem Unii Europejskiej jest ułatwić jej utrzymanie się na tym kursie.
<P>
Europejską opcję obraną przez mieszkańców Mołdowy widać teraz na szczeblu politycznym. Dlatego właśnie musimy udzielić bezwarunkowego poparcia Sojuszowi na rzecz Integracji Europejskiej w Republice Mołdowy, jako że reprezentuje on jedyną szansę stopniowej, acz szybkiej integracji tego kraju z jego europejską rodziną. Wzywam Komisję Europejską, aby pilnie wynegocjowała podpisanie nowej umowy z Republiką Mołdowy i wykorzystała wszystkie potrzebne środki, by pomóc jej wyjść z trudnej sytuacji, w jakiej się znajduje.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Wiarygodność Unii Europejskiej kompletnie się zachwieje jeśli będzie ona tylko mówić o łamaniu praw człowieka poza UE, ale nie będzie protestować w przypadku poważnych naruszeń praw człowieka, takich jak te, które właśnie mają miejsce na Słowacji w wyniku wprowadzenia ustawy o języku narodowym i które spowodowały nieporównywalne napięcie w stosunkach między większością i społecznościami mniejszości.
<P>
Język mniejszości został podporządkowany językowi większości, jak to powiedział także wysoki komisarz OBWE ds. mniejszości narodowych, Knut Vollebaek. Chciałbym powiedzieć mojemu koledze, Borisowi Zali, że bylibyśmy bardzo szczęśliwi, gdybyśmy nie musieli poruszać tej sprawy na forum Parlamentu Europejskiego. Zrobiłem to tylko dlatego, że w Słowacji weszła w życie ustawa, która poważnie ogranicza używanie języków mniejszości i dyskryminuje mieszkającą tam społeczność węgierską. Dlatego obowiązkiem kolejnej Komisji i pana Barroso będzie utworzenie forum, na którym takie sprawy będą mogły być analizowane, co stwierdził także w swoim liście Leonard Orban. Słowacja musi honorować swoje zobowiązania międzynarodowe, Konwencję ramową o ochronie mniejszości narodowych oraz Europejską kartę języków regionalnych lub mniejszościowych.
<SPEAKER ID="087" NAME="Piotr Borys" AFFILIATION="PPE">
(PL) Panie Przewodniczący! Chciałem zabrać głos w sprawie bardzo trudnej dla wszystkich - zarówno dla NATO, jak i Unii Europejskiej - misji w Afganistanie. Chciałem zwrócić uwagę szczególnie na to - w związku z nasileniem się akcji związanych z zamachami na żołnierzy w kontekście przede wszystkim wyborów prezydenckich, które (jak wiemy) w tym okresie spowodowały zwiększenie i nasilenie tego typu działań - aby w większym stopniu zwrócić uwagę na pomoc humanitarną, społeczną i ekonomiczną dla społeczeństwa afgańskiego, które przez 30 lat było niestety poddawane przez cały czas trwania działaniom wojennym. Szczególnie jest to ważne w kontekście odbudowy zaufania i odbudowy tego kraju.
<P>
W niedawnym czasie w wyniku przede wszystkim słabości armii i policji afgańskiej, prawdopodobnie w wyniku przekupstwa, zginął polski kapitan Daniel Ambroziński. Wiemy, że sytuacja ekonomiczna armii i policji afgańskiej jest bardzo trudna. Żołnierze zarabiają tam, jak podają media, zaledwie 20 dolarów. Ważne jest, aby pomoc społeczna i humanitarna oraz ekonomiczna była równoległa z akcją wojskową.
<SPEAKER ID="088" NAME="Przewodniczący">
Dwadzieścia sekund dla pana posła Kelly'ego na bardzo krótką replikę.
<SPEAKER ID="089" NAME="Seán Kelly" AFFILIATION="PPE">
Panie przewodniczący! Chcę tylko bardzo krótko powiedzieć, że dzisiejszego wieczora z ust jednego z brytyjskich kolegów padło błędne i nieco protekcjonalne stwierdzenie o traktacie lizbońskim w Irlandii. Irlandii nikt nie zmuszał do ponownego głosowania w sprawie Lizbony. Jest to decyzja podjęta niezależnie przez irlandzki parlament i zostanie suwerennie zrealizowana przez Irlandczyków. Tak naprawdę, to od czasu, gdy w 1922 roku uniezależniliśmy się od Wielkiej Brytanii, nikt nas do niczego nie zmusza.
<SPEAKER ID="090" NAME="Przewodniczący">
Panie i panowie! W ciągu 45 minut wysłuchaliśmy 39 wystąpień. Uważam, że jest to świetny wynik - to była dobra debata - i życzę wszystkiego najlepszego tym wszystkim, którzy zabierali głos po raz pierwszy. Chciałbym zwłaszcza podkreślić, że Komisja powinna uwzględnić uwagi, które padły podczas debaty, bo inaczej nasz Parlament będzie tylko miejscem wyrażania emocji. Przedstawiciele Komisji słuchali z uwagą. Zauważyłem, że nasi komisarze słuchali z dużą uwagą, a więc bez wątpienia przeanalizują uwagi wszystkich posłów.
