<CHAPTER ID="007-08">
8. "IASCF: przegląd konstytucji - odpowiedzialność publiczna i skład - propozycje zmiany” (głosowanie) 
<SPEAKER ID="115" NAME="Piia-Noora Kauppi">
w imieniu grupy PPE-DE. - Panie przewodniczący! Jak już pan powiedział, grupa PPE-DE chciałaby wystąpić z wnioskiem o odroczenie głosowania nad tą rezolucją. Sprawa zarządzania Radą Międzynarodowych Standardów Rachunkowości z pewnością nie zostanie rozwiązana w ciągu najbliższych dwóch tygodni, a zatem mamy czas, by zagłosować nad przedmiotową rezolucją na kolejnej mini-sesji plenarnej tu w Brukseli.
<P>
Nasz wniosek wynika z faktu, że otrzymaliśmy od Komisji Europejskiej pewne nowe propozycje i być może niektóre zapisy rezolucji można by dopracować.
<P>
Termin był bardzo napięty, w związku z czym chcielibyśmy mieć więcej czasu i przeprowadzić głosowanie w tej sprawie na kolejnej sesji w Brukseli.
<SPEAKER ID="116" NAME="Pervenche Berès" LANGUAGE="FR">
Panie przewodniczący! Wypowiadam się jako przewodnicząca Komisji Gospodarczej i Monetarnej. W obecnym kryzysie finansowym każdy zdaje sobie sprawę z powagi zagadnienia, jakim są standardy rachunkowości i ich potencjalnie procykliczny charakter. Zarządzanie strukturami tworzącymi te standardy rachunkowości to bardzo ważna sprawa.
<P>
W sprawach poruszonych już w sprawozdaniu pana posła Radwana Komisja Europejska zdecydowała się sporządzić wniosek, który nie dotyczy podmiotów odpowiedzialnych za stabilność rynków finansowych, lecz wniosek ten został sporządzony pośpiesznie i bez konsultacji z Radą czy Parlamentem Europejskim, natomiast przy współudziale władz amerykańskich kończących swoją kadencję, od których odcięli się wszyscy kandydaci w amerykańskich wyborach prezydenckich.
<P>
W duchu kompromisu i otwartości zgadzamy się ponownie przystąpić do rozmów, jeżeli Komisja zgodzi się ze swej strony ponownie rozpatrzyć swój wniosek i wysłuchać propozycji Parlamentu Europejskiego. Dlatego chciałabym, aby Komisja wydała oświadczenie i zobowiązała się ponownie rozważyć swój wniosek. W tej sytuacji moglibyśmy poprzeć propozycję pani poseł Kauppi.
<SPEAKER ID="117" NAME="Androula Vassiliou">
komisarz. - Panie przewodniczący! Komisja nie zajmuje stanowiska w tej sprawie.
<SPEAKER ID="118" NAME="Przewodniczący">
Komisja nie wyraziła swojej opinii.
<P>
Pani poseł Berès! Czy mam rozumieć, że w tych okolicznościach popierają państwo wnioskodawcę, czyli panią poseł Kauppi?
<P>
Przystępujemy więc do głosowania nad wnioskiem.
<P>
(Parlament przyjął wniosek o odroczenie głosowania)
