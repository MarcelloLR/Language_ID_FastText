<CHAPTER ID="011-01">
1. Sytuacja na Sri Lance
<SPEAKER ID="183" NAME="Przewodnicząca">
Następnym punktem posiedzenia jest debata nad czterema projektami rezolucji w sprawie sytuacji na Sri Lance.
<SPEAKER ID="184" NAME="Tobias Pflüger" LANGUAGE="DE">
Pani przewodnicząca! Na północy Sri Lanki mamy obecnie do czynienia z katastrofą, której poświęca się stosunkowo niewiele uwagi. Ataki przeprowadzanie przez armię lankijską na ludność cywilną można wręcz nazwać rzezią. Ostrzelano nawet szpital, a zgodnie z doniesieniami organizacji humanitarnych sytuacja przybiera rozmiary katastrofy. Czerwony Krzyż ogłosił alarm.
<P>
Sytuacja na Sri Lance zaostrza się i nie bez winy jest tu Unia Europejska, która storpedowała negocjacje prowadzone pod przewodnictwem Norwegii umieszczając LTTE na liście organizacji terrorystycznych. Tym samym dalsze negocjacje w ramach Unii Europejskiej stały się niemożliwe.
<P>
Wolność prasy na Sri Lance przestała istnieć. W ostatnim czasie zabito dziennikarza. Niemiecki ambasador, który przemawiał na jego pogrzebie został uznany przez prezydenta za persona non grata. Jedynym co zrobił ten dziennikarz, było dokładne opisanie sytuacji.
<P>
Mówi się o tysiącach uchodźców na północy i muszę wyraźnie podkreślić, że cała ta sytuacja zasługuje na dużo więcej uwagi z naszej strony. Unia Europejska powinna znacznie wyraźniej wypowiedzieć się przeciwko obecnym działaniom rządu Sri Lanki. Ataki ze strony wojska i LTTE są złem, które, widać to wyraźnie, skierowane jest głównie przeciwko cywilom.
<P>
Musimy pomóc ludziom uwięzionym na północy kraju i doprowadzić do bezzwłocznego wstrzymania ognia, ponieważ widać wyraźnie, że śmierć ponosi tam wielu cywilów. Nie możemy tego akceptować i Unia Europejska będzie współwinna tej sytuacji, jeśli w sposób bardziej stanowczy nie oświadczy, że nie można dłużej popierać rządu lankijskiego.
<SPEAKER ID="185" NAME="Charles Tannock">
autor. - Pani przewodnicząca! Wszystko wskazuje na to, że krwawa wojna na Sri Lance niebawem się zakończy. Tamilskie Tygrysy (LTTE), które Unia Europejska umieściła na czarnej liście organizacji terrorystycznych, będą teraz z pewnością zmuszone złożyć broń i poddać się. EU i współprzewodniczący naciskają na LTTE by to zrobiły. Odpowiedź LTTE pokaże nam czy dobro Tamilów rzeczywiście leży im na sercu.
<P>
LTTE wykorzystuje swoje organizacje na froncie europejskim, by maksymalnie szerzyć propagandę i wymuszać od innych krajów pieniądze. Być może niektórzy bojownicy LTTE ubiegają się o azyl w którymś z krajów Unii Europejskiej.
<P>
W ciągu tej okrutnej, trwającej 26 lat wojny domowej Tamilskie Tygrysy zapoczątkowały potworne taktyki terrorystyczne, takie jak zamachy samobójcze, które niestety są teraz wykorzystywane w wielu innych krajach na świecie. By przeciwstawić się tej brutalnej rebelii, armia lankijska była rzucić do walki wszystkie środki, jakimi rozporządza. Wiadomo jednak, że liczba ofiar podawana przez LTTE jest zawyżona. Niektóre informacje, na przykład zabójstwo 300 cywilów, o którym mówiła Agence Presse zostały zdementowane. Niemniej jednak śmierć osób cywilnych w strefie wojny jest tragedią niezależnie od tego, kiedy i gdzie ma miejsce.
<P>
Niewątpliwie również lankijskie siły zbrojne nie mogą poszczycić się nieskazitelną przeszłością, ale przynajmniej nie starały się umyślnie wykorzystywać cywilów i umieszczać ich w zagrożonej strefie, co zarzuca się LTTE.
<P>
Jeśli wojna rzeczywiście ma się zakończyć w najbliższym czasie, niezwykle ważne jest, by Sri Lanka skierowała swoją uwagę na rozbrojenie, demobilizację i reintegrację w sytuacji pokonfliktowej. Należy pilnie i trwale zająć się marginalizacją Tamilów kosztem większości syngaleskiej żeby zapewnić istnienie stabilnego i zrównoważonego wieloetniczne społeczeństwa i przekazanie większych uprawnień regionom.
<P>
UE powinna również zapewnić, by do dyspozycji Sri Lanki postawione zostały środki na rzecz wspierania rozwoju w sytuacji pokonfliktowej. Jakkolwiek powinniśmy popierać propozycję rządu ogłoszenia amnestii dla większości LTTE, nie możemy jednak w żadnym przypadku dopuścić, by osoby odpowiedzialne za najgorsze zbrodnie wojenne nie poniosły kary.
<SPEAKER ID="186" NAME="Marios Matsakis">
autor. - Pani przewodnicząca! Od dziesiątek lat Sri Lanka przeżywa walki wewnętrzne. Ta tragiczna sytuacja wynikła w następstwie konfliktu zbrojnego głównie pomiędzy separatystycznymi siłami rebelianckimi na północy i armią lankijską. W walce zabitych i rannych zostało tysiące niewinnych ludzi, a mienie, infrastruktura i środowisko zostały uległy zniszczeniu.
<P>
Ten godny ubolewania stan rzeczy pogorszył się w ostatnich miesiącach głównie ze względu na zakrojoną na szeroką skalę ofensywę wojskową rządu przeciwko Tamilskim Tygrysom. Doniesienia, które nadchodzą ze Sri Lanki, wskazują, że w ostatnich tygodniach na niektórych obszarach sytuacja uległa dramatycznemu pogorszeniu, a setki cywilów zostało przesiedlonych i znalazło się w rejonie walk. Jak podaje Amnesty International, międzynarodowe następuje pogwałcenie konwencji praw człowieka zarówno przez rząd jak i oddziały Tygrysów Tamilskich.
<P>
Trzeba przyznać, że w takiej sytuacji trudno być całkowicie pewnym kogo należy winić za niektóre z tych tragicznych wydarzeń na Sri Lance, niemniej jednak musimy wezwać obie strony do zachowania powściągliwości i traktowania niewinnych cywilów z najwyższą uwagą i szacunkiem oraz przestrzegania konwencji wojennych.
<P>
Ponieważ rząd Sri Lanki ma w tej sytuacji przewagę i jest władzą uznaną na forum międzynarodowym, nasze wezwanie musimy z konieczności i z punktu widzenia logiki skierować przede wszystkim do rządu. Jednocześnie musimy wezwać przywódców Tamilskich Tygrysów, by zastosowali się do wezwań społeczności międzynarodowej, skorzystali z proponowanej przez rząd amnestii, zaprzestali stosowania przemocy i dążyli do osiągania celów w drodze dialogu politycznego.
<P>
Musimy raz jeszcze kategorycznie podkreślić, że walka nie jest sposobem rozwiązywania problemów, a długotrwały pokój i stabilizację można osiągnąć jedynie w drodze negocjacji, do których niewątpliwie wcześniej czy później dojdzie. Podczas negocjacji obie strony będą musiały zawrzeć kompromis i znaleźć rozwiązanie, które będzie korzystne dla tego pięknego kraju i jego obywateli. Mamy nadzieję, że dzięki właściwemu rozwiązaniu uda nam się zmniejszyć cierpienia ludności lankijskiej i zaprowadzić tak bardzo potrzebny w tym kraju pokój.
<SPEAKER ID="187" NAME="Robert Evans">
autor. - Pani przewodnicząca! Grupa socjalistyczna w Parlamencie formalnie odrzuca udział w tym głosowaniu w sprawie Sri Lanki. W ostatnim miesiącu w Parlamencie miała miejsce pełna debata , podczas której Rada i Komisja złożyły oświadczenia w sprawie sytuacji w Gazie. My, po tej stronie Izby, uważamy sprawę Sri Lanki za tak samo ważną i twierdzimy, że zasługuje na podobną i stosowną dyskusję, jednak wyrażam ubolewanie, że żadna inna grupa nie poparła naszego stanowiska w tej kwestii.
<P>
Krótka debata dzisiejszego czwartkowego popołudnia z obecnością garstki osób stanowi zniewagę dla tysięcy ludzi, którzy są narażeni na ataki i umierają na północy Sri Lanki. Chcielibyśmy wezwać, podobnie jak uczyniły to Stany Zjednoczone i Wielka Brytania w ostatniej deklaracji ogłoszonej na początku tygodnia, do natychmiastowego i bezwarunkowego wstrzymania ognia po obu stronach, ale PPE nie zgodziła się na włączenie tego tekstu do rezolucji.
<P>
Chcieliśmy bezwarunkowo potępić bombardowanie szpitali i pracowników organizacji pomocowych na co nie zgodził się pan poseł Van Orden, występujący z ramienia PPE. Z tego powodu projekt nie został przedłożony pani przewodniczącej. Dla pana posła Van Ordena i prawdopodobnie również dla pana posła Tannocka - wszystko co mówi rząd Sri Lanki jest prawdą i wszystkie organizacje pomocowe na ziemi, od Czerwonego Krzyża poczynając, a na Narodach Zjednoczonych kończąc, mogą wrócić do domów. Amnesty International zasugerowała dzisiaj, że armia Sri Lanki może być winna zbrodni wojennych ponieważ podczas ataku na szpital użyła bomb kasetowych - według Amnesty International bombardowanie trwało 16 godzin.
<P>
PSE domagała się również skazania agentów rządowych, którzy zabili dziennikarzy i innych pracowników mediów. Punkt 4. rezolucji wzywa rząd Sri Lanki - ten sam rząd - do przeprowadzenia dochodzeń w sprawie przypadków poważnego łamania przezeń praw człowieka.
<P>
Koledzy! Niektórzy z was indywidualnie lub w ramach grup pragną przyłączyć się do tego rodzaju się opinii, ale my nie należymy do tych osób. Głosując za tym tekstem godzicie się na ataki na szpitale i zapominacie o zarzucanych zbrodniach wojennych. Zauważyłem, że pan poseł Van Orden nie miał nawet odwagi stanąć tutaj i bronić swojego krwawego dzieła, ale wcale mnie to nie dziwi. Podczas naszych dyskusji zlekceważył i wyśmiał jako zwykłą propagandę rzekome gwałty dokonane przez żołnierzy lankijskich, czego więc można się spodziewać?
<P>
Miliony ludzi na Bliskim Wschodzie, w tym wielu Żydów, było oburzonych zachowaniem Izraela wobec Gazy, nie było to jednak jednoznaczne z popieraniem Hamasi. Niestety, każdy kto nie popiera rządu Sri Lanki otrzymuje etykietę zwolennika terroryzmu i stronnika LTTE.
<P>
Nasz wniosek był jednak krytyczny wobec LTTE i stosowanej przez tę organizację taktyki. Oczywiście potępiamy ataki Tamilskich Tygrysów i chcemy by przystąpili do negocjacji, jednak zakończenie wojny musi być natychmiastowe. Rząd musi zakończyć swoje działania militarne, które, jak twierdzą niektórzy, doprowadziły do katastrofy humanitarnej setek tysięcy zwykłych ludzi na północy wyspy.
<P>
Niestety rezolucja nie wzywa do natychmiastowego zakończenia walk i dlatego nie poprzemy tego stanowiska w dzisiejszym głosowaniu. Pani przewodnicząca, szanowni koledzy! Odcinamy się od tego projektu i wzywamy wszystkich, którzy dzielą nasze poglądy by postąpili w taki sam sposób.
<SPEAKER ID="188" NAME="Raül Romeva i Rueda" LANGUAGE="ES">
Chciałbym rozpocząć moją wypowiedź od stwierdzenia, że ostatecznie uzgodniona rezolucja jest całkowicie różna od przygotowanego przeze mnie projektu. Uważam, że jest zbyt pochlebna dla rządu w Colombo. Obawiam się, że może to być kolejny przypadek uproszczenia, kryminalizacji i dalszego prześladowania grupy poprzez zwykłe stwierdzenie, że jest to grupa terrorystyczna. Rzeczywistość jest dużo bardziej złożona.
<P>
Uważam jednak, że obecna sytuacja wymaga, by w niektórych sprawach Parlament sformułował jasne przesłanie. Jedną z najważniejszych spraw, które moim zdaniem należałoby podkreślić, jest apel tokijski wzywający obie strony, to jest LTTE (Tygrysy Wyzwolenia Tamilskiego Ilamu) i rząd do zawieszenia broni, aby umożliwić dotarcie pomocy humanitarnej i ewakuację chorych i rannych.
<P>
Po drugie, panie pośle Tannock, uważam, że musimy pamiętać, że nie może być mowy o zbrojnym rozwiązaniu konfliktu. Takie rozwiązanie jest niedopuszczalne.
<P>
Nadeszła więc pora by przystąpić do negocjowania warunków zakończenia stosowania przemocy oraz demobilizacji i rozbrojenia. Jednak żeby do tego doszło, rząd musi zrezygnować z prób zbrojnego zwycięstwa, które tylko przedłużają cierpienia wielu ludzi.
<P>
Gestem dobrej woli byłoby na przykład wpuszczenie niezależnych mediów i personelu pomocy humanitarnej na tereny północne.
<P>
Co się tyczy ogólnego systemu preferencji taryfowych Plus GSP, należę do osób, które uważają, że system ten nigdy nie powinien zostać przyznany państwu takiemu jak Sri Lanka, w którym w sposób istotny i ustawicznie naruszane są fundamentalne prawa człowieka, za co winę w wielu przypadkach ponoszą władze rządowe. Uważam, że należy rozważyć konieczność przeprowadzenia pogłębionej debaty nad stosownością przyznania takich preferencji, a przede wszystkim skutków jakie wywiera to na wiele grup, w tym pracowników.
<P>
Dlatego wzywam Komisję Europejską do zbadania na miejscu skutków takiej decyzji i ewentualnego poddania jej rewizji.
<SPEAKER ID="189" NAME="Ewa Tomaszewska">
autorka. - Pani przewodnicząca! Od 25 lat w Sri Lance trwa wojna domowa. Zginęło w niej ponad 70 tysięcy ludzi. Dziś pomiędzy armią rządową Sri Lanki a oddziałami Tamilskich Tygrysów, na terenie około 300 km2 około 250 tysięcy cywilów ponosi drastyczne koszty tej wojny. Na obszarze walk od połowy stycznia zginęły setki bezbronnych ludzi. W ostrzelanym przez artylerię szpitalu w chwili ataku przebywało około 500 osób.
<P>
Według informacji Międzynarodowego Czerwonego Krzyża pociski uderzyły w oddział pediatryczny. Przerażeni ludzie boją się uciekać mimo ogłoszenia przez rząd czterdziestoośmiogodzinnego rozejmu. Obawiają się śmierci lub okaleczenia. Obie strony konfliktu zwracają uwagę na łamanie praw człowieka przez stronę przeciwną i obie te prawa łamią. Rząd zapowiada bliskie zwycięstwo nad Tamilami. Ludność w potrzasku między obydwiema armiami może nie doczekać się zakończenia walk.
<P>
Wzywamy obie strony konfliktu do minimalizacji strat wśród ludności cywilnej i rozpoczęcia negocjacji pokojowych.
<SPEAKER ID="190" NAME="Thomas Mann" LANGUAGE="DE">
Pani przewodnicząca! Jako członek delegacji SAARC wielokrotnie miałem możliwość odwiedzenia Sri Lanki. Na własne oczy widziałem jak bardzo ludność cierpi z powodu wojny domowej, która trwa od 25 lat i która pochłonęła 70 000 ofiar. Walka pomiędzy siłami rządowymi i LTTE nasila się. Znaczna część terenów na północy kraju znalazła się pod kontrolą rebeliantów tamilskich i stały się ich bastionem .
<P>
To co usłyszałem kiedyś od organizacji obrony praw człowieka zarówno w Colombo jak i w Jaffnie niestety wciąż się potwierdza: "wojna toczy się nieprzerwanie”. Sytuacja humanitarna jest alarmująca. Liczba uchodźców rośnie w tysiące. Brakuje opieki medycznej i żywności. Kiedy strony uzgodnią zawieszenie broni a, trzeba będzie zapewnić organizacjom pomocowym nieograniczony dostęp do ludności cywilnej. Rząd przygotował specjalne korytarze, by ułatwić ewakuację ludności cywilnej z terenów walk; niepojęte, że Tamilskie Tygrysy nie respektowały tej bezpiecznej strefy, kontynuują ogień i posługują się ludźmi jako żywymi tarczami.
<P>
Grupa tokijska, w skład której wchodzi Japonia, Stany Zjednoczone, Norwegia i Unia Europejska wezwała władze LTTE do negocjowania z rządem Sri Lanki szczegółów ostatecznego wstrzymania ognia. Zaprowadzenie pokoju leży w interesie wszystkich, również Tamilów. Z prawdziwym zadowoleniem przyjmuję decyzję rządu by zastosować 13 poprawkę do konstytucji Sri Lanki i przekazać kompetencje rady regionalnej w ręce wybranych przedstawicieli terenów północnych i wschodnich. Oczekujemy również respektowania zobowiązań do zagwarantowania dokładnych, neutralnych i przejrzystych dochodzeń w sprawie łamania praw człowieka, o których niedawno rozmawialiśmy, i łamania wolności prasy. Bezpieczeństwo i stabilizacja nie mogą pozostać dla lankijczyków tylko mrzonką.
<SPEAKER ID="191" NAME="Marie Anne Isler Béguin" LANGUAGE="FR">
Pani przewodnicząca, panie i panowie! Cóż wiemy i co widzimy, jeśli chodzi o Sri Lankę? Na jakich doniesieniach mamy się oprzeć, skoro od września ewakuowane zostały wszystkie organizacje pomocowe, z wyjątkiem Czerwonego Krzyża? Komu powinniśmy wierzyć? Rządowi Sri Lanki czy anonimowym świadkom?
<P>
Jedno jest pewne: sytuacja zmierza ku ostatecznej rozprawie, zabójczej, gdyż rząd uciekł się do zbrojnego powstrzymania rebelii trwającej zbyt długo, by ją mógł dalej znosić. Panie i panowie! Raz jeszcze pytam, kto na tym najbardziej cierpi? Oczywiście wszystkie osoby cywilne, kobiety, dzieci, ludzie starsi, uwięzieni wewnątrz strefy, będący ofiarami niewyobrażalnej przemocy. Ta sytuacja musi się zakończyć. Najwyższa pora, by społeczność międzynarodowa wywarła nacisk na rząd Sri Lanki, żeby położył kres tej nasilającej się przemocy i zabijaniu.
<P>
Unia Europejska musi zająć bardzo zdecydowane stanowisko i nie dopuścić. by sprawa tamilskiej ludności cywilnej zostały zapomniana przez historię i by stała się ona ofiarą obojętności. Parlament Europejski nie może poprzestać na tej wspólnej rezolucji. Musimy zażądać natychmiastowego bezwarunkowego zawieszenia broni, co oznaczać będzie początek silniejszego zaangażowania na rzecz pokojowego zakończenia konfliktu z poszanowaniem praw człowieka i tożsamości kulturowej.
<SPEAKER ID="192" NAME="Bernd Posselt" AFFILIATION="PPE-DE">
(DE) Pani przewodnicząca! Dramatyczne obrazy ze Sri Lanki odkrywają trwającą od dziesięcioleci brutalną wojnę domową, która osiągnęła punkt krytyczny. Jak wszyscy wiemy, można wojnę zakończyć przy użyciu broni, może być jednak niemożliwe zapewnienie długotrwałego pokoju. Ponadto niemożliwa jest skuteczna, długotrwała walka z terroryzmem, szczególnie zbrojna, ponieważ terroryści znajdą wyjście z każdej sytuacji. Dlatego koniecznie trzeba zająć się tymi sprawami.
<P>
Następnym krokiem musi być osiągnięcie porozumienia pokojowego opartego na następujących podstawowych zasadach. Po pierwsze monopol władzy w rękach jednolitego państwa. Żadne państwo nie może pozwolić, by grupy etniczne czy grupy ludności zbroiły się i angażowały w konflikt zbrojny. Jednakże wymagane jest, aby państwo stosowało zasad demokracji i rządów prawa. a także aktywnie zabiegało o polityczne rozwiązanie zgodne z zasadami autonomii, które położy wreszcie kres problemom narodowym Sri Lanki, wywodzącym się z jednej strony z dziedzictwa historycznego, a z drugiej z czasów kolonialnych> Problemami tymi należy się bezzwłocznie zająć.
<P>
Dlatego pragnę stanowczo wezwać Unię Europejską i wszystkie kraje na ziemi, by udzieliły pomocy w rozwoju demokracji i praworządności oraz umacnianiu autonomii i praw mniejszości narodowych, a także oczywiście rozwoju gospodarczego, w kraju tak strasznie wycieńczonym przez terror wojny domowej.
<P>
Dlatego gdyby strzały miały umilknąć na długo - choć niestety, nie jesteśmy jeszcze na tym etapie - nie oznaczałoby to zakończenia rozwoju wypadków, a tylko początek działania w kierunku pokoju opartego na przestrzeganiu prawa, wolności, prawach człowieka, prawach mniejszości narodowych i autonomii narodowej.
<SPEAKER ID="193" NAME="Zuzana Roithová" AFFILIATION="PPE-DE">
- (CS) Konferencja tokijska zasygnalizowała, że kryzys na Sri Lance może zostać zakończony i że jest nadzieja na pokój. Jednak ćwierć miliona cywilów uwięzionych w strefie konfliktu musi mieć możliwość bezpiecznego przemieszczania się i korzystania z pomocy humanitarnej. Obserwatorzy międzynarodowi muszą mieć dostęp do tych terenów, by zapewnić pomoc humanitarną. Ostatnie ataki na dziennikarzy świadczą jednak o tym, że organizacje humanitarne nie są bezpieczne. Co prawda. rząd obiecał przeprowadzić dochodzenie w sprawie napadu na dziennikarzy, jednak nie stanowi to rozwiązania. Musimy ponadto wezwać rząd Sri Lanki by przystąpił do konwencji ottawskiej i usunął miny przeciwpiechotne. Przykro mi, że posłowie z grupy socjalistycznej woleli iść do domu, niż wziąć udział w dzisiejszej debacie i w ten sposób bronić swojego odmiennego stanowiska w kwestii rozwiązania problemu Sri Lanki.
<SPEAKER ID="194" NAME="Catherine Stihler" AFFILIATION="PSE">
Pani przewodnicząca! Chciałam wyrazić moje poparcie dla stanowiska pana posła Roberta Evansa. Wydaje mi się, że to pan poseł Posselt określił konflikt jako wojnę domową, niestety, osoby, które przedstawiły ten wspólny wniosek w sprawie rezolucji, odmówiły, zgodnie z tym co twierdzi mój kolega, nazwania go wojną domową.
<P>
Chciałabym przychylić się do zdania moich przedmówców, którzy mówili o natychmiastowym zawieszeniu broni. Ostatnie nasilenie walk pomiędzy LTTE i siłami rządu lankijskiego zaostrzyło sytuację i kiedy tu rozmawiamy, około 230 000 uchodźców wewnętrznych jest uwięzionych w regionie Wanni. Okrucieństwa takie, jak ostrzelanie szpitala PTK spowodowały, że sytuacja na tym terenie pogorszyła się i stała bardziej niebezpieczna.
<SPEAKER ID="195" NAME="Leopold Józef Rutowicz" AFFILIATION="UEN">
(PL) Pani przewodnicząca! Scenariusz tragicznych wydarzeń na Sri Lance jest podobny do innych takich przypadków. Mówiąc o tragedii biednych ludzi zapominamy, że przyczyną jej są również ludzie, nie biedni, wywodzący się z tego samego środowiska. Wykorzystują oni różnice religijne, plemienne, etniczne, nieporozumienia historyczne i inne dostępne środki, by poróżnić między sobą części społeczności zamieszkującej w danym państwie w celu osiągnięcia władzy. Prowadzi to do niszczenia przeważnie bardzo słabo zakorzenionych elementów demokracji, do wojny domowej wraz ze wszelkimi okrucieństwami, nieliczeniem się z prawami człowieka, informacją, totalnym niszczeniem przeciwnika.
<P>
Popieram rezolucję jako wyraz dezaprobaty wobec tych, którzy wskrzeszają wojny domowe i którzy dają im wsparcie materialne i polityczne. Pewnym ostrzeżeniem dla twórców tych nieludzkich scenariuszy mogłaby być świadomość, że zostaną schwytani na przykład przez specjalne siły międzynarodowe i skazani na dożywotnie odosobnienie.
<SPEAKER ID="196" NAME="Nirj Deva" AFFILIATION="PPE-DE">
Pani przewodnicząca! Pan poseł Evans jest mistrzem w przekręcaniu faktów i w ten sposób zmusił mnie żebym wstał i skorygował jego wypowiedź. Nie został zbombardowany żaden szpital. Agencja prasowa, która zamieściła to doniesienie wycofała tę informację, mówiąc, że była to pomyłka. Uwięzionych jest nie 230 000 cywilów lecz 113 000 i są oni wykorzystywani przez LTTE jako ludzkie tarcze. Gdyby Tamilskim Tygrysom chodziło rzeczywiście o ludność tamilską, nie posługiwaliby się nią jako tarczą ludzką, by chronić siebie samych. Czy można to nazwać męstwem?
<P>
Od 25 lat na Sri Lance trwa wojna domowa. Naszym obowiązkiem jest pomóc temu krajowi, by pozostał tym, czym był zawsze: jedną z najstarszych demokracji na świecie. Posiada on dłuższą tradycję demokracji niż 22 z 27 państw członkowskich UE. 16 razy przeprowadzone zostały tam wybory powszechne, pięć razy prezydenckie. Kraj ten zachowywał się zawsze jak członek rodziny narodów demokratycznych. To demokracja, która walczyła z siłami terrorystycznymi. I zwyciężyła.
<SPEAKER ID="197" NAME="Erik Meijer" AFFILIATION="GUE/NGL">
(NL) Pragnę przypomnieć, że kilka lat temu w tejże Izbie odbyliśmy debatę na temat Sri Lanki i że w owym czasie rząd Sri Lanki czynił przygotowania do uzyskania możliwości swobodnego przemieszczania się, również w Unii Europejskiej i pragnął to osiągnąć raczej w oparciu o zasady nieingerencji niż na drodze mediacji.
<P>
Odnotowuję, że niepokoje, które wyraziłem podczas tamtej debaty dotyczące przyszłych wydarzeń, stały się rzeczywistością. Dlatego uważam, że powinniśmy powrócić do koncepcji mediacji i walczyć o autonomię Sri Lanki na rzecz ludu tamilskiego na północnym wschodzie. Jeśli tego nie zrobimy, Europa może zostać uznana za współwinną okrutnego rozlewu krwi, który ma tam miejsce w chwili obecnej.
<SPEAKER ID="198" NAME="Mariann Fischer Boel">
komisarz. - Pani przewodnicząca! Jako współprzewodnicząca konferencji z Tokio w sprawie procesu pokojowego na Sri Lance, Komisja Europejska śledzi uważnie rozwój wydarzeń w tym kraju. Jesteśmy głęboko zaniepokojeni obecną sytuacją i tragicznymi skutkami humanitarnymi konfliktu, co wyraziliśmy w oświadczeniu wydanym przez współprzewodniczących 3 stycznia 2009 r.
<P>
Z zaniepokojeniem obserwujemy trudną sytuację tysięcy uchodźców wewnętrznych uwięzionych podczas walk na północy Sri Lanki. Obydwaj komisarze, pani Ferrero-Waldner i pan Michel, wyrazili publicznie swoje obawy co do skutków działań zbrojnych dla ludności cywilnej i wezwali obie strony tj. LTTE i władze Sri Lanki, do ochrony ludności cywilnej zgodnie z międzynarodowym prawem humanitarnym, zwracając się także o zezwolenie na bezpieczne i dobrowolne opuszczenie przez ludność cywilną strefy walki.
<P>
Komisja zaniepokojona jest przekazaną jej informacją w sprawie warunków panujących w tak zwanych "ośrodkach pomocy” w jakich wewnętrzni uchodźcy mieszkają od momentu, kiedy udało im się uciec z terenów kontrolowanych przez Tamilskie Tygrysy na tereny kontrolowane przez rząd. Również w tych tymczasowych obozach powinny być przestrzegane międzynarodowe standardy. Agencje Organizacji Narodów Zjednoczonych, Czerwony Krzyż i inne organizacje humanitarne powinny otrzymać pełny dostęp do tych ośrodków zgodnie z międzynarodowym prawem humanitarnym.
<P>
Komisja nadal otrzymuje alarmujące informacje na temat sytuacji praw człowieka na Sri Lance, obejmujące sprawozdania o zabójstwach bez wyroków sądowych, porwaniach i zastraszaniu mediów. Niezwykle ważne jest, aby rząd na bieżąco śledził w najważniejsze, powszechnie dyskutowane sprawy. Podczas ostatniego spotkania z ministrem spraw zagranicznych Sri Lanki, pani komisarz Ferrero-Waldner wezwała rząd lankijski do podjęcia zdecydowanego przeciwdziałania naruszaniu praw człowieka, w tym do działań skierowanemu przeciwko przestępcom oraz zagwarantowaniu wolności prasy.
<P>
Komisja jest nadal przeświadczona, że konflikt etniczny na Sri Lance nie powinien być rozwiązany na drodze militarnej. Potrzebny jest wspólny dialog, by osiągnąć porozumienie polityczne, dzięki któremu możliwe będzie zaprowadzenie długotrwałego pokoju i pojednania przede wszystkim poprzez usunięcie przyczyn, które doprowadziły do rebelii oraz zabezpieczenie dostatecznej przestrzeni dla wszystkich społeczności.
<SPEAKER ID="199" NAME="Przewodnicząca">
Zamykam debatę.
<P>
Głosowanie odbędzie się po zakończeniu debat.
