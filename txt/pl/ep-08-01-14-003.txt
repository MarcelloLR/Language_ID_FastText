<CHAPTER ID="003">
Zatwierdzenie protokołu z poprzedniego posiedzenia
<SPEAKER ID="008" NAME="Przewodniczący">
Protokół z poprzedniego posiedzenia, które odbyło się we wtorek, dnia 18 grudnia 2007 r., został doręczony.
<P>
Czy są jakieś uwagi?
<SPEAKER ID="009" NAME="Sophia in 't Veld" AFFILIATION="ALDE">
Panie przewodniczący! Zanim przystąpimy do rozpatrywania porządku dziennego, chciałabym otrzymać wyjaśnienia dotyczące punktu porządku dziennego jutrzejszych obrad porannych, o którym już pan wspomniał, a mianowicie wystąpienia wielkiego muftiego Syrii. Wystąpienie jego ekscelencji stanowi pierwsze z serii wystąpień przywódców religijnych na posiedzeniach plenarnych Parlamentu w ramach Europejskiego Roku Dialogu Międzykulturowego. Chciałabym wiedzieć, dlaczego Konferencja Przewodniczących postanowiła uznać dialog międzykulturowy wyłącznie za monolog międzyreligijny. Chciałabym także wiedzieć, czy Konferencja Przewodniczących uważa, że sesja miesięczna jest odpowiednim miejscem dla treści religijnych.
<P>
(Oklaski)
<P>
Ponadto chciałabym wiedzieć, czy Konferencja Przewodniczących gotowa jest rozważyć rozszerzenie wykazu zaproszonych mówców, aby był on bardziej reprezentatywny, poprzez uwzględnienie w nim kobiet i przedstawicieli organizacji świeckich. Grupa ALDE zaproponowała, żeby do wystąpienia na posiedzeniu plenarnym zaprosić Asmę Jahangir, specjalną sprawozdawczynię ONZ ds. wolności religii i przekonań. Mam nadzieję, że wyjaśni pan te kwestie.
<P>
(Oklaski)
<SPEAKER ID="010" NAME="Przewodniczący">
Dziękuję pani, pani in 't Veld. Jeżeli dobrze pamiętam, była to decyzja podjęta jednomyślnie przez Konferencję Przewodniczących. Pan Cohn-Bendit ma co do tego wątpliwości, więc zbadamy tę sprawę. W każdym razie była to decyzja podjęta bardzo dużą większością, przy czym stwierdziliśmy również, że wykaz nie musi być ostateczny, a także że będziemy zwracać się do różnych komisji Parlamentu Europejskiego, w szczególności w celu proponowania dalszych działań, które moglibyśmy następnie poddać pod głosowanie.
<P>
Pani in 't Veld! Może pani być pewna, że w tej sprawie dyskusja była możliwie jak najobszerniejsza, a także że nadal jesteśmy otwarci na kolejne propozycje, choć oczywiście decyzję w każdej takiej sprawie podejmie Konferencja Przewodniczących lub Parlament.
<SPEAKER ID="011" NAME="Monica Frassoni" AFFILIATION="Verts/ALE">
(IT) Panie przewodniczący, szanowni państwo! Pragnę jedynie zwrócić uwagę na fakt, że moja grupa nie wyraziła swojej zgody.
<SPEAKER ID="012" NAME="Przewodniczący">
Chciałbym tylko jeszcze raz zauważyć, że pani grupa niewątpliwie nie osiągnęła porozumienia w przedmiotowej sprawie. Sprawdzimy to jeszcze raz w protokole nie dlatego, że podważamy pani opinię, ale w celu zapewnienia, że protokół wiernie odzwierciedla przebieg posiedzenia. W każdym razie decyzja została podjęta większością głosów, jaką rzadko spotykamy na posiedzeniach Konferencji Przewodniczących.
<SPEAKER ID="013" NAME="Sarah Ludford" AFFILIATION="ALDE">
Panie przewodniczący! Chciałabym tylko dodać coś do tego, co powiedziała Sophia in 't Veld. W liście elektronicznym zaadresowanym do pana i przesłanym dziś rano innym posłom stwierdziłam już, że kolejnym godnym pożałowania faktem jest to, iż najwyraźniej stawia pan wielkiego muftiego na równi z papieżem i głównym rabinem Wielkiej Brytanii, jako europejskiego przedstawiciela reprezentowanej przez niego religii. Uważam, że jest to bardzo zły sygnał dla europejskich muzułmanów.
<P>
Jutrzejsza wizyta wymaga uprzejmości, choć mile widziana byłaby wymiana poglądów w sprawie przypadków naruszenia praw człowieka w Syrii. Mam jednak nadzieję, że w tym roku wśród zaproszonych gości uwzględni pan europejskiego przedstawiciela islamu zamiast osoby spoza UE, która mogłaby zostać uznana za przedstawiciela muzułmanów w Europie, którym jednak nie jest.
<SPEAKER ID="014" NAME="Przewodniczący">
Pani Ludford! Nawet przy całej dobrej woli i wzajemnym zrozumieniu nigdy nie da się osiągnąć stuprocentowej zgody w sprawach tego rodzaju. Niemniej mogę pani powiedzieć, że przewodniczący poszczególnych grup podjęli decyzję znaczną większością. Z dobrą wolą możliwe będzie doprowadzenie w tej sprawie do równowagi dzięki wysiłkom naszych poszczególnych komisji, aby wszyscy mogli odnieść wrażenie, że ostatecznie ich opinia została uwzględniona. Teraz chciałbym państwa poprosić o okazanie należytego szacunku naszym gościom, jak tylko do nas przybędą. W końcu przecież chcemy wspierać dialog, a nie wstrzymywać go. Zasadniczo kieruję tę prośbę do wszystkich.
<P>
(Protokół został zatwierdzony.)
