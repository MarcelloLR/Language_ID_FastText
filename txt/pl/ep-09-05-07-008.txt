<CHAPTER ID="008">
Wspólne zasady przydzielania czasu na start lub lądowanie w portach lotniczych Wspólnoty (debata) 
<SPEAKER ID="047" NAME="Przewodniczący">
Następnym punktem posiedzenia jest sprawozdanie posła Paulo Costy, w imieniu Komisji Transportu i Turystyki, w sprawie wniosku dotyczącego rozporządzenia Parlamentu Europejskiego i Rady (EWG) nr 95/93 w sprawie wspólnych zasad przydzielania czasu na start lub lądowanie w portach lotniczych Wspólnoty - C6-0097/2009 -.
<SPEAKER ID="048" NAME="Paolo Costa">
sprawozdawca. - (IT) Panie przewodniczący, panie komisarzu Tajani, panie i panowie! Mam przyjemność rozpocząć tę debatę od - że tak powiem - konkluzji, zalecając tym razem, aby Izba przyjęła poprawkę zgłoszoną przeze mnie i przez całą grupę przedstawicieli w komisji, aby zakończyć to sprawozdanie w pierwszym czytaniu i w ten sposób uzyskać zatwierdzenie dla tego rozporządzenia.
<P>
Robimy to z silnym poczuciem odpowiedzialności. Myślę, że wiceprzewodniczący Tajani zgodzi się z wyborem sposobu, w jaki próbowaliśmy odpowiedzieć na obiektywną potrzebę i trudności, z którymi aktualnie borykają się linie lotnicze, zezwalając im na zatrzymanie ich przydziałów czasu na start i lądowanie - nawet jeśli nie skorzystają z nich w tegorocznym sezonie letnim. Jest to niezbędne rozwiązanie, choć bardzo doraźne i trzeba je będzie jeszcze dopracować.
<P>
Rozwiązanie to wymaga dopracowania, gdyż, jak pokazała to dyskusja - przez ten krótki czas, jaki został na nią przewidziany - istnieją różne interesy, z których wszystkie są całkowicie uzasadnione. Wśród linii lotniczych są firmy, które czekają, aby zastąpić inne - te, które nie są w stanie wypełnić podjętych zobowiązań. Widać, że interesy linii lotniczych i lotnisk są dziś odmienne - zjawisko to ma miejsce od niedawna - a przede wszystkim mamy interesy pasażerów, szczególnie tych obsługiwanych przez linie lotnicze i lotniska w najbardziej odległych regionach, którzy zostaliby narażeni na większe ryzyko, gdyby wybór dotyczący utrzymania przydziałów czasu bądź rezygnacji z nich był uzależniony wyłącznie od zysku, jaki przynoszą zainteresowanym firmom.
<P>
Wszystko to są sprawy, którymi byliśmy w stanie zająć się jedynie pobieżnie, ale które tu przedstawiliśmy. Zasadniczo mieliśmy poczucie, że należy zająć się podstawowym problemem - czyli uznaniem przydziałów czasu za dobro publiczne, które może być przydzielane lub przyznawane przedsiębiorcom prywatnym, takim jak linie lotnicze czy lotniska, ale nie może być przekazywane jako własność.
<P>
Jest to bardzo delikatny temat, którym, jak sądzę, będziemy musieli się zająć ponownie w przyszłości. Trzeba powiedzieć, że dobrym powodem, czy wartościowym kompromisem, który może stanowić podstawę dla przyjęcia tego wniosku w takim kształcie, w jakim tu zostanie przedstawiony, jest pewność, że Komisja spełni obietnicę powrotu do tego tematu w bardziej przemyślany i wyczerpujący sposób, że ostatecznie zajmie się tą sprawą o zasadniczej wadze nie tylko w celu przezwyciężania obecnego kryzysu, ale również po to, aby dokończyć proces restrukturyzacji i liberalizacji światowego rynku lotniczego oraz budować lepszej jakości rynek lotniczy w obrębie Europy.
<P>
Dlatego też, łącząc potrzeby bieżące z potrzebami bardziej długoterminowymi, chciałbym zalecić przyjęcie niniejszego sprawozdania.
<P>
Panie przewodniczący! W ostatnich dwudziestu sekundach mojego wystąpienia chciałbym również skorzystać z panującej dziś atmosfery ostatniego dnia w szkole, by podziękować moim kolegom oraz tym, z którymi miałem okazję współpracować przez ostatnie dziesięć lat. Jest to bowiem dla mnie wielka przyjemność: móc zakończyć ostatni dzień w Strasburgu ostatnim wkładem, jaki wnoszę, chociaż nie jest on w żadnym razie mniej istotny.
<SPEAKER ID="049" NAME="Przewodniczący">
Panie pośle Costa! Dziękuję panu i gratuluję świetnej pracy. Pańskie nazwisko związane jest z wieloma ważnymi sprawozdaniami, a dzięki temu pański wysiłek stał się częścią najnowszej historii Parlamentu.
<SPEAKER ID="050" NAME="Antonio Tajani">
wiceprzewodniczący Komisji. - (IT) Panie przewodniczący, szanowne koleżanki i koledzy posłowie! Jeszcze raz, jako były członek tej Izby, chciałbym podziękować Komisji Transportu i Turystyki oraz jej przewodniczącemu za ich skuteczną pracę w czasie, gdy byłem posłem, oraz za ich współpracę od czasu, gdy miałem zaszczyt zostać mianowany i zatwierdzony przez Parlament na stanowisko europejskiego komisarza ds. transportu. Panie i panowie! To owocne partnerstwo widoczne jest również dziś, za co muszę jeszcze raz podziękować Parlamentowi, a zwłaszcza komisji transportu pod przewodnictwem pana posła Costy za tempo, w jakim udało im się uporać z wnioskiem Komisji Europejskiej dotyczącym czasu na start lub lądowanie.
<P>
Szereg wydarzeń - kryzys gospodarczy, kryzys finansowy oraz nowy rodzaj wirusa grypy typu A - w dalszym ciągu pogarsza sytuację sektora transportu lotniczego. Pokazuje to, jak pilne i niezbędne jest opracowanie środków wsparcia nie tylko dla linii lotniczych, lecz również dla ich pracowników.
<P>
W świetle powyższego podzielam obawy pana posła Costy. Wniosek Komisji nie stanowi ostatecznego rozwiązania. Można uznać, że ma on na celu rozwiązanie sytuacji kryzysowej, ale następnie będzie wymagał szczegółowej weryfikacji w celu reorganizacji całego systemu. Odpowiadając jednak na obawy i uwagi pana posła Costy, 15 kwietnia poinformowałem go, jako przewodniczący komisji, że Dyrekcja Generalna Komisji ds. Energetyki i Transportu przygotowuje się do przedstawienia wniosku w sprawie możliwie najszybszej rewizji tego rozporządzenia.
<P>
Zasada dotycząca korzystania z czasu na start lub lądowanie była już w przeszłości dwukrotnie zawieszana po to, by zaradzić kryzysowi. Jest to globalna odpowiedź na kryzys światowy. Odpowiedź, która wyraźnie wpływa nie na jedno czy dwa państwa członkowskie, ale na cały system transportu lotniczego w całej Unii Europejskiej. Podobne środki zostały podjęte w najbardziej poważnych okolicznościach - wobec ataków z 11 września oraz kryzysu związanego z SARS. Kryzys uderzający dziś w sektor transportu lotniczego jest zapewne poważniejszy niż tamte, i jak dotąd nie mamy żadnych przesłanek co do tego, kiedy można będzie spodziewać się poprawy.
<P>
Rzeczywistość pokazuje, że ruch lotniczy nieustannie podupada. Zawieszenie zasady "wykorzystuj albo strać” w sezonie letnim, jak zauważa to IATA i wiele firm spoza Europy, przyniesie korzyści wszystkim firmom, europejskim i innym, bez żadnej dyskryminacji. Jestem przekonany, że podjęte środki, jako wyjątkowe i tymczasowe - zawieszenie to będzie obowiązywało od 29 marca do 26 października tego roku, umożliwiając zachowanie przydziałów czasu na start i lądowanie do przyszłorocznego sezonu letniego - pozwolą złapać oddech wszystkim firmom, dając im szansę na zajęcie się problemem spadku popytu.
<P>
Zmiana ta pozwoli również zapobiec paradoksalnym sytuacjom, jakie mają miejsce obecnie, gdy firmy zmuszone są do realizacji lotów pustych samolotów jedynie w celu zachowania przydziałów czasu na start i lądowanie. Przypadki takie uważam za niedopuszczalne nie tylko z punktu widzenia ochrony środowiska, lecz również z uwagi na ich szkodliwy wpływ na kondycję finansową linii lotniczych, gdyż, jak wiemy, trudności, których doświadcza firma, stają się udziałem jej pracowników.
<P>
Jestem pewien, że rozwiązanie to jest niezbędne i naglące, dlatego też nie mogę nie poprzeć kompromisu osiągniętego pomiędzy Parlamentem i Radą umożliwiającego natychmiastowe przyjęcie tego wniosku. Z tego też powodu ponownie chciałbym podziękować przewodniczącemu komisji transportu oraz całemu Parlamentowi.
<SPEAKER ID="051" NAME="Georg Jarzembowski" LANGUAGE="DE">
Panie przewodniczący, komisarzu Tajani, panie i panowie! Grupa Europejskiej Partii Ludowej (Chrześcijańscy Demokraci) i Europejskich Demokratów popiera jednorazowe zawieszenie zasady wykorzystania minimum 80% przydziałów czasu na start lub lądowanie przyznanego liniom lotniczym w rozkładzie lotów na lato 2010 roku oraz dziękuje sprawozdawcy, panu posłowi Coście za szybkie i sprawne przygotowanie tej dokumentacji.
<P>
Zawieszenie to umożliwi liniom lotniczym anulowanie przelotów w zależności od malejącego popytu do poziomu niższego niż zaplanowane minimum wykorzystania, przy jednoczesnym zachowaniu praw do startów i lądowań w następnym sezonie. Moim zdaniem jest to działanie uzasadnione jako jednorazowe, na jeden okres, tak jak powiedział pan wiceprzewodniczący, będące wynikiem niedającego się przewidzieć spadku liczby pasażerów spowodowanego kryzysem gospodarczym i finansowym oraz tego, że linie lotnicze nie są jeszcze w stanie przewidzieć, jak w przyszłości będzie kształtowała się liczba pasażerów. Zawieszenie to pomoże również chronić środowisko naturalne, gdyż w innym przypadku linie lotnicze mogą czuć się zobligowane do przelotów z częściowym obłożeniem jedynie w celu zachowania przydziałów czasu na start i lądowanie.
<P>
Panie przewodniczący, panie wiceprzewodniczący! Początkowo Grupa PPE-DE odrzuciła to rozporządzenie, również zaproponowane przez państwa, które upoważniało Komisję do tego, by - bez istotnego współdecydowania ze strony Parlamentu - żądała wprowadzenia zawieszenia tej zasady po prostu w ramach procedury komitologii. Uważamy, że jeśli będą państwo mieli zamiar złożenia takiego wniosku w odniesieniu do rozkładu lotów w sezonie zimowym, Parlament będzie musiał przyjrzeć się temu z troską, ponieważ musimy uważniej rozważyć interesy wielu różnego rodzaju linii lotniczych, jak również lotnisk oraz pasażerów. Zgadzamy się na jednorazowe zawieszenie, lecz nie zgadzamy się na możliwość przedłużenia go bez udziału Parlamentu.
<P>
Szczerze mówiąc, wierzę, że skoro wirus świńskiej grypy nie jest aż tak złośliwy jak początkowo się obawiano, linie lotnicze będą w końcu potrafiły przewidzieć możliwą liczbę pasażerów oraz połączeń, jakich powinny się spodziewać w kolejnych latach. Musimy oczekiwać, że linie lotnicze przedstawią realistyczne plany, tak, by lotniska miały możliwość zaoferowania niewykorzystanych przydziałów czasu na start i lądowanie innym liniom lotniczym. Musimy być zainteresowani tym, żeby lotniska mogły wykorzystać swoją przepustowość w sposób najlepszy dla swoich klientów, czyli pasażerów. Mam jeszcze jedną uwagę dotyczącą nowej, zasadniczej rewizji dyrektywy w sprawie przydziału czasu na start lub lądowanie. Uważam, że przydziały czasu na start lub lądowanie są własnością publiczną, a nie lotnisk czy linii lotniczych. Dlatego też w przyszłości musimy zwrócić szczególną uwagę na tę sprawę.
<P>
Panie przewodniczący, panie i panowie! Ponieważ ta debata, sesja plenarna oraz moja działalność parlamentarna zbliżają się do końca, pozwólcie mi złożyć najszczersze podziękowania moim kolegom z Komisji Transportu i Turystyki i z sekretariatu Komisji Transportu i Turystyki, jak również przewodniczącemu Komisji Transportu i Turystyki, wiceprzewodniczącemu Komisji oraz całemu zespołowi Dyrekcji Generalnej do spraw Transportu i Energetyki. Ostatnie pięć lat spędziliśmy pracując razem w interesie obywateli Unii Europejskiej. Trzymam kciuki za państwa, żeby kolejne pięć lat przyniosło tego jeszcze więcej. Komisja Transportu i Turystyki to ważna komisja, dziękuję Państwu za doskonałą współpracę.
<SPEAKER ID="052" NAME="Przewodniczący">
Panie pośle Jarzembowski! Dziękuję i życzę panu szczęścia i wszystkiego dobrego w nadchodzących latach i w pana przyszłych przedsięwzięciach.
<SPEAKER ID="053" NAME="Brian Simpson">
w imieniu Grupy PSE. - Panie przewodniczący! Chciałbym podziękować naszemu przewodniczącemu, Paolo Coście, nie tylko za przygotowanie tego sprawozdania, lecz również za jego pracę jako przewodniczącego komisji w ostatnim okresie kadencji Parlamentu. Jesteśmy bardzo wdzięczni za jego ciężką pracę.
<P>
To sprawozdanie stanowi jakby mikrokosmos pracy Paolo Costy, ponieważ jasno pokazuje, że jego Salomonowa mądrość, wspierana przez umiejętności dyplomatyczne godne ONZ, jest tym, czego często potrzeba, aby zajmować się technicznymi szczegółami, tak jak w przypadku zasady "wykorzystuj albo strać”, dotyczącej przydziału czasu na start lub lądowanie. Przez ten czas nasz przewodniczący okazał się być bardzo dobrym Salomonem i bardzo dobrym ONZ-owskim dyplomatą.
<P>
Teraz znów w sektorze lotnictwa cywilnego uwidoczniła się skłonność do podziałów w ważnej kwestii. Duże linie lotnicze wyraźnie domagają się zawieszenia zasady, podczas gdy tanie linie oraz lotniska żądają jej zachowania. Niepokoi mnie, że duże linie lotnicze, wspierane przez swoje liczne alianse, nie zadowolą się jedynie jednorazowym zawieszeniem, ale będą oczekiwały kolejnych. Mając świadomość, jak niezdrowy i niedemokratyczny wpływ niektóre z nich wywierają zarówno na ten Parlament, jak i na parlamenty krajowe, sądzę, że dziś mamy dopiero początek procesu, a nie - niestety - jego koniec.
<P>
Moja grupa będzie popierać kompromis zaproponowany przez naszego sprawozdawcę i poparty przez Komisję Transportu i Turystyki. Podkreślam jednak, że owo zawieszenie klauzuli "wykorzystuj albo strać”, jak powiedział to wielokrotnie mój kolega Georg Jarzembowski, jest jednorazowe, na jeden okres i nie oznacza zielonego światła dla przyszłych odstępstw od tej zasady. Jeśli Komisja uzna, że kolejne zawieszenia są potrzebne, to będą one musiały stanowić część zrewidowanego rozporządzenia, uwzględniającego pełny udział Parlamentu oraz pełne poszanowanie dla jego praw. Oznacza to "tak” dla debaty, "tak” dla współpracy, lecz "nie” dla komitologii.
<P>
Dostrzegam grozę sytuacji, z jaką mają do czynienia sektor lotniczy i linie lotnicze. Rozumiem również, że przydziały czasu na start lub lądowanie nie dotyczą jedynie realizacji lotów. Stanowią one dodatkowy kapitał ujmowany w księgach rachunkowych linii lotniczych i tym właśnie aspektem, jak to słusznie zauważył nasz sprawozdawca, powinniśmy zainteresować się ponownie w przyszłości.
<P>
Zawieszenie zasady "wykorzystuj albo strać” nie dotknie londyńskiego lotniska Heathrow, lotniska we Frankfurcie, paryskiego portu im. Charlesa de Gaulle'a ani też Schiphol w Amsterdamie, lecz odbije się na regionalnych portach lotniczych obsługujących te węzły, gdyż linie lotnicze zawieszą loty właśnie na tych trasach. Linie lotnicze powinny pamiętać, że nie tylko one, lecz także inne zainteresowane strony odczują skutki tej zmiany.
<P>
Z uwagi na złą sytuację gospodarczą oraz z racji tego, że uznajemy niedorzeczność przelotów pustych samolotów, poprzemy naszego sprawozdawcę w tym przypadku, mam jednak nadzieję, że nasze zastrzeżenia zostały należycie zapamiętane, aby wrócić do nich w przyszłości, nie tylko w tej Izbie, ale też szerzej - w ramach całości sektora lotniczego.
<P>
Wreszcie, jako koordynator Grupy Socjalistycznej, pragnę podziękować całemu mojemu zespołowi, ale także moim kolegom koordynatorom z innych grup za znakomita pracę i za współpracę, jaka nas łączyła podczas ostatnich pięciu lat. Chcę również przekazać te podziękowania komisarzowi Tajaniemu oraz jego współpracownikom z czasów, gdy zajmował stanowisko komisarza ds. transportu.
<SPEAKER ID="054" NAME="Erminio Enzo Boso">
w imieniu Grupy UEN. - (IT) Panie przewodniczący, panie i panowie! To moje pierwsze wystąpienie przed tą Izbą. Ten pierwszy raz jest jednak dlatego, że jestem nowym posłem i widzę rzeczy, które mi się nie podobają, a konkretnie to, że poseł Costa podjął wraz ze swoją komisją decyzję, a następnie okazuje się, że w tej sprawie mają miejsce układy. Mogą być one nawet uczciwe, lecz układy te zachodzą poza komisją.
<P>
Mówi się, że w Europie panuje demokracja. Panie przewodniczący! Ja tak nie uważam. Demokracja oznaczałaby przejrzystość, a tu nie było jej zbyt wiele, jeśli chodzi o posła Costę, obywateli w sektorze lotniczym, ludzi, lotniska i pracowników.
<P>
Mówimy ponoć o liberalizacji, lecz faktycznie to, z czym mamy tu do czynienia, to monopol. Mówię to ze względu na wyloty z lotniska Linate i Malpensa, które zmonopolizowane są przez linie Alitalia-Air France. Weźmy na przykład Linate, które jest w tragicznym położeniu i ma trudności ze 160 000 pozycji. Czy powinniśmy pozostawić Linate zatłoczone na rzecz promowanego przez podsekretarza Lettę lotniska Frosinone? Zastanawiam się więc, czy wszystkie te przeloty nie są realizowane dlatego, że Alitalia nie dysponuje odpowiednią liczbą samolotów i pracowników, aby świadczyć te usługi? Dlaczego więc nie przekazać ich innym firmom, które mogą zapewnić realizację usług?
<P>
Pan poseł Costa słusznie zauważył, że "staramy się działać jak najlepiej”. Jestem świadomy, że mogą być osoby, które nie lubią pana posła Costy - ja lubię - jednak musi być ktoś, kto nie lubi, skoro traktuje go z takim brakiem szacunku.
<P>
Panie przewodniczący! Widzi pan, że obecnie stajemy przed... Dziś na liście oczekujących Linate ma 126 tysięcy pozycji, podczas gdy Alitalia-Air France nie chcą realizować tych lotów. Jednakże lotniska też muszą przetrwać. Muszą ciąć koszty przelotów. Dlaczego, skoro mówimy o publicznym prawie do przydziału czasu na start i lądowanie, nie zaczniemy uczyć Alitalii, Air France i innych linii, jak należy pracować?
<P>
Tak więc w tym kontekście nie chcę oportunizmu wyborczego. Widzi pan, panie przewodniczący, systemy takie określane są jako lobby w Europie, podczas gdy we Włoszech nazywamy je "podmiotami gospodarczymi”, "mafią”, "camorrą” czy "ndranghetą”.
<SPEAKER ID="055" NAME="Johannes Blokland">
w imieniu Grupy IND/DEM. - (NL) Panie przewodniczący, panie komisarzu Tajani, panie pośle Costa! To będzie mój ostatni wkład w debatę Parlamentu Europejskiego, po piętnastu latach pracy. Z tego względu jest to dla mnie wkład wyjątkowy, który wnoszę w wyjątkową debatę, poświęconą sześciomiesięcznemu zawieszeniu rozporządzenia dotyczącego przydziału czasu na start i lądowanie na lotniskach.
<P>
Przez ostatnich pięć lat obserwowałem promowanie proekologicznej polityki transportu, mającej na celu zabezpieczenie przyszłości sektora transportowego. Myślę, że w tym sprawozdaniu nam się to udało. Obniżanie progu z 80% do 75% nie rozwiąże naszych problemów. Nawet jeśli to zrobimy, linie lotnicze wciąż nie rozważą zaprzestania praktyki realizacji lotów pustych samolotów.
<P>
Na szczęście jednak osiągnęliśmy kompromis zapewniający rozwiązanie, które przede wszystkim jest przyjazne dla środowiska, a poza tym stanowi pewne wsparcie sektora lotniczego, ciężko doświadczonego kryzysem gospodarczym. Uważam, że na podstawie tej dokumentacji możemy dojść do wniosku, iż w obecnym prawodawstwie dotyczącym przydziałów czasu na start i lądowanie jest coś nie tak. Obecne prawodawstwo nic nie zmieni, dopóki zachowywanie tych przydziałów czasu będzie na tyle opłacalne, że warto będzie wysyłać puste samoloty.
<P>
Z tego powodu cieszy mnie, że w tekście wskazano, że jakiekolwiek dalsze zawieszenia systemu przydziałów czasu wymagały będą dogłębnych zmian prawodawstwa. Oczywiście będziemy wówczas potrzebować dwóch różnych dokumentacji, tak, by móc podjąć szybkie działania niezbędne w sytuacji kryzysowej oraz by zapewnić wystarczającą ilość czasu na wszechstronną analizę. Chciałbym otrzymać potwierdzenie od Komisarza Tajaniego, czy to ostatnie założenie zostanie uwzględnione.
<P>
Panie przewodniczący! Na tym chciałbym zakończyć zarówno to przemówienie, jak i moją pracę w tym Parlamencie. Praca z kolegami z Komisji Transportu i Turystyki zawsze była dla mnie przyjemnością. Chciałbym szczególnie podziękować wszystkim jej członkom oraz panu przewodniczącemu Coście za sprawozdanie, które obecnie omawiamy, jak również za jego gotowość wypracowania rozsądnego kompromisu w sprawie przydziałów czasu na start i lądowanie na lotniskach.
<SPEAKER ID="056" NAME="Przewodniczący">
Dziękuję, panie pośle Blokland. Ja również życzę panu szczęścia i pomyślności w pana przyszłej działalności poza Parlamentem.
<SPEAKER ID="057" NAME="Luca Romagnoli" AFFILIATION="NI">
(IT) Panie przewodniczący, panie i panowie! Wydaje mi się zupełnie właściwe, aby na mocy zwolnienia ze stosowania obecnego prawa Wspólnoty linie lotnicze mogły zachować swoje przydziały czasu na start i lądowanie.
<P>
Ma to na celu wyłączenie zaradzenie kryzysowi, który jest dla wszystkich oczywisty i o którym dyskutowaliśmy wiele razy. Należy też pamiętać, że jest to zwolnienie, które w pewien sposób - i uważam, że jest to korzystne - uniemożliwi przejmowanie lotów przez firmy z krajów trzecich, które, w odróżnieniu od przewoźników we Wspólnocie, często mogą korzystać z pomocy państwa i innego rodzaju wsparcia. Myślę, że należy rozważyć również tę sprawę.
<P>
Poza tym moje sympatie są całkowicie prospołeczne, a moje poparcie tej inicjatywy należy postrzegać właśnie w tym świetle. Miło mi zauważyć, że z drugiej strony ci, którzy są zagorzałymi liberałami, muszą w tym przypadku przyjąć całkowicie odmienny punkt widzenia i kto wie, być może zmienią swoje przekonania, co przyjąłbym z radością.
<P>
Korzystając z okazji, że jest to moje ostatnie wystąpienie w tej sesji - a jest mało prawdopodobne, bym powrócił tu w przyszłej kadencji parlamentarnej - chciałbym podziękować wszystkim tym posłom, którzy bez uprzedzeń pozwolili mi z sobą pracować, niewątpliwie dając mi tym samym niezrównane doświadczenia zarówno osobiste, jak i polityczne.
<P>
Życzę wam wszystkiego dobrego. W sposób szczególny chciałbym podziękować moim kolegom z Komisji ds. Transportu i Turystyki, panu przewodniczącemu Coście, panu komisarzowi Tajaniemu i wszystkim członkom tej Izby. Chciałbym zakończyć apelem o większą przejrzystość, którą, mam nadzieję, zagwarantuje następny Parlament. Głosowaliśmy za przejrzystością dotyczącą sytuacji stażystów, asystentów oraz wielu naszych współpracowników, niestety jednak wymaga ona jeszcze urzeczywistnienia. Przede wszystkim podkreślę to, co powinniśmy zapewnić pod mianem przejrzystości naszej pracy - już kończę, panie przewodniczący - odkąd relacje prasowe, a szczególnie większość prasy włoskiej są pełne demagogii i całkowicie absurdalne.
<P>
Listy obecności powinny być dostępne publicznie, a informacje o pracy poszczególnych posłów powinny być oficjalnie publikowane przez Parlament Europejski.
<SPEAKER ID="058" NAME="Przewodniczący">
Panie pośle Romagnoli! Dziękuję panu i życzę wielu sukcesów w przyszłej pracy.
<SPEAKER ID="059" NAME="Reinhard Rack" AFFILIATION="PPE-DE">
(DE) Panie przewodniczący! W odniesieniu do tego ważnego tekstu dotyczącego transportu powietrznego oraz osób od niego zależnych - zarówno jako pracownicy, jak i pasażerowie - zostały już poruszone wszystkie istotne kwestie, choć nie przeze mnie. Celowo zdecydowałem się więc nie powtarzać tego, co już powiedziano, lecz chciałbym skorzystać z możliwości, aby powiedzieć coś na temat kryzysu.
<P>
Panie komisarzu Tajani! Powiedział pan, że nie jest to pierwszy, ani zapewne - niestety - ostatni, kryzys w sektorze lotniczym, z którym my, jak też sektor lotniczy musimy sobie poradzić. Jest rzeczą słuszną, aby w takich krytycznych sytuacjach reagować szybko i starać się znaleźć rozsądne rozwiązania. Udało nam się tego dokonać. Nie należy jednak ukrywać faktu, że kryzys ten był, jest i będzie niekiedy wykorzystywany jako pretekst do tego, by załatwiać takie przepisy, które odpowiadają określonym interesom, a faktycznie nie służą sektorowi lotniczemu.
<P>
W dyrektywie dotyczącej odmowy przyjęcia na pokład, z jej stosunkowo niedokładnymi sformułowaniami na temat "nadzwyczajnych okoliczności”, umożliwiliśmy przewoźnikom bardzo szeroką interpretację tego pojęcia. I dokładnie to teraz czynią - kosztem pasażerów. W dyrektywie tej zlekceważyliśmy też wprowadzenie kar pieniężnych za opóźnienia.Szczególnie w ostatnich tygodniach i miesiącach linie lotnicze wykorzystywały to, że nie muszą płacić za opóźnienia, lecz zasadniczo powinny jedynie zapewniać pasażerom minimum praw - znów kosztem pasażerów. Nie powinniśmy powtarzać tego błędu.
<P>
Dlatego też proszę, aby w kolejnej kadencji Parlamentu pan, lub ktoś, kto przejmie tę sprawę, złożył wniosek o zmianę tego tekstu prawnego.
<P>
Następna sprawa: to jest również mój ostatni szkolny dzień w tej Izbie, podobnie jak dla wielu koleżanek i kolegów posłów. W pierwszym dniu szkoły dostajemy zazwyczaj tornister. Być może w ostatnim dniu może być też torebka cukierków. Panie komisarzu Tajani! Chciałbym poprosić o "cukierek”. Proszę, aby możliwie najszybciej zlikwidował pan ten absurd, który swego czasu stworzyliśmy poprzez rozporządzenie o płynach i kontrolach bezpieczeństwa na lotniskach. To rozporządzenie nikomu nie przyniosło korzyści, nikogo też nie ochroniło. Wywoływało jedynie złość. Tylko dlatego, że nikt nie jest dość odważny i stanowczy, aby powiedzieć to ludziom i uchylić ten przepis, wciąż musimy znosić to bezsensowne rozporządzenie. Proszę, aby zapełnił pan ten tornister i zrobił porządek z tym absurdem.
<P>
Szczerze dziękuję wszystkim tym, z którymi miałem zaszczyt pracować w ciągu ostatnich kilku lat.
<SPEAKER ID="060" NAME="Przewodniczący">
Panie pośle Rack! Dziękuję panu. Zapewniam, że będzie nam pana brakowało w tej Izbie. Życzymy panu wszystkiego najlepszego na przyszłość.
<SPEAKER ID="061" NAME="Gilles Savary" AFFILIATION="PSE">
(FR) Panie przewodniczący! Właśnie wysłuchałem pana posła Boso. Nie lekceważę tego, że istnieją szczególne przypadki, zwłaszcza we Włoszech, w których lepiej byłoby pozostawić otwarte przydziały czasu. Uważam jednak, że powinniśmy zachować zimną krew i uznać, że kryzys oddziałuje na sektor szybciej i silniej, niż kiedykolwiek wcześniej. Jest to bez wątpienia jeden z pierwszych sektorów, którego dosięgły cięcia budżetowe - w budżetach firm, w odniesieniu do osób podróżujących w celach biznesowych oraz w budżetach domowych, w odniesieniu do wyjazdów na wakacje. Innym rozwiązaniem mogłoby być całkowite otwarcie przydziałów czasu, czego skutkiem, wedle wszelkiego prawdopodobieństwa, będzie taki scenariusz, w ramach którego najpotężniejsze linie lotnicze wprowadzałyby swoje puste samoloty w najlepsze przedziały czasowe, porzucając te najmniej dochodowe, zaś tanie linie, opierające się na odmiennym wzorcu ekonomicznym, skorzystałyby z tego, aby sprzedać pewną liczbę swoich przydziałów.
<P>
Krótko mówiąc, w najgorszym razie byłby to ponowny przydział ról. Nie miałoby to nic wspólnego z realną gospodarką, z działającym rynkiem. Byłby to raczej element dumpingu społecznego lub obrony zdobytych pozycji - w przypadku najsilniejszych przewoźników. Dlatego też uważam, że to moratorium jest najmniej szkodliwym rozwiązaniem, biorąc pod uwagę, że jest ono jedynie tymczasowe, że wydarzenia i wpływ tego kryzysu są pilnie monitorowane, że Parlament wyjaśnia i uwzględnia rozwój wydarzeń i że otworzymy rynek przydziałów czasu pozostawiając sobie czas na dokonanie zmiany polityki oraz na konsolidację nowej polityki Unii Europejskiej.
<P>
To moje ostatnie przemówienie w tej Izbie. Po dziesięciu latach pracy w tej samej komisji jest wielkim zaszczytem zabrać głos właściwie pod sam koniec kadencji Parlamentu, w jednej z ostatnich debat, i robić to w otoczeniu swoich przyjaciół. Chciałbym powiedzieć, jak wielką przyjemnością była dla mnie praca wśród tak silnych i tak wybitnych osobistości. Nigdy nie zapomnę tego doświadczenia. Ta komisja jest komisją elitarną - myślę, że trzeba to powiedzieć. Wykonała ona godną podziwu pracę - jest to wyraz uznania dla pracy Parlamentu; jest to wyraz uznania dla Parlamentu Europejskiego. Chciałbym podziękować wszystkim moim koleżankom i kolegom ze wszystkich grup politycznych. Nie sądzę, by w przyszłości mogło mi być dane cieszyć się równie bogatym, uczciwym, szczerym i głębokim doświadczeniem politycznym.
<P>
Chciałbym też powiedzieć komisarzowi Tajaniemu, że gratuluję mu przyjęcia tak trudnej misji oraz teki transportu w ciągu bieżącej kadencji, a także, że skoro cierpliwość i spędzony tu czas czynią człowieka kompetentnym, zasługuje on na ponowne przyznanie mu tego stanowiska w kolejnej kadencji Komisji. Panie i panowie! Dziękuję wam za wszystko.
<SPEAKER ID="062" NAME="Przewodniczący">
Panie pośle Savary! Dziękuję panu. Jedna z tych rzeczy, które powiedział pan o Komisji, doskonale charakteryzuje pańskie zalety oraz wysiłek, jaki włożył pan w pańską pracę w Parlamencie. Jestem pewien, że w przyszłości udziałem pana będą równie inspirujące doświadczenia.
<SPEAKER ID="063" NAME="Ryszard Czarnecki   -" AFFILIATION="UEN">
(PL) Panie przewodniczący! Zabieram głos zaraz po pośle Racku i pośle Savary, też dziękuję im za pracę w Parlamencie Europejskim, obu panom. Nie wiem, czy to będzie moje ostatnie przemówienie, to zależy od najbliższych wyborów.
<P>
Proszę państwa! Dzisiaj omawiamy sprawę, która jest o tyle interesująca, że pokazuje konfrontację miedzy absolutnie fundamentalnym interesem linii lotniczych, które w czasach kryzysu ratują się, występując właśnie o przesunięcie do przyszłego roku możliwości - właśnie tak, jak mówiliśmy tutaj - tych limitów, a z drugiej strony interesem konsumentów, interesem pasażerów. Jeżeli pójdziemy na rękę - co myślę, że jest racjonalne - liniom lotniczym, to jednak nie mogą one czynić tego kosztem pasażerów. Sytuacja, w której rzeczywiście traktują tę sprawę jako pretekst i bezkarnie odwołują loty, jest sytuacją bardzo niebezpieczną.
<P>
Podobnie jak poseł Rack uważam, że należy w końcu znieść ograniczenia, jeśli chodzi o pulę zabierania na pokład, jest to bowiem coraz bardziej surrealistyczna i bardzo irytująca sytuacja. Przy okazji gratuluję panu komisarzowi Tajaniemu jego bardzo dobrej pracy w Komisji.
<SPEAKER ID="064" NAME="Timothy Kirkhope" AFFILIATION="PPE-DE">
Panie przewodniczący! Po tym, jak usłyszałem wystąpienia pewnej liczby mówców, których już nie będzie tu z nami po następnych wyborach, mam nadzieję, że elektorat w Wielkiej Brytanii pozwoli mi powrócić tu na kolejną kadencję. Jest to ostatni raz, kiedy przemawiam z tego właśnie miejsca w tej Izbie: Wraz ze zmianami zostanę przeniesiony gdzie indziej. Jeśli mogę, chciałbym tylko w szczególny sposób pogratulować panu posłowi Jarzembowskiemu pracy, jaką wykonał w imieniu nas wszystkich w komisji, a komisarzowi Tajaniemu, a także panu posłowi Coście, przedstawienia nam tej tematyki.
<P>
Dyskusja nad zawieszeniem zasady 80/20 jest bardzo ważna, lecz może to być tylko środek o krótkoterminowym charakterze i nie można dopuścić, aby na dłuższą metę stał się on elementem polityki transportu powietrznego. Pozytywne strony są oczywiste: pomoc przewoźnikom, a zwłaszcza wielkim narodowym przewoźnikom flagowym, w przetrwaniu obecnego okresu załamania gospodarczego; także uniemożliwienie latania pustymi samolotami tylko dla wywiązania się ze zobowiązań dotyczących czasu przydzielonego na start i lądowanie jest korzystne dla środowiska. Nie stanowi to jednak rozwiązania i nie może przekształcić się w stałą praktykę.
<P>
Dzisiejsze trudności wiążą się z obecnym krachem finansowym, ale błędem byłoby twierdzenie, że kryzys w branży lotniczej jest jego wyłącznym następstwem. Niektórzy z naszych flagowych przewoźników od wielu lat są w słabej kondycji i muszą uważnie planować swoją formułę biznesową na przyszłość. To muszą być zdolne go funkcjonowania przedsiębiorstwa, a nie szczególnie uprzywilejowane organizacje. Odwoływanie się do protekcjonistycznych rozwiązań jest ogólnie nie do przyjęcia dla mnie i dla moich kolegów.
<P>
Poprzemy oczywiście Komisję w tym zakresie. Nie popieram jednak stosowania uproszczonej procedury w przyszłości i myślę, że dobrze byłoby zorganizować wysłuchanie na temat dyrektywy w sprawie przydzielania czasu na start lub lądowanie - być może jesienią lub zimą, kiedy tu wrócimy. Musimy znaleźć takie środki, które pozwolą na wprowadzenie bodźców o charakterze rynkowym dla linii lotniczych i lotnisk. W trudnych czasach należy premiować wydajność i innowacje - jestem szczególnym zwolennikiem regionalnych portów lotniczych.
<P>
Na koniec przypomnę koszmar gnębiący pilotów: zawieszenie zasady "wykorzystuj albo strać” może doprowadzić niektórych pilotów do utraty pracy. Sam spytam teraz jako pilot: czy Komisja mogłaby wyjaśnić, dlaczego nie skonsultowano tej sprawy z organizacjami pilotów? I czy mogłaby potwierdzić, że obawy pilotów i innych osób pracujących w tej branży zostaną w pełni uwzględnione?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Panie przewodniczący, komisarzu Tajani, panie i panowie! Komisja Europejska przyjęła w trybie pilnym wniosek w sprawie zmiany rozporządzenia (EWG) nr 95/93 w sprawie przydzielania czasu na start lub lądowanie na lotniskach. Podstawowym celem tego wniosku jest zawieszenie zasady 80/20 lub, inaczej mówiąc, zapobieżenie licytacji zakupionych uprzednio przydziałów czasu na start lub lądowanie w przypadkach, w których nie były one wykorzystywane. Nie ma to być ani wieczna zasada, ani też prawo własności - jak to już powiedział przewodniczący komisji, pan poseł Costa - lecz środek przejściowy.
<P>
Zawieszenie to opiera się na świadomości, że kryzys gospodarczy doprowadził do powszechnego spadku w przewozach pasażerskich i towarowych, co ma zasadniczy wpływ na krajowych przewoźników, a także na inne sektory gospodarki, i wiąże się z obawami o miejsca pracy. Naszym obowiązkiem jest więc nie zmuszać linii lotniczych do utrzymywania połączeń przy wysokich kosztach gospodarczych i środowiskowych tylko po to, by mogły one zatrzymać swoje przydziały czasu na start lub lądowanie. Dlatego też popieram zawieszenie zasady 80/20.
<P>
Powiedziawszy to, muszę skorzystać z okazji i spytać, czy to podejście będzie wystarczające, aby udzielić skutecznej odpowiedzi na światowy kryzys w tym sektorze, czy też, jak uważam, Komisja powinna rozważyć i przedstawić projekt programu wsparcia dla tego sektora, tak, aby był on stabilny i zdolny do wzrostu, gdy kryzys przeminie?
<P>
Powinniśmy pamiętać, że wiele linii lotniczych, jak flagowy przewoźnik mojego kraju, po przezwyciężeniu wcześniejszych kryzysów gospodarczych i po finansowym wzmocnieniu się znalazło się teraz w trudnej do rozwiązania sytuacji kryzysowej, która nie jest ich winą, lecz nastręcza im trudności.
<P>
Panie przewodniczący, panie i panowie! To moje ostatnie wystąpienie w tej kadencji i, być może, w ogóle moje ostatnie, w zależności od decyzji wyborców. Nie mogę więc nie skorzystać z tej okazji i nie wyrazić swojej wdzięczności za współdziałanie i wsparcie, jakie zawsze otrzymywałem od moich koleżanek i kolegów posłów w trakcie pracy nad moim skromnym wkładem w budowę europejskiego projektu, ani też nie udzielić odpowiedzi obywatelom.
<P>
Dlatego też pragnę wyrazić w tej Izbie podziękowania i wdzięczność panu, panie przewodniczący, panu wiceprzewodniczącemu Tajaniemu oraz koleżankom i kolegom z mojej grupy. Muszę w szczególności wymienić tych, którzy przemawiali tu dziś - panów posłów Simpsona i Savary'ego - jak również posłów z innych grup, takich jak przewodniczący naszej komisji, pan poseł Costa, z którym miałem przyjemność pracować nad kilkoma sprawozdaniami, a także pan poseł Jarzembowski, którego nie mogę pominąć. Przewodniczył on swojej grupie w tym obszarze transportu i zawsze był gotów do współpracy, często odrzucając moje pomysły, ale też zapewniając o swoim zrozumieniu dla mnie, za każdym razem w wielkim stylu i z silnym poczuciem demokracji.
<P>
W końcu to jest to, co chciałbym zabrać ze sobą do domu, aby pracować nad tym, co musi być dobrą demokracją - demokracją szacunku dla pluralizmu i służącą realizacji naszych wspólnych celów.
<SPEAKER ID="066" NAME="Przewodniczący">
Dziękuję, panie pośle Fernandes. Miejmy nadzieję, że portugalski elektorat doceni pana przywództwo podobnie jak my i że zostanie pan ponownie wybrany.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Przydzielanie czasu na start lub lądowanie to kwestia bezpośrednio związana z niewystarczającą pojemnością lotnisk, zwłaszcza tych dużych. Kryzys gospodarczy i spowodowany nim relatywny spadek ruchu służą tylko tymczasowemu odroczeniu działań mających zaradzić prawdziwemu problemowi, czyli trudnościom spowodowanym wyczerpaniem się możliwości wielkich węzłów lotnisk, a także - potencjalnie - małych portów lotniczych.
<P>
Naszym obowiązkiem jest wynajdywanie rozwiązań bieżących problemów, jednak nie wolno nam też zapominać o rozwiązywaniu problemów, jakie niesie przyszłość. Parlament wezwał Komisję Europejską, aby przedstawiła spójny plan generalny dotyczący zwiększenia pojemności lotnisk. Pewna liczba europejskich portów lotniczych ma podobne plany, lecz absolutnie konieczna jest ich koordynacja na szczeblu europejskim w ramach niedawno zatwierdzonej inicjatywy "Europejskiej Przestrzeni Powietrznej” (SES). Mocno wierzę, że w rezultacie powołania w listopadzie zeszłego roku Europejskiego Obserwatorium, życzenie to w niedalekiej przyszłości przybierze realne kształty. Ten plan ma zasadnicze znaczenie dla zrównoważonego rozwoju sektora transportu lotniczego, tak istotnego dla europejskiej gospodarki.
<P>
Kwestia przydziałów czasu na start i lądowanie to nie wyłącznie problem Europy. Ruch na europejskich lotniskach ma swoje źródła nie tylko w Europie. Z tego powodu należy znaleźć dla kwestii przydziałów czasu rozwiązanie globalne, przy wsparciu IATA, Eurocontrol i wszystkich innych agencji zainteresowanych tym obszarem. Dlatego też uważam, że dzisiejsze zalecenie Komisji dla Parlamentu dotyczące ponownego przeprowadzenia, w niedalekiej przyszłości, analizy oddziaływania kryzysu na ruch lotniczy i rewizji w tym kontekście dyrektywy 95/93, to najbardziej odpowiednia metoda, jaką możemy zaproponować w obecnym okresie niepewności.
<P>
Nie dokonując dogłębnej analizy ryzykujemy, że w niedopuszczalny sposób zaszkodzimy zarówno podstawowej dla naszej gospodarki zasadzie konkurencji, jak również młodym liniom lotniczym, których rozwój wciąż jest niestety uzależniony od zasady "wykorzystuj albo strać”. Przegranymi będą w tej sytuacji przede wszystkim pasażerowie, a do tego nie wolno dopuścić.
<SPEAKER ID="068" NAME="Nina Škottová" AFFILIATION="PPE-DE">
(CS) Panie przewodniczący, panie i panowie! Jak już słyszeliśmy, transport lotniczy cierpi z powodu różnych krytycznych okoliczności, w tym SARS i grypy meksykańskiej. Jednocześnie doszło do spadku liczby pasażerów. Chciałabym wspomnieć o jednym z czynników, które mogą wpływać na spadek liczby pasażerów. Chodzi tu o jakość i wydolność usług świadczonych na lotniskach, a zwłaszcza kontroli bezpieczeństwa. Muszę powiedzieć, że są one nie tylko pozbawione poszanowania dla godności, jak na przykład zdejmowanie butów i przechodzenie na bosaka przez kontrolę bezpieczeństwa, ale też stanowią lekceważenie zasad higieny i zagrożenie dla zdrowia. Nie dziwiłabym się, gdyby liczba pasażerów spadła wskutek obawy przed zakażeniem - a takie obawy podsycają obecnie media. Chciałabym więc, aby Unia Europejska lepiej kontrolowała higienę kontroli bezpieczeństwa na lotniskach, aby polepszyć warunki na lotniskach, bezpieczeństwo i wygodę pasażerów. Ponieważ dziś po raz ostatni przemawiam w tej Izbie, dziękuję wszystkim państwu za współpracę i życzę wszelkich sukcesów w przyszłości.
<SPEAKER ID="069" NAME="Przewodniczący">
Pani poseł Škottová! Ja również życzę pani szczęścia na przyszłość.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Chciałbym powiedzieć, że obecną sytuację cechuje przede wszystkim stała poprawa możliwości technicznych i środków bezpieczeństwa, które w równym stopniu utrudniają życie tak pasażerom, jak i personelowi portów lotniczych. Myślę, że w naszym interesie leży, zwłaszcza w czasie dającego się odczuć na całym świecie kryzysu gospodarczego - a jesienią nadejdzie zapewne kolejna jego fala i kolejny atak niepewności finansowej - abyśmy robili wszystko, co w naszej mocy, by sektor ten przezwyciężył kryzys i rozrastał się. Moim zdaniem ci, którzy dysponują środkami i nie korzystają z nich, są skazani na upadek. Chciałbym, żeby Unia Europejska uniknęła takiej sytuacji i chciałbym, byśmy stali na czele postępu, jeśli chodzi o sektor transportu.
<SPEAKER ID="071" NAME="Antonio Tajani" LANGUAGE="IT">
Panie przewodniczący! Chciałbym podziękować panu oraz posłom, którzy brali udział w tej debacie dotyczącej środka tymczasowego - i tu podkreślam jego tymczasowy charakter - w obszarze transportu lotniczego. Co ważniejsze, chciałbym też podziękować tym wszystkim, którzy opuszczają Parlament, za ich pracę.
<P>
(FR) Chciałbym też podziękować posłowi Savary'emu, którego już nie ma w Izbie. Podzielam jego odczucia; dlatego też mam nadzieję, że będę pracować z nim w następnych latach, nawet jeśli już nie będzie posłem Parlamentu.
<P>
(IT) Serdecznie dziękuję tym posłom, którzy opuszczają tę Izbę za pomoc, jakiej udzielali Komisji, za ich błyskotliwe uwagi, a także za krytykę. Parlament powinien pełnić tę rolę; nikt nie jest o tym przekonany bardziej niż ja, ponieważ uważam, że bez ważkiego udziału Parlamentu instytucje europejskie byłyby niepełne i niezdolne do tak skutecznej ochrony interesów obywateli.
<P>
Właśnie z tej przyczyny chciałbym zapewnić pana posła Jarzembowskiego, który zadał mi pytanie dotyczące procedury komitologii: kompromis, który ma pełne poparcie Komisji, przewiduje wykorzystanie procedury współdecydowania w odniesieniu do ewentualnego wznowienia w zimowym okresie rozkładowym. Ma on charakter czysto hipotetyczny, ponieważ - podkreślam - środek ten jest tymczasowy i odnosi się tylko do okresu sześciu miesięcy. Niemniej każdy przyszły wniosek w sprawie wznowienia musi być zawsze poprzedzony oceną wpływu, uwzględniającą oddziaływanie na konsumentów i konkurencję. Będzie ona również stanowić element ogólnej rewizji rozporządzenia w sprawie przydziałów czasu na start lub lądowanie, do przeprowadzenia której zobowiązałem się przed Radą, na wniosek ministra transportu Zjednoczonego Królestwa, jak to już wielokrotnie potwierdzałem w tej Izbie.
<P>
To jednak właśnie kryzys przyśpiesza tę pilną interwencję. Zgodnie z danymi przedstawionymi przez Europejski Związek Portów Lotniczych, 80% lotnisk Europy zanotowało w styczniu spadek w ruchu pasażerskim w wysokości od 8% do 10%, a w ruchu towarowym - od 25% do 30%. Sytuacja jest zatem trudna. Ja również podzielam nadzieję i życzenia niektórych posłów, że obecna grypa okaże się mniej poważna, niż uważano na początku. Nie możemy jednak ukrywać faktu, że wniosek dotyczący zawieszenia lotów z całej Unii Europejskiej do kraju lub do obszarów, gdzie wybuchła ta epidemia, figurował w programach zeszłotygodniowych spotkań Rady Ministrów Transportu oraz Rady Ministrów Zdrowia. Dlatego też mogą być jakieś następstwa, lecz nie podjęto żadnej decyzji, ponieważ nie uznano sytuacji za wystarczająco poważną. Wyraźnie jednak widać, że w tym sektorze toczy się dyskusja. Niektóre załogi zdecydowały, że nie będą latać do obszarów, o których wiadomo, że wystąpiły w nich przypadki grypy, co spowodowało dalszy spadek liczby pasażerów w ruchu lotniczym.
<P>
Myślę, że jeśli chodzi o prawa pasażerów - ponieważ jest to temat podkreślany przez wielu wpływowych posłów - głównym zadaniem jest utrzymywanie połączeń i ich częstotliwości właśnie w imię interesu obywateli, a następnie przezwyciężenie kryzysu. Zdrowie finansowe i stabilność naszych linii lotniczych są parametrami kluczowymi dla zabezpieczania korzyści wynikających z rynku wewnętrznego, a to dzięki rynkowi wewnętrznemu pasażerowie mają dostęp do szerokiej gamy połączeń, tras i cen, bezprecedensowej w Europie. Chciałbym, aby pasażerowie mogli nadal cieszyć się tą możliwością wyboru. Jeśli chodzi o rozporządzenia w sprawie nadzoru, musimy nasilić monitorowanie i stosowanie rozporządzenia nr 261. W tym celu Komisja opublikuje - tę informację kieruję do posła Racka - komunikat w sprawie stosowania tego rozporządzenia w drugiej połowie 2009 roku. Na podstawie tej oceny wyciągniemy wnioski na przyszłość.
<P>
Jeśli chodzi o płyny, to, jak państwo wiedzą, opublikowaliśmy już tajny niegdyś załącznik, na którym sprawa ta się opierała, a dzięki wykorzystaniu nowych i bardziej skutecznych z punktu widzenia bezpieczeństwa technologii mamy nadzieję, że będziemy mogli zrewidować tę sytuację przed 2010 rokiem. Kiedy byłem posłem do Parlamentu, odnosiłem się bardzo sceptycznie do sprawy płynów; teraz nadal tak się do niej odnoszę i pracuję właśnie nad tym, żeby osiągnąć swój cel. Jeśli chodzi o obawy wyrażane przez niektórych innych posłów odnośnie pewnych lotnisk, które mogą popaść w kłopoty w następstwie tego środka - mówię tu zwłaszcza o takim europejskim lotnisku, które stanowi część jednego z priorytetowych projektów UE - lotnisku Malpensa - mogę podać nieco informacji dotyczących linii lotniczych innych niż Alitalia-Air France. Pozwolę sobie odczytać państwu nieco statystyk: na lotnisku Malpensa niemiecka linia Lufthansa miała w 2008 roku 8 741 przydziałów czasu (tzw. slotów), a 24 marca 2009 r. miała ich już 19 520, co oznacza ponad 100% zwiększenie przepustowości. Również na lotnisku Malpensa tania linia lotnicza easyJet miała w 2008 roku 15 534 przydziałów czasu, a 24 marca 2009 r. miała ich 22 936, czyli nastąpił znaczący wzrost odpowiadający zwiększeniu przepustowości o 47%. Dobrze wiadomo też, że nowa linia Lufthansa Italia, jak to możemy przeczytać na jej własnej stronie internetowej, a więc domenie publicznej, ma plany, by rozszerzyć swoją sieć o nowe loty z Mediolanu do Rzymu oraz do Neapolu i Bari oraz do innych miast Europy - Barcelony, Brukseli, Bukaresztu, Budapesztu, Lizbony, Madrytu i Paryża. Mogę więc powiedzieć z całą pewnością, że środek ten nie wyrządzi żadnej szkody - i mówię to jako europejski komisarz do spraw transportu - portowi lotniczemu i europejskiemu węzłowi takiemu jak Malpensa, uwzględnionemu w priorytetowych projektach Unii.
<P>
Chciałbym zakończyć, kierując do Parlamentu ponowne podziękowania za tę debatę, która potwierdza to, co mówiłem w moim wcześniejszym wystąpieniu, odpowiadając panom posłom Jarzembowskiemu, Simpsonowi i Bloklandowi w sprawie mojego zobowiązania, które podejmuję dziś jako komisarz do spraw transportu. Mam nadzieję, że będę mógł zrobić to ponownie jako przyszły komisarz do spraw transportu, w odniesieniu do procedury współdecydowania w sprawach związanych ze sprawą przydziałów czasu na start i lądowanie. Niektóre z przedstawionych pomysłów, takie jak te, które zawarł sprawozdawca w swoich poprawkach wstępnych, zasługują na należytą analizę w kontekście przyszłej rewizji rozporządzenia w sprawie przydziałów czasu na start i lądowanie, a - powtarzam - personel Komisji, któremu ponownie dziękuję za wartościowy wkład w ciągu tych tygodni trudnej pracy, jest gotów to zrobić i naturalnie jest w trakcie przygotowywania nowego tekstu. Jednocześnie, zgodnie z zapisami poprawki, którą dziś omawiamy, Komisja będzie pilnie obserwować rozwój kryzysu w sektorze lotnictwa i, w zależności od potrzeb i konieczności, proponować środki mające mu zaradzić, przywiązując wielką wagę do ochrony praw pasażerów. Będę robić to nie tylko w odniesieniu do transportu powietrznego, ale też morskiego, kolejowego, autobusowego i autokarowego. Tak brzmi nasze zobowiązanie: środki legislacyjne są omawiane. Mam nadzieję, że w następnej kadencji Parlamentu uda się doprowadzić do zakończenia tego procesu, ponieważ, mimo wszystko, naszym pierwszorzędnym celem pozostaje wychodzenie naprzeciw potrzebom ludzi, którzy wybierają ten Parlament i którzy za pośrednictwem konsensusu wypracowywanego w tym Parlamencie polegają na Komisji Europejskiej, organie wykonawczym Wspólnoty.
<P>
Panie przewodniczący! Chciałbym podziękować także panu posłowi Coście, a także wszystkim tym posłom, którzy wzięli udział w tej debacie, za ich pożyteczną współpracę. Zobowiązanie, jakie podejmuję, dotyczy dalszej pracy z posłami tej Izby i jej Komisji Transportu i Turystyki nad zapewnianiem tego, by ta demokratyczna instytucja reprezentująca obywateli Europy mogła odgrywać coraz bardziej wpływową rolę. Mam nadzieję, że wraz z traktatem lizbońskim następny Parlament będzie w stanie uczynić głos obywateli Europy lepiej słyszalnym.
<SPEAKER ID="074" NAME="Paolo Costa" LANGUAGE="IT">
Panie przewodniczący, panie i panowie! Myślę, że musimy po prostu zwrócić uwagę na trzy sprawy. Po pierwsze, osiągnęliśmy kompromis w omawianej sprawie, a kompromis należy szanować. Wiemy, że jest to kompromis pomiędzy instytucjami, które dotrzymują obietnic. Jest to środek tymczasowy i nie będzie drugiego: jeżeli będzie drugi środek, to będzie musiał on zostać zastosowany w następstwie analizy i bardziej szczegółowego wniosku w sprawie przydziałów czasu na start i lądowanie.
<P>
Przedstawię dwie sugestie, które - mam nadzieję - będą użyteczne: pierwsza to pilne śledzenie skutków tego zawieszenia, ponieważ w wyraźny sposób doprowadzi ono do spadku liczby przydziałów czasu i będzie oznaczać, że niektóre z nich, a więc niektóre linie, nie zostaną użyte. Wybór dotyczący tego, co robić, a czego nie, należeć będzie do poszczególnych firm. Myślę, że w przyszłości lepiej będzie uznać, że jeśli będziemy ponownie musieli ograniczać tę działalność, to wybór ten będzie musiał podlegać kontroli publicznej, a nie wyłącznie kryteriom zyskowności pojedynczego przedsiębiorstwa.
<P>
Ostatnia sugestia: niezależnie od tego, czy jest kryzys, czy nie, kwestię przydziałów czasu należy uregulować, dla jej własnego dobra. Przywrócenie koncepcji przydziałów czasu na start i lądowanie jako dobra publicznego, które może podlegać autoryzacji, ale nie może stawać się własnością firm to sprawa podstawowa, chociaż wymaga ona bardzo uważnego podejścia tak, aby zamiast tego nie stała się instrumentem zagrażającym funkcjonowaniu wielu spośród linii lotniczych, z których wszyscy korzystamy. Raz jeszcze dziękuję wszystkim za współpracę.
<SPEAKER ID="075" NAME="Przewodniczący">
Zamykam debatę.
<P>
Głosowanie odbędzie się jutro o godzinie 12.00.
<P>
To również jest moja ostatnia debata jako przewodniczącego w tej kadencji i chciałbym wszystkim państwu podziękować. Ta debata wydawała się w pewien sposób dziwna, bo musieliśmy powiedzieć "do widzenia” i "powodzenia” tak wielu kolegom. Cokolwiek się zdarzy, to sądzę, że trzeba będzie poświęcić dużo pracy i czasu, zanim nowo przybyli osiągną poziom tych, którzy teraz nas opuszczają.
<P>
Oświadczenia pisemne (art. 142 Regulaminu)
<SPEAKER ID="076" NAME="Christine De Veyrac  " AFFILIATION="PPE-DE">
na piśmie. - (FR) Niezmiernie się cieszę, że osiągnęliśmy porozumienie w sprawie tego tekstu, co pozwoli na zamrożenie przydziałów czasu na start i lądowanie w ciągu sezonu letniego.
<P>
W obliczu poważnego kryzysu w sektorze transportu powietrznego musieliśmy działać szybko i skutecznie.
<P>
To już trzeci raz, kiedy w następstwie znaczącego spadku ruchu powietrznego Unia musiała użyć tego mechanizmu automatycznego odnawiania przydziałów czasu.
<P>
Jak to niedawno odkryliśmy, zasada dotycząca obowiązku wykorzystania 80% przydziałów czasu, chociaż potrzebna dla równowagi tego sektora, jest niekiedy odległa od realiów rynku.
<P>
Z punktu widzenia gospodarczego oraz ochrony środowiska, obowiązek wysyłania w powietrze pustych samolotów jest bezsensowny.
<P>
W przyszłości będziemy mogli zastanowić się nad sposobami złagodzenia tej zasady, biorąc pod uwagę sytuację w portach lotniczych.
<P>
Ponadto z przyjemnością zauważyłam, że kompromis wynegocjowany przez Parlament i Radę zawiera wezwanie do przeprowadzenia pełnej analizy wpływu w przypadku kolejnego zamrożenia przydziałów czasu.
<P>
Tekst, nad którym będziemy głosować, to środek nadzwyczajny, gdyby jednak ta sytuacja miała się przedłużać, musielibyśmy rozważyć nie tylko sytuację linii lotniczych, ale też konsumentów i lotnisk.
<P>
(Posiedzenie zostało zawieszone o godzinie 11.23 na czas głosowań i wznowione o godzinie 12.00)
<SPEAKER ID="079" NAME="Przewodniczący">
niedługo przystąpimy do głosowania, które będzie dosyć szczególne, gdyż - jak sądzę - dla tych wszystkich, którzy podobnie jak ja wkrótce opuszczą Parlament, ta ostatnia spędzona razem chwila będzie na swój sposób wzruszająca. Zamierzam wykorzystać czas, jaki pozostawiło nam kilku kolegów posłów, którzy przybyli z opóźnieniem i którzy zajmują teraz swoje miejsca, aby złożyć wyrazy uznania służbom pilnującym, by nasza Wieża Babel nigdy się nie zawaliła.
<P>
(Głośne oklaski)
<P>
Podziękowania dla pani Birgitte Stensballe i całego jej zespołu, dla woźnych, którzy zapewniają, by dokumenty docierały zawsze we właściwe miejsce i o właściwym czasie; dla techników; dla sekretarek; a także dla tłumaczy. No i oczywiście podziękowania dla tłumaczy ustnych, do których kieruję moje najpokorniejsze przeprosiny. Wiem, jaki stres przeżywali państwo, gdy jako przewodniczący bardzo szybko przechodziłem od jednego punktu do drugiego.
<P>
(Oklaski)
<P>
Wiem, że w skrytości ducha macie nadzieję, że mój rekord 900 poprawek przegłosowanych w ciągu godziny nigdy nie zostanie pobity!
<P>
Na zakończenie zdradzę państwu pewną małą tajemnicę - zaczekajmy tylko chwilę, aby ostatni posłowie zajęli miejsca. Jesteście pewnie ciekawi, jak klasyfikujemy nasze poprawki: czy poprawka X zredagowana po łotewsku jest bliższa oryginalnemu tekstowi portugalskiemu, niż poprawka Y zredagowana po słoweńsku? Kto jest odpowiedzialny za tę klasyfikację? Cóż, odpowiedź siedzi obok mnie. To właśnie przed tym panem stoi potężne zadanie przeprowadzenia tej klasyfikacji semantycznej. Dlaczego powierzyliśmy mu to zadanie? To całkiem proste: ponieważ Paul Dunstan włada 27 językami.
<P>
(Oklaski)
<P>
Uważam, że wszyscy możemy być bardzo dumni z kwalifikacji i zaangażowania naszego personelu.
<SPEAKER ID="080" NAME="Gary Titley" AFFILIATION="PSE">
Panie przewodniczący! Zabieram głos na podstawie art. 145 Regulaminu, aby złożyć osobiste oświadczenie.
<P>
Wczoraj, w trakcie debaty z udziałem pan przewodniczącego Pötteringa, pan poseł Farage - w trakcie pełnego napomnień kazania, jakie wygłosił do Parlamentu - oskarżył mnie, że nazwałem go "reakcjonistą”. Muszę powiedzieć Parlamentowi, że to całkowita prawda - on jest reakcjonistą!
<P>
(Śmiech)
<P>
To jest nic w porównaniu z komentarzami, jakie otrzymywałem pocztą elektroniczną od członków jego partii. Członkowie UKIP określali mnie mianem "pedofila” i "wielkiego, grubego dupka”. W istocie, kiedy w moim biurze została podłożona bomba, członkowie UKIP napisali do mnie, a poseł Farage wydał oświadczenie prasowe, że ogólnie rzecz biorąc to jest to, na co sobie zasłużyłem. Ostatnio docierają do mnie e-maile od partii UKIP informujące mnie, że brytyjski następca tronu jest bardziej znany jako "Wielkie Uszy”. To mówi państwu wszystko, co powinni państwo wiedzieć na temat Partii Niepodległości Zjednoczonego Królestwa.
<P>
(Oklaski)
<SPEAKER ID="081" NAME="Przewodniczący">
Pańskie osobiste oświadczenie jest oczywiście nagrywane, zgodnie z Regulaminem.
<P>
Jeśli nie mają państwo nic przeciwko temu, wznowimy naszą debatę.
<P>
Dam państwu teraz 30 sekund, lecz ostrzegam, że będzie to tylko 30 sekund, jako gest dobrej woli, ponieważ to jest naprawdę ostatnich kilka chwil tej kadencji Parlamentu.
<SPEAKER ID="082" NAME="Michael Henry Nattrass" AFFILIATION="IND/DEM">
Panie przewodniczący! To nie było zagadnienie proceduralne, a większość tego to bzdury. Ludzie UKIP nie piszą takich rzeczy i nie marnują swoich piór na tych, którzy mówią takie rzeczy. To naprawdę oburzające.
<SPEAKER ID="083" NAME="Przewodniczący">
Chciałbym poinformować pana, że była to w samej rzeczy kwestia proceduralna, zgodnie z art. 145 Regulaminu w sprawie oświadczeń osobistych. Wniosek posła Tiltley'a o zabranie głosu przed naszą Izbą był w pełni uzasadniony.
