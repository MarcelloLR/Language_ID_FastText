<CHAPTER ID="025">
Współpraca z krajami rozwijającymi się w zakresie wspierania dobrych rządów w dziedzinie opodatkowania (krótka prezentacja) 
<SPEAKER ID="223" NAME="Przewodniczący">
Kolejnym punktem porządku obrad jest sprawozdanie pani poseł Joly, w imieniu Komisji Rozwoju, w sprawie podatków i rozwoju - współpracy z krajami rozwijającymi się w zakresie wspierania dobrych rządów w dziedzinie opodatkowania.
<SPEAKER ID="224" NAME="Eva Joly" LANGUAGE="FR">
Panie Przewodniczący, Panie i Panowie! Z niejaką satysfakcją przedstawiam dziś Państwu sprawozdanie w sprawie podatków i rozwoju.
<P>
Stanowi ono ważny etap w batalii, która rozpoczęła się dawno temu, a którą prowadzę teraz w Parlamencie Europejskim. Chciałabym podziękować moim koleżankom i kolegom z Komisji Rozwoju, z którymi pracowało się bardzo produktywnie. Mam nadzieję, że praca ta zostanie doceniona podczas jutrzejszego głosowania.
<P>
Kryzys gospodarczy i finansowy oraz rosnące ceny produktów rolnych bardzo dotkliwie uderzyły w kraje rozwijające się, które teraz bardziej niż kiedykolwiek potrzebują nowych źródeł finansowania. W kontekście globalnego kryzysu dochody podatkowe, które są najstarszym źródłem finansowania rozwoju, stanowią główny problem i prawdziwe wyzwanie.
<P>
Skuteczne systemy opodatkowania nie tylko zapewniają środki na finansowanie niezbędnych usług publicznych. Opierając się na propagowaniu przejrzystego, odpowiedzialnego wykorzystania dochodów rządu, są również jednym z fundamentów odpowiedzialnej demokracji. Umożliwianie podnoszenia sprawiedliwych, progresywnych i przejrzystych podatków w żadnym razie nie powinno prowadzić do znoszenia czy zmniejszania oficjalnej pomocy rozwojowej (ODA). Nie powinno dostarczać dodatkowej wymówki państwom członkowskim, które w coraz większym stopniu skłonne są ograniczać część PKB przeznaczoną na ODA.
<P>
Oficjalna pomoc rozwojowa, chociaż niedoskonała i wymagająca znacznego udoskonalenia, wciąż ma zasadnicze znaczenie dla krajów, które poważnie ucierpiały w wyniku kryzysu gospodarczego i kryzysu wywołanego przez klimat. Nie chodzi o zastąpienie pomocy, lecz o jej przekierowanie w celu tworzenia skutecznych systemów opodatkowania, którymi muszą być objęte korporacje międzynarodowe na podstawie rzeczywistych zysków. W ten sposób biedne kraje będą mogły ponownie czerpać korzyści z rozwoju, ograniczyć ubóstwo i zrekompensować utratę przychodów z ceł wynikającą z liberalizacji rynków, tak aby w dłuższej perspektywie mogły się obyć bez pomocy zagranicznej.
<P>
Jednakże kraje Południa są ofiarami nie tylko własnych nieskutecznych systemów opodatkowania. Są również ofiarami dumpingu podatkowego narzuconego przez organy z Bretton Woods, kosztów nielegalnej ucieczki kapitału i rajów podatkowych. Każdego roku ponoszą kolosalne straty z tytułu dochodów podatkowych, szacowane na więcej niż dziesięciokrotność kwoty pomocy, którą otrzymują od krajów bogatych.
<P>
Ten fakt został podkreślony w sprawozdaniu. Wytyczne OECD nie tylko nie są adekwatne, lecz wręcz stanowią zagrożenie. Jako że dopuszczają one wykreślenie z czarnej listy terytoriów odmawiających współpracy po podpisaniu umów o współpracy nieprzewidujących konieczności automatycznej wymiany informacji, powstaje wrażenie, że raje podatkowe są zgodne z prawem, a system szkodliwy dla finansów publicznych zarówno na Południu, jak i na Północy zyskuje wiarygodność.
<P>
Położenie kresu rajom podatkowym jest zasadniczym krokiem ku rozwojowi tych krajów, zaś Unia Europejska musi uczynić z niego absolutny priorytet. UE musi podjąć zobowiązania na podobieństwo Stanów Zjednoczonych i stworzyć przejrzyste, wiążące przepisy pozwalające znieść raje podatkowe, które są jak broń masowego rażenia dla rozwoju biednych krajów. UE musi powstrzymać manipulowanie zyskami i cenami transferowymi, jakiego dopuszczają się przedsiębiorstwa - zwłaszcza europejskie - które ciągną korzyści ze szkodliwych systemów opodatkowania i nadużywają ich. Unia Europejska musi wprowadzić przejrzysty i wiążący mechanizm międzynarodowy nakładający na wszystkie przedsiębiorstwa międzynarodowe, zwłaszcza te, które prowadzą działalność w sektorze wydobywczym, obowiązek automatycznego deklarowania zysków i podatków płaconych w każdym z krajów, w których prowadzą działalność.
<P>
To niezbędny pierwszy krok w kierunku powstrzymania tych, którzy bogacą się kosztem ubóstwa krajów południowych. Jest to również niezbędny krok w kierunku przywrócenia wiarygodności Unii Europejskiej.
<SPEAKER ID="225" NAME="Elena Băsescu" AFFILIATION="PPE">
(RO) Panie Przewodniczący! W obliczu obecnego kryzysu gospodarczego propagowanie dobrych rządów w dziedzinie podatków jest koniecznością zarówno na szczeblu unijnym, jak i poza UE. Chciałabym podkreślić, że każde państwo odpowiada za swoją politykę podatkową. W tym względzie należy unikać praktyki stawiania przeszkód i zachęcać do współpracy między krajami.
<P>
Zwalczanie rajów podatkowych jest zasadniczym priorytetem. Szkodzą one jakości systemu politycznego w krajach rozwijających się. Stwarzają również zachętę do przestępstw gospodarczych, czyniąc je bardziej zyskownymi. To z kolei wpływa na wzrost niesprawiedliwej dystrybucji dochodów podatkowych. Innym środkiem jest zwiększenie wymiany informacji między wszystkimi państwami członkowskimi. Zarazem zachodzi potrzeba zwiększenia aktywności krajów rozwijających się na odpowiednich forach międzynarodowych.
<SPEAKER ID="226" NAME="Franziska Keller" AFFILIATION="Verts/ALE">
Panie Przewodniczący! Podatki i opodatkowanie to niezwykle ważny temat, kiedy rozmawiamy o polityce rozwoju. To zasadniczy temat z punktu widzenia spójności polityki na rzecz rozwoju, ponieważ bez właściwego systemu opodatkowania, bez właściwej polityki wobec rajów podatkowych, nigdy nie osiągniemy brakującej obecnie spójności w naszej polityce rozwoju. Z tego względu z ogromnym zadowoleniem przyjmuję przedmiotowe sprawozdanie i mam nadzieję, że jutro posłowie do tego Parlamentu nie pozwolą mu przepaść.
<P>
Musimy uzupełnić komunikat Komisji, w którym są poważne niedociągnięcia, na przykład dotyczące pominięcia problemów z OECD i wpływu podatkowej rekompensaty dochodów podatkowych. Jeżeli chcemy działać zgodnie z traktatem lizbońskim, jeżeli chcemy zapewnić spójność naszej polityki rozwoju, musimy zacząć działać teraz, dlatego zwracam się do Państwa o pełne poparcie tego sprawozdania.
<SPEAKER ID="227" NAME="João Ferreira" AFFILIATION="GUE/NGL">
(PT) Panie Przewodniczący! Chociaż współpraca w obszarze podatków jest ważna i konieczna, nie powinniśmy ignorować faktu, że polityka podatkowa jest zasadniczym instrumentem polityki gospodarczej i społecznej, na której definiowanie mają wpływ oczywiste kryteria i oceny. Zatem eksportowanie tak zwanych dobrych rządów w dziedzinie podatków nie powinno być zadaniem Unii Europejskiej, jak słusznie zauważa sprawozdawczyni. Należy w pełni respektować suwerenność, wybory i warianty krajów rozwijających się, a jednocześnie zwracać uwagę na ich szczególną sytuację i warunki, w jakich się znajdują.
<P>
Mam dwie uwagi odnośnie do dwóch palących tematów. Po pierwsze, chodzi o tzw. umowy o partnerstwie gospodarczym, które były narzucane krajom rozwijającym się pomimo ich oporu, a które poważnie ograniczają systemy podatkowe, powodując inne poważne szkody. Po drugie, chodzi o raje podatkowe, które nadal istnieją i według sprawozdania powodują utratę dochodów odpowiadającą corocznie kwocie 800 miliardów dolarów. Te dwa przykłady stanowią paradygmat niekonsekwencji polityki Unii Europejskiej względem ustalonych celów współpracy na rzecz rozwoju.
<SPEAKER ID="228" NAME="Maria Damanaki">
komisarz - Panie Przewodniczący! W imieniu Komisji chciałabym podziękować Parlamentowi Europejskiemu, a zwłaszcza Komisji Rozwoju, za przedmiotowe sprawozdanie.
<P>
Cieszę się, że w sprawozdaniu pani poseł Evy Joly podkreślono i wzmocniono przesłanie komunikatu Komisji w sprawie podatków i rozwoju. Wyznaczono w nim również bardzo ambitne cele i przedstawiono mocne wytyczne dla Unii Europejskiej w zakresie poprawy mobilizacji dochodów w krajach rozwijających się. Mobilizacja dochodów krajowych ma zasadnicze znaczenie z punktu widzenia zrównoważonego wzrostu, ograniczania ubóstwa, dobrych rządów i dostarczania dóbr publicznych niezbędnych do osiągnięcia milenijnych celów rozwoju. Musimy zwiększyć efekt synergii między podatkami a polityką rozwoju oraz wspierać kraje rozwijające się w budowaniu lepszych systemów podatkowych i lepszej administracji.
<P>
Stoimy wobec poważnego problemu. Byłam osobiście zaskoczona danymi na temat kwoty nielegalnego odpływu środków finansowych wynoszącej około dziesięciokrotność kwoty pomocy dla krajów rozwijających się. To naprawdę uderzające.
<P>
Musimy zatem działać równocześnie na dwóch uzupełniających się poziomach. Po pierwsze musimy wspierać skuteczne krajowe systemy opodatkowania, a po drugie - dążyć do budowania przejrzystego, opartego na współpracy i sprawiedliwego międzynarodowego otoczenia podatkowego, tak aby pomóc krajom rozwijającym się w walce z unikaniem zobowiązań podatkowych i szkodliwą konkurencją podatkową.
<P>
W sprawozdaniu wezwała Pani Komisję przede wszystkim do większego uwzględnienia wpływu liberalizacji handlu, a także do tego, by nie ograniczać się do zasad OECD w walce z unikaniem zobowiązań podatkowych i szkodliwą konkurencją podatkową. Chciałabym odnieść się do tych wyzwań.
<P>
Jeżeli chodzi o pierwszą kwestię, mogę Panią zapewnić, że jesteśmy w pełni zaangażowani we wspieranie pomyślnej transformacji podatkowej poprzez zwiększanie wsparcia na rzecz budowania potencjału, w sterowane popytem inicjatywy budowania potencjału na szczeblu regionalnym i międzynarodowym oraz w lepszą koordynację donatorów na szczeblu unijnym i międzynarodowym.
<P>
Jeżeli chodzi o drugą kwestię, Komisja uważa, że unikanie zobowiązań podatkowych i szkodliwa konkurencja podatkowa są głównymi przeszkodami w mobilizacji środków krajowych. Pomagamy zatem krajom rozwijającym się w budowaniu potencjału, aby lepiej stawić czoła tym wyzwaniom, propagujemy również lepszą współpracę międzynarodową w dziedzinie podatków.
<P>
Od czasu przyjęcia komunikatu wiele już zrobiono. Konkretne działania możliwe były dzięki wsparciu finansowemu Parlamentu. Dzięki dokonanej przez Państwa alokacji kwoty 708 tysięcy euro w 2010 roku mogliśmy sfinansować szereg ważnych działań umożliwiających promowanie dobrych rządów w dziedzinie opodatkowania. Wśród tych działań znalazły się seminaria techniczne Forum Afrykańskiej Administracji Podatkowej, wspieranie sektorów wydobywczych, inicjatywy w dziedzinie przejrzystości oraz finansowanie pobocznego wydarzenia w ONZ w sprawie mobilizacji środków krajowych. Zapewniamy również pomoc techniczną przy wdrażaniu umów o wymianie informacji podatkowej.
<P>
Ponadto Komisja przygotowuje komunikat mający na celu ocenę wykonalności wprowadzenia do przepisów unijnych wymogu sporządzania indywidualnych sprawozdań przez każde państwo. Przeprowadziliśmy konsultacje publiczne, które zakończyły się w styczniu, a teraz przeprowadzimy ocenę skutków tego istotnego problemu. Pomogłoby to krajom rozwijającym się skuteczniej zwalczać zjawisko unikania zobowiązań podatkowych.
<P>
Pragnę szczerze podziękować Parlamentowi za wsparcie i zaangażowanie w te problemy. Jestem przekonana, że można osiągnąć znaczne postępy w obszarze poprawy rządów w dziedzinie podatków i cieszę się, że tematy te znalazły miejsce w programie pracy G-20 i G-8.
<SPEAKER ID="229" NAME="Przewodniczący">
Zamykam debatę.
<P>
Głosowanie odbędzie się we wtorek 8 marca, w południe.
