<CHAPTER ID="012-19">
19. Prawa konsumentów (ostateczne głosowanie) (
<SPEAKER ID="173" NAME="Andreas Schwab">
sprawozdawca - (DE) Pani Przewodnicząca! Będę mówić krótko. Głosowanie odbyło się już w marcu, teraz natomiast odbędzie się ostateczne głosowanie. Ponieważ wypracowanie tego kompromisu zajęło trzy lata, pragnę wskazać, że Rada i Komisja współpracowały szczególnie skutecznie. Doskonałą pracę wykonały zwłaszcza prezydencje węgierska i belgijska. Wielki wkład wnieśli posłowie z pozostałych grup - pani poseł Gebhardt, pan poseł Rochefort, pani poseł Turunen, pan poseł Triantaphyllides i pan poseł Wieland, a przede wszystkim sama Pani Przewodnicząca jako współsprawozdawczyni. Pragnę Państwu szczerze za to podziękować. Moim zdaniem omawiana dyrektywa będzie stanowić znaczący krok w rozwoju rynku wewnętrznego w interesie zarówno konsumentów, jak i przedsiębiorstw.
<SPEAKER ID="174" NAME="Martin Schulz" LANGUAGE="DE">
Pani Przewodnicząca! Jak wiadomo, jest to instytucja demokratyczna i od czasu do czasu musimy stosować zasady demokracji. Dlatego chciałbym teraz ponownie zabrać głos w związku z zakończeniem prac nad pakietem, gdyż pragnę zadać w imieniu mojej grupy ważne pytanie go dotyczące. Zajęte przez Państwa stanowisko popiera wyraźna większość. Nie ma co do tego wątpliwości i godzimy się z tą sytuacją, chociaż nie zgadzamy się z Państwem. Ponieważ jednak proces ten jeszcze się nie zakończył, mam jedno pytanie. Odpowiedź na nie będzie bardzo ważna z punktu widzenia podejścia naszej grupy do dalszych procedur.
<P>
Poruszyliśmy teraz dwie ważne kwestie w formie pytań skierowanych do Rady w sprawozdaniach pani poseł Wortmann-Kool i pani poseł Ferreiry, przedstawiając stanowisko Parlamentu i prosząc Radę, aby zmieniła swoje stanowisko. To doskonale. Pragnę teraz zadać Państwu następujące pytanie: co zamierzają Państwo uczynić, jeżeli Rada nie zmieni swojego stanowiska? Czy odrzucą Państwo pakiet? Czy będzie drugie czytanie? Jeżeli tak, jesteśmy gotowi walczyć u Państwa boku aż do końca. A może przyjmą Państwo pakiet mimo tego? W świetle odroczenia uważam, że jest to dla Parlamentu niezwykle ważne pytanie.
<SPEAKER ID="175" NAME="Przewodnicząca">
Panie Pośle Schulz! Udzieliłam Panu głosu, ale nie chciałabym tu otwierać w oczywisty sposób politycznej debaty nad dokumentem, nad którym właśnie głosowaliśmy.
<P>
(Oklaski)
<P>
Może to zająć chwilę. Mamy przed sobą ogromną liczbę głosowań. Debata polityczna będzie trwać.
<P>
(Protesty)
<P>
Udzielę teraz na krótko głosu panu posłowi Daulowi i panu posłowi Verhofstadtowi - i na tym koniec.
<SPEAKER ID="176" NAME="Joseph Daul" LANGUAGE="FR">
Pani Przewodnicząca! Wie Pani, że zawsze mówię krótko.
<P>
Martin, jesteśmy z ducha demokratami - zarówno wy, jak i my szanujemy demokrację. Prawdą jest, że łatwiej jest wygrywać niż przegrywać. Będziemy kontynuować negocjacje i na początku lipca, po negocjacjach, odbędzie się ostateczne głosowanie nad sprawozdaniem.
<SPEAKER ID="177" NAME="Guy Verhofstadt">
w imieniu grupy ALDE - Pani Przewodnicząca! Pragnę jedynie powiedzieć Martinowi w imieniu naszej grupy, że będziemy nadal walczyć o ten ważny pakiet i o głosowanie w Parlamencie, z uwzględnieniem wszystkich elementów pakietu.
<P>
Będziemy kontynuowali te negocjacje i będziemy nadal walczyć, więc może on na nas liczyć. Po tym głosowaniu ja jednak również liczę na konstruktywną pomoc socjalistów w wygraniu tej walki.
<SPEAKER ID="178" NAME="Rebecca Harms" LANGUAGE="DE">
Pani Przewodnicząca, Panie i Panowie! Dziś rano przeczytałam w niemieckiej gazecie codziennej poruszający apel dotyczący przyszłości Unii Europejskiej autorstwa trójki posłów. Taki pokaz jedności jest zawsze bardzo wzruszający, widać jednak wyraźnie, że jeżeli chodzi o regulację rynków finansowych oraz wyważenie kwestii związanych ze sprawiedliwością społeczną, jedność ta nie rozciąga się na szczegóły. Uważam, że nie powinniśmy obecnie próbować tuszować sporów politycznych, należy natomiast argumentować i debatować w przejrzysty sposób nad kierunkiem polityki - nawet w czasach kryzysu - gdyż wyświadczamy tym przysługę obywatelom Europy.
<SPEAKER ID="179" NAME="Przewodnicząca">
Komisja przesłała następujące oświadczenie w sprawie poprawek przyjętych przez Parlament.
<P>
"Komisja przypomina, że zależy jej, by państwa członkowskie tworzyły tabele korelacji łączące przyjmowane środki transpozycji z przedmiotową dyrektywą UE i by przekazywały informacje o tych tabelach Komisji w ramach transpozycji prawodawstwa UE w interesie obywateli, lepszego stanowienia prawa i zwiększania jego przejrzystości oraz w celu pomocy w analizie tego, na ile przepisy krajowe są zgodne z przepisami unijnymi.
<P>
Komisja wyraża ubolewanie z powodu braku poparcia dla zawartego we wniosku dotyczącym dyrektywy Parlamentu Europejskiego i Rady w sprawie praw konsumentów zmieniającej dyrektywę 93/13/EWG i dyrektywę 1999/44/WE Parlamentu Europejskiego i Rady oraz uchylającej dyrektywę Rady 85/577/EWG i dyrektywę 97/7/WE Parlamentu Europejskiego i Rady przepisu mającego na celu wprowadzenie obowiązku sporządzania tabel korelacji.
<P>
Komisja, w duchu kompromisu i z myślą o zapewnieniu natychmiastowego przyjęcia wspomnianego wniosku, jest skłonna zaakceptować zastąpienie przepisu mówiącego o obowiązku tworzenia tabel korelacji stosownym motywem zachęcającym państwa członkowskie do takiej praktyki.
<P>
Jednak stanowisko Komisji w odniesieniu do tego aktu nie może być traktowane jako precedens. Komisja będzie nadal dokładała starań, by znaleźć - wraz z Parlamentem Europejskim i Radą - odpowiednie rozwiązanie tej horyzontalnej kwestii instytucjonalnej”.
