<CHAPTER ID="002">
Oświadczenia Przewodniczącego / Przewodniczącej
<SPEAKER ID="006" NAME="Przewodniczący">
Panie i panowie! Z powodu wielokrotnych próśb skierowanych do mnie odnośnie do poruszenia tej kwestii, chciałbym wygłosić krótkie stanowisko na temat zwolnienia Ingrid Betancourt oraz innych zakładników.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez i John Jairo Duran zostali uprowadzeni, a następnie byli przez wiele lat przetrzymywani przez kolumbijską organizację terrorystyczną o nazwie FARC. Zostali w końcu uwolnieni w środę 2 czerwca 2008 roku w wyniku udanej operacji militarnej kolumbijskiej armii.
<P>
Parlament Europejski wyraża swoją ogromną radość z powodu uwolnienia pani Betancourt i innych osób oraz z powodu szczęścia ich rodzin. Uwolnienie to oznacza koniec ich udręki, a nam przypomina, iż nigdy nie wolno tracić nadziei.
<P>
Rozmawiałem z panem prezydentem Uribe w zeszły czwartek i pogratulowałem jego rządowi i armii oraz obywatelom Kolumbii tej zakończonej sukcesem operacji. Chciałbym ponownie podkreślić, iż demokracja nigdy nie powinna poddawać się terroryzmowi oraz, iż przestrzeganie prawa jest politycznym i moralnym obowiązkiem.
<P>
Musimy dalej podejmować wszelkie możliwe wysiłki, aby doprowadzić do uwolnienia reszty zakładników. Pani Betancourt została uprowadzona 23 lutego 2002 roku. Od tamtej pory Parlament Europejski uczestniczył w wielu inicjatywach, których celem było jej zwolnienie. W 2006 r., wraz z fundacją Pais Libre, była ona jedną z trzech finałowych pretendentów do nagrody im. Sacharowa na rzecz wolności myśli.
<P>
Panie i panowie! Parlament Europejski wierzy, iż zaangażowanie Ingrid Betancourt było i ciągłe jest niezbędnym czynnikiem w procesie zapewnienia trwałego pokoju w Kolumbii. Obecnie, naszym obowiązkiem jest informowanie opinii publicznej o dramatycznej sytuacji ciągle przetrzymywanych w Kolumbii zakładników oraz podjęcie kroków na rzecz ich uwolnienia.
<P>
W zeszłym tygodniu, zaprosiłem panią Betancourt do odwiedzenia Parlamentu Europejskiego w najdogodniejszym dla niej terminie, po tym jak odzyska już siły. Chciałbym z tego miejsca zaapelować do FARC oraz innych organizacji terrorystycznych, aby złożyły broń i zaprzestały używania irracjonalnej i bezsensownej przemocy. Nigdy nie podporządkujemy się terroryzmowi! Wzywam do uwolnienia wszystkich zakładników oraz apeluję do wszystkich zaangażowanych w tę sytuację, aby przyjęli propozycję rządu Kolumbii, której celem jest osiągnięcie pokojowej ugody poprzez wspólne działania.
<P>
(Oklaski)
<P>
Panie i panowie! Chciałbym gorąco powitać francuskiego ministra stanu ds. europejskich oraz przedstawiciela nowej prezydencji pana Jean-Pierre'a Jouveta w naszej Izbie. Po raz pierwszy przedstawiciel rządu towarzyszy od samego początku naszej pracy. Mam nadzieję, iż będziemy mogli ją teraz kontynuować, zwłaszcza, iż rozpoczęła się ona wyjątkowo dobrze i pomyślnie.
<P>
(Oklaski)
