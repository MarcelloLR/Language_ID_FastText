<CHAPTER ID="004">
Oświadczenia Przewodniczącego
<SPEAKER ID="013" NAME="Przewodniczący">
Dwie następne informacje. Informacja z Południa. Rozwój wydarzeń w krajach naszego południowego sąsiedztwa rodzi jednocześnie nadzieje i obawy. Będziemy dziś o tym rozmawiać. Doceniamy stopniową stabilizację sytuacji w Libii. Obawy budzi jednak sytuacja humanitarna uchodźców i wysiedleńców. Tunezja zmierza dziś pewnie ku pierwszym, prawdziwie wolnym wyborom. Planuję odwiedzić oba te kraje - Libię i Tunezję - za kilka tygodni, aby reprezentować tam stanowisko Parlamentu Europejskiego w sprawie postępów demokracji, tworzenia wolnego rynku i przyszłej współpracy sąsiedzkiej pomiędzy Unią Europejską oraz Libią i Tunezją.
<P>
Przemoc w Egipcie musi być powstrzymana, a władze wojskowe - zamiast eskalować napięcia - mają obowiązek pomóc zachować powściągliwość oraz zapewnić bezpieczeństwo członków mniejszości religijnych w tym kraju. Apelujemy o to bardzo mocno!
<P>
W Syrii i Jemenie reżimy wciąż reagują przemocą na żądania obywateli. Musimy stale apelować do państw Unii Europejskiej i społeczności międzynarodowej, by przeciwstawiły się brutalnym represjom i wspierały dążącą do demokratycznych zmian opozycję w obu tych krajach.
<P>
Wiadomość ze Wschodu. Z głębokim żalem przyjęliśmy wiadomość o wyroku sądu skazującym byłą premier Ukrainy Julię Tymoszenko na siedem lat więzienia. Mamy obawy, że wyrok ten jest umotywowany politycznie i dowodzi selektywnego stosowania prawa w tym kraju. Nasz niepokój budzą także niezawisłość i przejrzystość procesu sądowego. Wzmocnienie praworządności i rzeczywistej niezależności sądownictwa to warunki niezbędne dla ostatecznego podpisania pod koniec roku umowy stowarzyszeniowej. Wzywam władze Ukrainy do stosowania w praktyce zasad i wartości definiujących nasze wzajemne relacje w duchu prawdziwego Partnerstwa Wschodniego.
