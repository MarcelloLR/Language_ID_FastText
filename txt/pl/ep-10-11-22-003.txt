<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Z satysfakcją przyjąłem informację o uwolnieniu z aresztu domowego pani Aung San Suu Kyi, liderki birmańskiej opozycji. Pani Suu Kyi jest jedną z pierwszych laureatek przyznawanej od 1988 r. przez Parlament Europejski nagrody Sacharowa. Niestety 20 lat temu nie mogła odebrać tej nagrody osobiście. Pragnę Państwa poinformować, że wystosowałem już do pani Suu Kyi zaproszenie do odwiedzenia Parlamentu Europejskiego i wystąpienia podczas jednej z naszych sesji plenarnych.
<P>
Dnia 25 listopada przypada ustanowiony 11 lat temu przez ONZ Międzynarodowy Dzień Eliminacji Przemocy wobec Kobiet. Każdego dnia na całym świecie wiele kobiet pada ofiarą gwałtu, poniżenia i przemocy domowej. Szczególnym okrucieństwem jest praktykowane w wielu regionach świata obrzezanie młodych kobiet. Szacuje się, że jego ofiarą pada codziennie 8 tysięcy dziewcząt. Jednocząc się w kampanii na rzecz zaprzestania tego barbarzyńskiego rytuału zachęcam wszystkich Państwa do przypięcia dziś płatka róży symbolizującego nasz sprzeciw wobec tych praktyk. Pragnę także podkreślić, że Parlament Europejski od wielu lat nie ustaje w wysiłkach i apelach o całkowite zaprzestanie fizycznej i psychicznej przemocy wobec kobiet.
