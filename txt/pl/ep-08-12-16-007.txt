<CHAPTER ID="007">
Program Erasmus Mundus (2009-2013) (złożenie podpisów) 
<SPEAKER ID="275" NAME="Przewodniczący">
Teraz, wraz z Radą, podpiszemy akty prawne dotyczące programu działań Erasmus Mundus na rzecz poprawy jakości w szkolnictwie wyższym i wspierania międzykulturowego zrozumienia poprzez współpracę z krajami trzecimi.
<P>
Panie sekretarzu stanu do spraw europejskich, panie ministrze Le Maire, panie komisarzu Figel - prawdziwy ojcze całego programu Erasmus - panie i panowie! Z wielką przyjemnością podpisujemy dziś wraz z Radą ważną decyzję, która umożliwia rozszerzenie programu Erasmus Mundus. Jest to zwieńczenie pełnej determinacji pracy, którą wykonaliśmy we współpracy z Radą i Komisją. Chciałbym po raz kolejny podziękować panu komisarzowi Figelowi, w szczególności za posunięcie naprzód realizacji przedmiotowego programu, co pozwoli nam w końcu przypieczętować go wspólnie z Radą i Parlamentem poprzez złożenie na nim podpisów.
<P>
To publiczne złożenie podpisów uświadomi europejskim obywatelom znaczenie europejskich przepisów prawnych. Program Erasmus Mundus będzie rozszerzeniem pierwotnego programu Erasmus, który został ustanowiony przez Komisję 21 lat temu. Program ten daje studentom z całego świata możliwość studiowania w Unii Europejskiej i odgrywa ważną rolę w promocji europejskiego szkolnictwa wyższego jako symbolu najwyższych osiągnięć akademickich.
<P>
Dzięki większym środkom finansowym - prawie 950 milionom euro przez pięć lat - Unia Europejska jest teraz w stanie sprostać rosnącemu zainteresowaniu uczestnictwem w programie Erasmus Mundus. Środki te umożliwiają nam dalsze wspieranie wspólnych projektów w Europie za pomocą stypendiów dla najzdolniejszych studentów i profesorów z krajów trzecich. Ponadto będziemy rozszerzać zakres programu, aby objąć nim studia doktoranckie, a także będziemy w stanie zaoferować studentom europejskim jeszcze większe wsparcie finansowe.
<P>
Dzięki przedmiotowemu programowi jego uczestnicy, a przede wszystkim studenci, staną się prawdziwymi ambasadorami otwartości i międzykulturowego dialogu. Przyczynią się oni do promowania na całym świecie lepszej współpracy i wzajemnego zrozumienia.
<P>
Na koniec pozwolą państwo, że podziękuję prezydencji francuskiej, Komisji, wszystkim członkom Komisji Kultury i Edukacji - cieszę się, że jest tutaj dziś przewodnicząca tej komisji, pani poseł Batzeli - a także sprawozdawczyni, pani poseł De Sarnez; wszyscy oni intensywnie pracowali nad tym ważnym środkiem legislacyjnym.
<P>
Teraz poproszę pana ministra Le Maire o podpisanie ze mną dokumentu, a pana komisarza Figela o nadzorowanie tej czynności.
<P>
(Przewodniczący podpisali akty prawne).
<P>
(Oklaski)
