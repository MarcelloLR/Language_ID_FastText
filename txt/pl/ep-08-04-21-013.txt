<CHAPTER ID="013">
Jednominutowe wypowiedzi w znaczących kwestiach politycznych
<SPEAKER ID="021" NAME="Przewodniczący">
Kolejnym punktem porządku dziennego są jednominutowe wystąpienia w znaczących kwestiach politycznych.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Panie przewodniczący! Jak podały media, dokujący w Bermeo hiszpański statek chłodnia, Playa de Bakio, z 26-osobową załogą, wśród której jest 13 Hiszpanów oraz 13 osób pochodzenia afrykańskiego, został wczoraj zatrzymany podczas połowu tuńczyka na wodach międzynarodowych, 250 mil od wybrzeża Somalii.
<P>
Od jakiegoś czasu w sektorze rybołówstwa panuje niepokój wynikający z braku bezpieczeństwa na części wód Oceanu Indyjskiego, gdzie zdarzają się pirackie grabieże. 11 kwietnia został tam porwany jacht francuski.
<P>
Panie przewodniczący! Biorąc pod uwagę zaistniałą sytuację, pragnę prosić Parlament oraz instytucje wspólnotowe o natychmiastowe podjęcie wszelkich możliwych działań w celu niezwłocznego uwolnienia załogi statku oraz ochrony floty w tej strefie połowowej, która obecnie uważana jest za najbardziej niebezpieczną strefę na świecie.
<SPEAKER ID="023" NAME="Ioan Mircea Paşcu" AFFILIATION="PSE">
Panie przewodniczący! Kilka tygodni temu wraz z przewodniczącym podkomisji ds. bezpieczeństwa i obrony, Karlem von Wogau, odwiedziłem misję EUBAM w ukraińskiej Odessie. W ramach mandatu misja ma pomagać Ukrainie i Republice Mołdowy w zarządzaniu wspólną granicą poprzez dostarczanie specjalistycznej wiedzy i wsparcia.
<P>
Podczas naszego pobytu stwierdziliśmy, że dzięki profesjonalizmowi swoich ludzi misja posiada ugruntowaną reputację kompetentnego organu, który nie tylko służy swym partnerom fachową wiedzą, lecz również pełni rolę mediatora w ważnych kwestiach dotyczących obu stron. Co więcej, poprzez wywieszenie flagi UE jako jedynego widocznego symbolu Unii w tym dużym i ważnym rejonie, misja EUBAM pełni rolę ambasadora instytucji unijnych oraz przyczynia się do konkretnego wdrażania zarówno naszej strategii bezpieczeństwa, jak i polityki sąsiedztwa. Jest to z pewnością przykład, który należy przenieść na inne obszary.
<SPEAKER ID="024" NAME="Graham Watson" AFFILIATION="ALDE">
Panie przewodniczący! Izba z ogromnym zadowoleniem przyjęła przemówienie w sprawie wydarzeń w Tybecie, które wygłosił pan podczas naszej ostatniej sesji miesięcznej w Brukseli. Uważam, że zyskała poparcie wszystkich obecnych na sesji posłów. Pańska mowa w pełni odzwierciedla zdanie opinii publicznej Unii na temat obecnych represji, które mają miejsce w Tybecie.
<P>
Również Komisja oraz liczne państwa członkowskie zasygnalizowały Radzie poważny niepokój. Tym bardziej zaskoczyła nas i rozczarowała decyzja urzędującej prezydencji Rady o niezapraszaniu Dalai Lamy do Brukseli, aby mógł spotkać się z ministrami. Uważam, że niezwykle ważne jest, aby ta Izba podążyła za pańską sugestią zaproszenia Dalai Lamy. Zastanawiam się, czy mógłby pan skontaktować się z biurem Dalai Lamy i sprawdzić, na ile możliwe jest przeniesienie ustalonej na grudzień wizyty na wcześniejszy termin, jako że Izba oraz cała Europa wykazują wyraźne zainteresowanie omówieniem wydarzeń, które mają miejsce w Tybecie, i chciałyby uczynić to jeszcze przed grudniem.
<P>
(Oklaski)
<SPEAKER ID="025" NAME="Bogusław Rogalski" AFFILIATION="UEN">
Panie Przewodniczący! Chcę zabrać głos w tej samej sprawie. Otóż, płomień olimpijski został zgaszony krwią Tybetańczyków, krwią przelewaną każdego dnia w Tybecie. Chińczycy im bliżej otwarcia olimpiady tym bardziej zwiększają represje wobec własnych obywateli i wobec mieszkańców Tybetu.
<P>
Na ostatniej sesji w Brukseli przyjęliśmy rezolucję, w której skrytykowaliśmy łamanie praw człowieka przez władze chińskie. Podjęliśmy też decyzję o tym, aby Chińczycy wznowili negocjacje z Dalajlamą. Niestety ten głos nie został w ogóle usłyszany przez prezydencję słoweńską. Myślę, że nasz Parlament powinien w sposób zdecydowany odnieść się do niezaproszenia Dalajlamy przez ministra spraw zagranicznych Słowenii, Dimitrija Rupela, na oficjalne spotkanie w Unii Europejskiej.
<P>
Nasz Parlament jest sumieniem Europy i to sumienie nie może być zagłuszane przez wypowiedzi jakiegokolwiek ministra urzędującego w Unii Europejskiej.
<SPEAKER ID="026" NAME="Mikel Irujo Amezaga" AFFILIATION="Verts/ALE">
(ES) Panie przewodniczący! Piractwo stało się jednym z głównych zagrożeń dla bezpieczeństwa na morzu.
<P>
Według danych statystycznych zgromadzonych przez Międzynarodowe Biuro Żeglugi, w ciągu ostatnich dziesięciu lat trzykrotnie wzrosła ilość pirackich ataków. W 1995 r. odnotowano 90 przypadków piractwa, zaś w 2007 r. statystyka ta sięgnęła już liczby 263.
<P>
W chwili, gdy mówię te słowa, 26 członków załogi kutra rybackiego Playa de Bakio jest przetrzymywanych w Somalii. Jak powiedziano wcześniej, powinniśmy być może nie tylko wyrażać solidarność z rodzinami porwanych, ale również zażądać, aby Unia Europejska podjęła odpowiednie kroki i dołożyła wszelkich starań w celu uwolnienia rybaków.
<P>
Podpisywanie umów z państwami afrykańskimi nie wystarczy. Musimy też zapewnić naszym statkom bezpieczeństwo.
<P>
Jest to problem ogólnoeuropejski, a mając to na uwadze, należy się nim zająć.
<SPEAKER ID="027" NAME="Mary Lou McDonald" AFFILIATION="GUE/NGL">
Panie przewodniczący! Jak nam wszystkim wiadomo, 12 czerwca w Irlandii zostanie przeprowadzone referendum w sprawie traktatu lizbońskiego.
<P>
Pragnę podnieść kwestię, która stanowi głęboką obawę mieszkańców Irlandii. W mediach pojawiły się sugestie, jakoby Komisja Europejska oraz komisje parlamentarne działały w zmowie w celu tuszowania informacji. Pozwolę sobie przytoczyć wypowiedź wiceprzewodniczącej Komisji, pani Margot Wallström, według której Komisja zamierza łagodzić lub opóźniać upublicznianie tych wiadomości, które mogą być niekorzystne w perspektywie planowanego referendum. Prasa przytacza list wysłany do komisji parlamentarnych, ostrzegający je przed zajmowaniem się drażliwymi, politycznymi kwestiami, które mogą wypłynąć z Lizbony, do czasu ratyfikacji Traktatu.
<P>
Tego rodzaju taktyka jest niedopuszczalna. Obywatelom Irlandii powinny zostać dostarczone kompletne informacje, które stanowią podstawę debaty. Irlandczycy mają prawo do zapoznania się z nieupiększonymi faktami dotyczącymi czy to podatku od przedsiębiorców, czy też zawartych w Traktacie przepisów bezpieczeństwa i obrony. Jestem pewna, że wszyscy zgadzamy się co do tego, że ludzie zasługują przynajmniej na posiadanie pełnej świadomości faktów.
<P>
Dziś apeluję o wydanie przez komisje publicznego oświadczenia, że nie będą one opóźniać debaty nad drażliwymi kwestiami. Zalecam, aby Komisja Europejska uczyniła to samo.
<SPEAKER ID="028" NAME="Georgios Georgio" AFFILIATION="IND/DEM">
(EL) Panie przewodniczący! Chciałbym przeprosić za spóźnienie, ale dopiero co przyjechałem do Parlamentu.
<P>
Uważam, że mówienie o współpracy transgranicznej w przypadku Grecji jest nierealistyczne. Jest to trzecie w kolejności państwo, zaraz za Hiszpanią, Francją i Szwecją, do którego dociera najwięcej emigrantów.
<P>
Panie przewodniczący! Jak można dyskutować na temat współpracy transgranicznej, gdy nie to stanowi problem? Powinniśmy raczej przyjrzeć się państwu, które właśnie tym się zajmuje. Mam na myśli Turcję, która posiada ludzi trudniących się zawodowo transportem nielegalnych imigrantów z Azji do Europy.
<P>
Co więcej, otrzymywana przez Grecję pomoc finansowa jest minimalna. Proszę wybaczyć, ale nie czas wdawać się tu w szczegóły. Muszę jednak poinformować, że w przypadku nieudzielenia przez Europę pomocy, to właśnie ona poniesie koszty napływu ludzi, którzy dostają się na jej teren przez Grecję i Morze Egejskie, na którym mieści się 2 000 wysp.
<SPEAKER ID="029" NAME="Slavi Binev" AFFILIATION="NI">
(BG) Chciałbym zabrać głos, aby zwrócić państwa uwagę na chorobę, która toczy prawa milionów mieszkańców stolicy Bułgarii. Problem ten jest doskonałym przykładem schematów korupcji, które, niestety, w ciągu ostatnich kilku lat wdarły się we wszystkie aspekty życia w Bułgarii. Od ośmiu lat z rzędu przedsiębiorstwo Sofiyska Voda gromadzi kosztem zwykłych obywateli ogromne zyski, bez wywiązywania się nawet w najmniejszym stopniu ze zobowiązań przyjętych przez nią w umowie koncesyjnej. Dzieje się to za przyzwoleniem rządu i władz miasta. Jednak zamiast wypowiedzenia umowy właściciel koncesji otrzymuje dodatkowe pożyczki sięgające milionów euro. Bułgarskie władze, zarówno rząd, jak i ratusz, nie zważają na liczne protesty składane przez grupy obywateli. Informacje o tej sytuacji dotarły drogą oficjalną i nieoficjalną do José Manuela Barroso, przedstawiciela Komisji Europejskiej, podczas jego ostatniej wizyty w naszym kraju. Ani Bułgaria, ani jej instytucje nie wykazują chęci ochrony praw społeczeństwa obywatelskiego. Dlatego wierzę, że władze Unii Europejskiej postąpią inaczej.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) W kwietniu z okazji szczytu NATO, który odbył się w Rumunii, pierwszy raz media pokazały Bukareszt jedynie w korzystnym świetle.
<P>
Wiele osób nie wierzyło, że nasze państwo będzie w stanie podołać organizacji tak dużego wydarzenia: 3000 urzędników z 49 krajów oraz 3500 dziennikarzy. Szczyt w Bukareszcie był największym pod względem liczby uczestników szczytem w historii NATO oraz posiadał najbardziej złożony program.
<P>
Chciałbym zwrócić uwagę na trzy główne konkluzje szczytu: Chorwacja i Albania zostały zaproszone do przystąpienia do NATO; NATO utworzy tarczę antyrakietową jako uzupełnienie tarczy USA - tarcza będzie stanowić zabezpieczenie dla tych krajów NATO, których nie obejmuje ochroną tarcza amerykańska; przywódcy NATO zadecydowali o zwiększeniu ilości wojska w Afganistanie w celu prowadzenia walk z Talibami, dzieleniu się trudnościami oraz ograniczeniu restrykcji dotyczących użycia wojsk.
<SPEAKER ID="031" NAME="Maria Matsouka" AFFILIATION="PSE">
(EL) Panie przewodniczący! Złóżmy hołd pamięci Nikosa Aslamazidisa, stoczniowca z Saint-Nazaire, który podjął strajk głodowy. Musimy ponownie podnieść kwestię ochrony robotników przed współczesnym handlem niewolnikami.
<P>
Pomówmy o bezrobociu, niedostatecznym zatrudnieniu, niepewności pracy oraz przedyskutujmy sprawę agencji, które wynajmują pracowników, choć powinnam może powiedzieć, wykorzystują ich. W takich agencjach pracy robotnicy doświadczają współczesnej odmiany niewolnictwa - za głodową pensję człowiek jest wykorzystywany, dopóki nie padnie, a potem się go bezwzględnie pozbywa. W jaki sposób chronimy robotników? Dyrektywa Bolkesteina z dwuznaczności uczyniła sztukę i pozwala wyrzucać robotników na śmietnisko społeczeństwa. Coraz większą popularność zyskuje polityka elastycznego rynku pracy i bezpieczeństwa socjalnego. Jest to nowy sposób na rozregulowanie stosunków pracy, co w konsekwencji prowadzi do mniej stabilnego zatrudnienia i mniejszego zabezpieczenia pracy. W rezultacie mamy teraz pracowników dorywczych, którzy z dnia na dzień walczą o godne przetrwanie.
<P>
Stworzenie innej Europy - Europy, której priorytetem będzie zagwarantowanie zatrudnienia wszystkim obywatelom, polepszenie warunków pracy i sprawiedliwy podział dóbr - jest nie tylko wykonalne, jest wręcz koniecznością. Poświęcenia ze strony robotników są ewidentną walką z narzucaniem im średniowiecznych zasad pracy, walką, w której wszystkie siły postępu winny kroczyć ramię w ramię.
<SPEAKER ID="032" NAME="Magor Imre Csibi" AFFILIATION="ALDE">
(RO) Wylesianie osiągnęło alarmujący poziom w skali światowej - rocznie karczuje się 13 milionów hektarów.
<P>
Zjawisko to jest ściśle związane z bezprawną wycinką drzew i nielegalnym handlem wyrobami z drewna.
<P>
Możemy dalej przymykać oczy na masakrę lasów i wierzyć, że w Europie istnieje zaawansowany system bioróżnorodności i ochrony praw konsumenta.
<P>
W Unii 50 procent importu drewna z krajów tropikalnych oraz 20 procent z Europy i Federacji Rosyjskiej pochodzi z nielegalnych źródeł.
<P>
Jak widać, w pełni przyczyniamy się do nielegalnego wyrębu drzew Amazonii. Co więcej, zjawisko to jest również powszechne w nowych państwach członkowskich, takich jak Estonia, Rumunia czy Bułgaria.
<P>
Powinniśmy ustalić spójne i uczciwe podejście wobec problemu nielegalnego handlu i wycinania lasów w krajach trzecich, lecz przede wszystkim na terytorium Unii Europejskiej.
<P>
Apeluję, aby Komisja Europejska jak najszybciej przedłożyła wniosek legislacyjny, dzięki któremu handel drewnem i wyrobami z drewna na rynkach unijnych zostanie ograniczony tylko do produktów pochodzących z legalnych źródeł.
<P>
Dlatego też złożyłem pisemne oświadczenie w Parlamencie i zachęcam kolegów, aby przyłączyli się do walki z nielegalnym wycinaniem lasów.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Panie przewodniczący! Wzrost cen i zbliżający się niedobór żywności przybierają niepokojące rozmiary. Pragnę zwrócić pana uwagę na uzasadnioną troskę związaną z ostatnimi osiągnięciami negocjacji w zakresie rolnictwa na forum Światowej Organizacji Handlu (WTO).
<P>
Negocjacje prowadzi Komisja Europejska. Powinna działać ściśle z mandatem negocjacyjnym Rady oraz w ramach odnowionej wspólnej polityki rolnej (WPR). Komisja powinna zapewnić rentowność, konkurencyjność i wielofunkcyjny charakter europejskiego rolnictwa. Istnieje pilna potrzeba dostarczania wysokiej jakości żywności do Europy i ten właśnie cel powinien przyświecać podejściu, które przyjmuje UE podczas negocjacji.
<SPEAKER ID="034" NAME="Maria Badia i Cutchet" AFFILIATION="PSE">
(ES) Panie przewodniczący! W środę 23 stycznia UNESCO obchodzi Światowy Dzień Książki. Jest to również rocznica śmierci Miguela de Cervantesa oraz urodzin Williama Shakespeare'a.
<P>
Miguel de Cervantes, najwybitniejszy przedstawiciel kręgu literatury hiszpańskiej, znany jest przede wszystkim jako autor Don Kichote'a. Książka ta powszechnie uważana jest za pierwszą współczesną powieść i jedno z najwspanialszych dzieł w literaturze światowej.
<P>
23 kwietnia, według kalendarza juliańskiego, urodził się angielski dramatopisarz, poeta i aktor, William Shakespeare. Uchodzi on za najważniejszego pisarza anglojęzycznego i jednego z geniuszy światowej literatury.
<P>
Wiele państw Unii obchodzi w tym dniu święto swojego patrona.
<P>
Dzieje się tak na przykład w Katalonii, gdzie tradycyjne obchody dnia św. Jerzego dają okazję do świętowania i kultywacji języka oraz kultury Katalonii. Uważam, że przyłączenie się Parlamentu do obchodów tak powszechnego w Unii kulturalno-literackiego święta, stanowiłoby dowód uznania z jego strony dla europejskiej literatury i różnorodności kultur.
<SPEAKER ID="035" NAME="Jaroslav Zvěřina" AFFILIATION="PPE-DE">
(CS) Panie przewodniczący! Pozwolę sobie zauważyć, że podejmowane przez nas decyzje mają czasem nieprzewidziane skutki. Entuzjazm w sprawie biopaliw oraz ich użycia w mieszankach paliwowych dziś nieco już przygasł. Biopaliwa nie tylko windują ceny produktów rolnych - przyczyniają się również do szybszej dewastacji lasów tropikalnych. Powinniśmy wyciągnąć z tego wnioski dla przyszłego prawodawstwa. Również niektóre inne przepisy, jak na przykład obecna tendencja wprowadzania dobrowolnych regulacji w przemyśle motoryzacyjnym, mogą dawać podobne, niepożądane rezultaty. Przy tworzeniu prawa nie możemy działać pochopnie. Praca nad ustanawianiem przepisów wymaga czasu, a my powinniśmy wykazać się bardziej odpowiedzialnym podejściem. Pamiętajmy zatem stare powiedzenie: "co nagle, to po diable”.
<SPEAKER ID="036" NAME="Hanna Foltyn-Kubicka" AFFILIATION="UEN">
Panie Przewodniczący! Ponownie zabieram głos w sprawie dotyczącej wolności słowa w Rosji. Dziennik Moskiewski Korespondent zniknął z kiosków, ponieważ zainteresował się informacjami o rzekomym rozwodzie Władimira Putina. To, co we Francji dzieje się w blasku fleszy, w Rosji jest owiane tajemnicą, a przecież oczywistym jest, że informacje o stanie cywilnym głowy państwa zwyczajnie należą się społeczeństwu. Co więcej, nikt nie ma prawa nawet o te kwestie zapytać, co pokazał niedawny atak Władimira Putina na dziennikarkę Niezawisimej Gaziety, w którym doprowadził kobietę do płaczu.
<P>
W Rosji nadal nie obowiązują uznane w cywilizowanym świecie standardy dotyczące relacji pomiędzy władzą a mediami - te ostatnie są narzędziem kontrolowanym przez władzę. Jeżeli nie działają zgodnie z jej intencją - są zamykane, a dziennikarzy zastrasza się lub w skrajnych przypadkach fizycznie eliminuje, tak jak Annę Politkowską.
<P>
Wolność słowa to fundament demokracji. Po raz kolejny przekonujemy się, że rosyjska demokracja zbudowana jest na bardzo słabych fundamentach.
<SPEAKER ID="037" NAME="László Tőkés" AFFILIATION="Verts/ALE">
(HU) Panie przewodniczący! W ostatnich latach Węgrzy doświadczają pobić na ulicach Słowacji, Serbii i Rumunii, tylko dlatego, że mówią swoim ojczystym językiem - węgierskim. Przejawy agresji powtórzyły się podczas ostatniego weekendu, co doprowadziło do rozlewu krwi w mieście Kluż-Napoka w Siedmiogrodzie. Ofiarą padli dziennikarze, Tibor Zágy, István Ambrus i János Fancsali, którzy nocą na ulicy zostali zaatakowani od tyłu i brutalnie pobici przez trzech młodych Rumunów. Zostali wyszydzeni, obrzuceni inwektywami, nazwano ich brudnymi cudzoziemcami i kazano wynosić się do kraju, gdzie jest ich miejsce. W sobotę podobna sytuacja spotkała innego Węgra, pana Attilę. Zaatakowano go nożem na głównym rynku Suboticy w serbskiej Wojwodinie. Tam też 15 marca 2008 r. podczas obchodów rocznicy Powstania węgierskiego, odbyła się antywęgierska demonstracja zorganizowana przez grupę rumuńskich neofaszystów Nowa Prawica, a w Kluż-Napoce tego samego dnia zaatakowano młodego Węgra. Powinniśmy niezwłocznie połączyć siły z naszymi rumuńskimi braćmi, aby zwalczyć agresywny nacjonalizm. Oczekujemy, że władze Rumunii przyjmą odpowiednie ustawodawstwo, a winowajcy zostaną przykładnie ukarani.
<SPEAKER ID="038" NAME="Daniel Strož" AFFILIATION="GUE/NGL">
(CS) Panie przewodniczący, panie i panowie! Korzystając z okazji, chciałbym poruszyć pewną poważną kwestię. Chodzi mianowicie o ciągłe dążenia do zmiany historii drugiej wojny światowej. Próby te są wielokrotnie podejmowane i przyjmują różne formy, czasem mają miejsce również w Parlamencie Europejskim. Często, wręcz w przeważającej liczbie przypadków, przejawiają się w atakach na czeskie, a raczej czechosłowackie dekrety prezydenckie. Dekrety te były oparte na prawie międzynarodowym i regulowały w byłej Czechosłowacji kwestie prawne związane z walką z nazistowskimi Niemcami. Wiadomo mi, że niektórzy niemieccy i węgierscy posłowie Parlamentu planują w tym roku dalsze działania przeciwko dekretom prezydenckim. Dlatego właśnie zwracam się z prośbą do Parlamentu o niepopieranie takich działań oraz o wyrażenie względem nich dezaprobaty. Z pewnością wszyscy zgadzamy się z tym, że jakiekolwiek zmiany historii dotyczącej drugiej wojny światowej są niedopuszczalne.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
- (EL) Panie przewodniczący, panie i panowie! Pragnę skierować państwa uwagę na fakt, że od dziś można już składać podpisy pod pisemną deklaracją nr 33. Dotyczy ona miejsca młodzieży w polityce Unii Europejskiej. Powszechnie wiadomo, że młode osoby dotyka problem bezrobocia. Powinniśmy skupić się na tym zarówno jeśli chodzi o stan obecny, jak i przyszłość UE.
<P>
Apelujemy do państw członkowskich o to, aby we wszystkich istotnych sektorach polityki, brały pod uwagę kwestię młodych obywateli. Należy nawiązać zorganizowany dialog z młodzieżą. Rządy powinny zaplanować politykę edukacji i kształcenia przez całe życie, jak również w dziedzinie zatrudnienia, integracji społecznej, zdrowia i niezależności młodych ludzi, mobilności, praw podstawowych i niedyskryminacji. Pozwoli to mieć nadzieję na lepsze widoki w kwestii młodych ludzi, których ze względów demograficznych, tak trudno jest znaleźć.
<SPEAKER ID="040" NAME="Riitta Myller" AFFILIATION="PSE">
(FI) Panie przewodniczący! Jedna trzecia śmiertelnych wypadków drogowych w Europie spowodowana jest przez pijanych kierowców. W ubiegłą sobotę wieczorem, na słonecznym wybrzeży Hiszpanii straciło życie co najmniej dziewięciu fińskich turystów, a dziewiętnastu zostało ciężko rannych, kiedy wiozący ich autobus zderzył się ze sportowym samochodem prowadzonym przez kierowcę, w którego organizmie wykryto jeden promil alkoholu. Konsekwencje wypadku były jeszcze gorsze, ponieważ niektórzy pasażerowie nie mieli zapiętych pasów.
<P>
Unia musi poważnie zastanowić się nad tym, w jaki sposób można zapobiec na przyszłość tego rodzaju skandalicznym incydentom i bezsensownej utracie życia. W państwach Unii dopuszczalna ilość alkoholu we krwi waha się od zera do 0,8 promila. Należy ujednolicić standardy na terenie UE, dążąc do tego, aby wartość ta była jak najbliższa zeru. Ponadto konieczne jest przestrzeganie przepisów dotyczących zapinania pasów bezpieczeństwa oraz podnoszenie świadomości kierowców w tej kwestii. Powinniśmy też odpowiednio uwzględnić konsekwencje wyciągane względem ludzi, którzy ignorują te przepisy.
<SPEAKER ID="041" NAME="Przewodniczący">
Dziękuje pani posłance Myller. Wszyscy składamy rodzinom ofiar wyrazy głębokiego współczucia.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Mieszkańcy Europy są zaniepokojeni rosnącymi cenami żywności. Gwałtowny wzrost cen, który odczuwa Europa Zachodnia, jest jeszcze bardziej dokuczliwy w Europie Wschodniej z powodu niskich dochodów jej mieszkańców. W wyniku ogólnoświatowego kryzysu gospodarczego oraz niestabilności rynków finansowych spodziewany jest kolejny skok cen. Międzynarodowy Fundusz Walutowy wezwał do podjęcia działań o mocy decyzyjnej, w celu kontrolowania cen żywności. Ogólny wzrost cen związany jest z kosztami wytwarzania energii, a gospodarka UE jest uzależniona od korzystania z zasobów energetycznych. Rozmowy na temat cen żywności powinny dotyczyć nie tylko racjonalnego wykorzystania gruntów rolnych i poszukiwania alternatywnych źródeł energii. Dodatkowo należy wprowadzić kontrolę nad gwałtownie rosnącymi cenami żywności, poprzez regulację cen energii pochodzącej ze źródeł tradycyjnych. Wymaga to ponownego rozważenia kwestii wykorzystywania energii jądrowej w strukturze energetycznej UE. Jeśli elektrownie jądrowe państw członkowskich zostałyby przełączone na ich pełną moc, problem magazynowana energii zostałby przezwyciężony, co wpłynęłoby na ceny towarów w koszyku konsumenta.
<SPEAKER ID="043" NAME="Ewa Tomaszewska" AFFILIATION="UEN">
Panie Przewodniczący! Polski parlament rozpatrzył sprawę ratyfikacji traktatu lizbońskiego jako jeden z pierwszych i przyjął ustawę wyrażającą zgodę na podpisanie dokumentu ratyfikacyjnego przez Prezydenta Rzeczypospolitej Polskiej.
<P>
Liczne kraje Unii Europejskiej jeszcze nie podjęły w tej sprawie żadnych decyzji. Zablokowanie przyjęcia traktatu konstytucyjnego wynikło z woli obywateli Francji i Holandii. Nie odnoszę się do treści obu tych dokumentów. Każdy z nas może mieć w tej sprawie inną opinię.
<P>
Chciałabym jednak zwrócić uwagę, że na tej sali i nie tylko zgłaszano krytyczne uwagi wobec Polski w związku z przebiegiem procesu ratyfikacyjnego i czynili to przedstawiciele krajów, które w tej sprawie dotąd nic nie zrobiły. Takie zachowanie uważam za nieuzasadnione i świadczące o działaniu w złej wierze.
<SPEAKER ID="044" NAME="Milan Horáček" AFFILIATION="Verts/ALE">
(DE) Panie przewodniczący! Według rocznego sprawozdania przygotowanego przez Amnesty International ponad jedna trzecia wszystkich wyroków śmierci zapada w Chinach. Dokładna liczba jest prawdopodobnie jeszcze wyższa i stanowi tajemnicę państwową. Kara śmierci jest stosowana w 62 państwach, często wobec przestępstw niezwiązanych z przemocą, takich jak cudzołóstwo, uchylenie się od podatków, prostytucja czy homoseksualizm. W Iranie, Arabii Saudyjskiej i Jemenie egzekucje wykonuje się również na osobach poniżej 18. roku życia.
<P>
Unia Europejska powinna uczynić wszystko, co w jej mocy, aby zapewnić ochronę podstawowego prawa człowieka do życia oraz dążyć do wprowadzenia ogólnoświatowego moratorium na wykonywanie kary śmierci. W szczególności należy zwrócić się do Chin, które przodują w tej przykrej statystyce, i postarać się, aby to państwo zaczęło przestrzegać uniwersalnych praw człowieka, zgodnie z olimpijskim mottem "Jeden świat, jedno marzenie”.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Panie przewodniczący! Portugalska firma Cerâmica Torriense podjęła działania dyscyplinarne wobec Pedro Jorge'a, robotnika i przywódcy istniejącego w firmie związku zawodowego. Pedro Jorge może stracić pracę, ponieważ wziął udział w programie radiowo-telewizyjnym, a jedyną jego zbrodnią było pokazanie prawdy.
<P>
Podczas audycji podał siebie jako przykład ilustrujący sytuację, w jakiej znajdują się robotnicy zatrudnieni w rożnych firmach. Chodziło o brak podwyżek od 2003 r. Chcielibyśmy wyrazić naszą solidarność z robotnikami i związkowcami, którzy stają się ofiarami represji. Postawę firmy uważamy za naganną. Prześladowania i zastraszanie, jakie stało się udziałem tego robotnika i aktywnego związkowca, jest sprzeczne z zasadami wolności i demokracji, powinno więc zostać zdecydowanie potępione.
<SPEAKER ID="046" NAME="James Nicholson" AFFILIATION="PPE-DE">
Panie przewodniczący! W ubiegły poniedziałek Komisja przedstawiła sprawozdanie grupy zadaniowej dotyczące Irlandii Północnej przygotowane przez panią komisarz Hübner. Bardzo się cieszę, że pani komisarz jest tu dziś z nami i może wysłuchać mojego zdania na ten temat. Niestety, mimo że sprawozdanie zawiera kilka trafnych spostrzeżeń, nie poruszono w nim problemu niszczącego deficytu, którego doświadczamy, pozostając w tyle w stosunku do reszty Europy na skutek ponad 30-letniego panowania terrorystycznej przemocy. Wielce niekorzystny jest również fakt, że nie przeprowadzono konsultacji z posłami Parlamentu, a nawet nie zostali oni odpowiednio poinformowani. Komisja oraz Premier i Wicepremier zmarnowali znakomitą szansę, nie przyznano żadnych dodatkowych funduszy. Taka sytuacja nigdy wcześniej nie miała miejsca. W tej chwili można to postrzegać jako długotrwały wysiłek, który nie przyniósł żadnych pozytywnych rezultatów.
<P>
Panie przewodniczący! Pokój w Irlandii Północnej wciąż jest nietrwały. Czekaliśmy na niego długo, bowiem przebył daleką drogę. Jednak wciąż jest niestabilny i nie należy bagatelizować trudności, które stoją przed nami. Wierzę, że można robić więcej, że można było zrobić więcej i powinno się robić więcej, aby zapewnić silne podstawy procesu pokojowego, na który wielu z nas długo i ciężko pracowało.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Panie przewodniczący! 11 maja obywatele Serbii pójdą do urn. Wszyscy wiemy, że stabilizacja na Bałkanach Zachodnich zależy od stabilizacji Serbii. Jednak wszystko wskazuje na to, że możemy spodziewać się najgorszego. Kosowo straciło 16% terytorium. Nacjonalizm rzuca cień na wszystko. Niewykluczone, że Serbska Partia Radykalna Vojislava Koštunicy stworzy koalicję z Socjalistyczną Partią Serbii Slobodana Miloševića. Serbia nie zbliża się do Europy. Tymczasem Unia popełnia wszystkie możliwe błędy. Modlę się, aby Javier Solana nie zabierał głosu w tej sprawie, gdyż każda wypowiedź pana Solany niweczy szanse proeuropejskiej partii Borisa Tadića. Ogromnym błędem było pozwolenie, aby albańscy partyzanci opuścili Hagę. Ogromnym błędem było w tej chwili zawarcie porozumienia handlowego z Kosowem. Ogromnym błędem były prowadzone w styczniu z Holandia dyskusje w sprawie porozumienia o stabilizacji i stowarzyszeniu, podczas których twierdzono, że działania Unii Europejskiej są dobrze przeprowadzane, że pomaga ona i ułatwia zdobywanie wiz, a naprawiając to, czego w rzeczywistości naprawić się nie da, pomaga demokratycznym partiom proeuropejskim. Dziękuję.
<SPEAKER ID="048" NAME="Toomas Savi" AFFILIATION="ALDE">
Panie przewodniczący! Protesty, które zakłóciły w Europie bieg sztafety niosącej znicz olimpijski, odbiły się na nas; są powodem demonstracji organizowanych obecnie w Chinach przez przeciwników Zachodu.
<P>
Oczywiście każdy z nas ma prawo czuć się oszukanym. Chińskie władze nie realizują zobowiązań zawartych w celu poprawienia sytuacji praw człowieka w tym kraju, a przemoc, która nieustannie ma miejsce w Tybecie, rzuca cień na igrzyska olimpijskie w Pekinie.
<P>
Nie można jednak uznać agresywnych protestów, jakie zdarzyły się w Londynie i Paryżu za prawidłowe podejście do tej kwestii. Nasz zamiar, aby wykorzystać okoliczności olimpiady do promocji wartości demokratycznych wśród obywateli Chin, spotka się ze skrajna niechęcią, ponieważ Chińczycy odebrali wspomniane protesty jako obrazę.
<P>
Aby położyć kres komunistycznemu reżimowi w Chinach, potrzebna jest wewnętrzna zmiana, której siła napędową jest wola mieszkańców. Demonstracje przeciwników Zachodu stanowią wyraźny dowód na to, że nasze ostatnie działania odniosły skutek przeciwny do zamierzonego.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Panie przewodniczący! Aby chronić zasoby połowowe, redukujemy każdego roku, według danych Komisji Europejskiej, 2% floty należącej do Wspólnoty. W latach 2003-2006 redukcja wyniosła 10%. Jednak nie przełożyło się to na zmniejszenie połowów, ponieważ technologia w rybołówstwie znacznie się rozwinęła.
<P>
Z drugiej strony, podczas gdy UE zmniejsza liczebność swojej floty rybackiej, państwa Afryki, jak również Pacyfiku, takie jak Australia, Nowa Zelandia oraz Chiny, budują coraz więcej statków, a ich flota stale się rozrasta. Flota Wspólnoty kurczy się. W tym samym czasie floty państw trzecich rosną. W ten sposób niczego nie osiągniemy!
<P>
Unia powinna być dostatecznie świadoma i podjąć działania, ponieważ 40% jej zapotrzebowania na ryby pokrywa import. Musimy zatem sprawić, aby ta kwestia stała się częścią dialogu międzynarodowego. Powinniśmy przekonać inne kraje do konieczności zredukowania wielkości flot rybackich.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Aby dobrze wykorzystać okazję, jaką niesie globalizacja, Unia Europejska powinna dokonać modernizacji polityki społecznej i zacząć inwestować przede wszystkim w zasoby ludzkie.
<P>
Wydatki na zabezpieczenie społeczne nie zmieniły się od lat dziewięćdziesiątych i wciąż wynoszą około 28% PKB.
<P>
W latach 2000-2007 liczba miejsc pracy zwiększyła się o 13 milionów i z 9% do 7% spadła stopa bezrobocia.
<P>
W tym samym czasie ok. 80 milionów Europejczykowi żyje poniżej progu ubóstwa. W UE 19% dzieci zagrożonych jest biedą.
<P>
Traktat lizboński podkreśla znaczenie, jakie dla Unii Europejskiej ma społeczna gospodarka rynkowa.
<P>
Zmiany społeczne, które mają zajść podczas globalizacji, odnoszą się do bezrobocia, reformy systemu emerytalnego i systemów podatkowych, walki z ubóstwem oraz inwestowania w edukację i opiekę zdrowotną dziecka.
<P>
Edukacja może odegrać kluczową rolę w wyrównywaniu szans społeczno-ekonomicznych i otwieraniu drogi do pomyślnego rozwoju dzieci.
<P>
Państwa członkowskie powinny ulepszyć swój system opieki zdrowotnej oraz zwalczać ubóstwo również wśród osób starszych.
<SPEAKER ID="051" NAME="Thierry Cornillet" AFFILIATION="ALDE">
(FR) Panie przewodniczący! Pragnę przypomnieć, że w środę będzie obchodzony pierwszy Światowy Dzień Walki z Malarią. Do tej pory nosił nazwę Afrykańskiego Dnia Walki z Malarią. W tym roku po raz pierwszy zostanie uczczony jako Światowy Dzień Walki z Malarią.
<P>
Malaria, kojarzona na ogół z ubóstwem, to globalny problemem, którym dotkniętych jest 107 państw. W 90 z nich stanowi on główne zagrożenie dla zdrowia mieszkańców, ponieważ 40% ludzkości mieszka w regionach malarycznych. Liczba odnotowanych przypadków malarii na świecie waha się w granicach 350 - 500 milionów rocznie, z czego 60% ma miejsce w Afryce. 90% zachorowań kończy się śmiercią. W Afryce co 30 sekund z powodu malarii umiera dziecko. Oznacza to, że zanim skończę przemawiać, umrze dwoje dzieci.
<P>
Malaria spowalnia rozwój gospodarczy, redukując PKB o 12 miliardów dolarów rocznie. W środę o godzinie 13.00 w sali C 2.1 zostanie wydany służbowy lunch, podczas którego będzie omawiany temat malarii.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) W nawiązaniu do sprawozdania na temat wolontariatu, pragnę podkreślić jego ogromne znaczenie dla państw, które niedawno zostały członkami Unii Europejskiej. Mam na myśli rolę, jaką odgrywa wolontariat w poprawianiu sytuacji gospodarczej i wzmacnianiu spójności społecznej.
<P>
Rumunia, podobnie jak inne państwa europejskie, unika podejmowania działań zmierzających do promowania wolontariatu. A przecież zaangażowanie młodych ludzi wraz z politykami w programy wolontariackie mogłoby zwiększać motywację i stanowić dopełnienie dla europejskiej polityki dotyczącej ochrony środowiska naturalnego, recyklingu odpadów i redukcji emisji związków węgla.
<P>
Siła tego wpływu może wywołać korzystną reakcję instytucji państwowych i przyczynić się do zmiany mentalności całego pokolenia.
<P>
Proponuję wprowadzić wolontariat do systemu edukacyjnego oraz programów międzyregionalnych opartych na projektach tworzenia więzów między obywatelami państw członkowskich.
<P>
Proponuję przyjęcie kryteriów symbolicznej stymulacji dla osób, które uczestniczą w działaniach wolontariatu i zwracam się w związku z tym o pomoc do Komisji Europejskiej oraz Parlamentu.
<SPEAKER ID="053" NAME="Milan Gaľa" AFFILIATION="PPE-DE">
(SK) W ubiegłym tygodniu w Brukseli rozpoczęła działanie Europejska Fundacja na rzecz Demokracji. Z radością przyjąłem utworzenie ogólnoeuropejskiej inicjatywy, której podstawowym zadaniem jest promowanie wolności i demokracji poza granicami Unii Europejskiej oraz wspieranie opozycji w krajach, w których wolności nie ma.
<P>
Wielu z nas spędziło część życia w systemach totalitarnych. Uważam, że teraz, gdy jesteśmy wolni, musimy służyć pomocą tym kobietom i mężczyznom, którzy wykazując odwagę, dążą do wprowadzenia w swoich krajach zasad wolności i demokracji. Sam udzielałem finansowego wsparcia rodzinom kubańskich dysydentów.
<P>
Wierzę zatem, że powinniśmy znaleźć sposób, aby Europejska Fundacja na rzecz Demokracji zyskała wsparcie z budżetu Unii Europejskiej. Tym samym możemy dołączyć do walki o wolność i iść ramię w ramię z takimi wybitnymi postaciami, jak Václav Havel, Richard von Weizsäcker, Jacques Delors, oraz innymi politykami, którzy zgodzili się patronować fundacji.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Panie przewodniczący! Rada podjęła decyzję o wypowiedzeniu wojny nerwów przeciwko ONZ, odnosząc się do kwestii Kosowa poprzez jednostronne inicjatywy, bez zważania na zasady państwa prawa czy przepisy prawa międzynarodowego. Ogromnym błędem była decyzja o wysłaniu sił pokojowych EULEX do Kosowa w celu przejęcia roli, którą do tej pory pełniła Misja Tymczasowej Administracji Organizacji Narodów Zjednoczonych w Kosowie (UNMIK). W art. 5 decyzja Rady odnotowuje, że zmiana misji z sił ONZ na siły Unii Europejskiej, jak tylko te pierwsze zakończą swoją działalność.
<P>
Na szczęście jeszcze wiele państw, na przykład Hiszpania, sprzeciwia się takim inicjatywom. Według hiszpańskiego ministra spraw zagranicznych, Miguela Ángela Moratinosa, inicjatywy te naruszają prawo międzynarodowe.
<P>
Wreszcie, Słowenia i Francja ostrzegły Serbię, że jeśli ta nie zaakceptuje EULEX-u, może stracić szansę na członkostwo UE. Uważam, że jest to co najmniej nie do przyjęcia.
<SPEAKER ID="055" NAME="Zita Pleštinská" AFFILIATION="PPE-DE">
(SK) Słowacka prasa zaprotestowała przeciwko akceptacji ustawy medialnej, która od lipca 2008 r. ma wprowadzić niedemokratyczne standardy prasowe. Puste pierwsze strony słowackich dzienników przywiodły mi na myśl sytuację, która ma miejsce na Białorusi, gdzie rząd nie szanuje opozycji, a swoboda wypowiedzi i wolność prasy praktycznie nie istnieją.
<P>
Uważam, że państwo członkowskie, które 1 maja 2008 r. będzie obchodzić czwartą rocznicę przystąpienia do Unii Europejskiej, nie powinno przyjmować praw sprzecznych z jej podstawowymi, demokratycznymi założeniami.
<P>
Wielce doceniam pańskie słowa i pana jasne stanowisko w sprawie wolności prasy na Słowacji, panie Pöttering. Pragnę również podziękować za wsparcie moim kolegom, Josephowi Daulowi oraz Michaelowi Gahlerowi. Wierzę, że przedstawiciele Grupy Socjalistycznej Parlamentu Europejskiego również nie przyjmą w tej kwestii biernej postawy.
<P>
Chciałabym także wezwać wszystkich europejskich polityków, którzy podzielają demokratyczne poglądy, do uczynienia wszystkiego, co konieczne, aby nagroda im. Sacharowa na rzecz wolności myśli nie została przyznana Słowacji.
<SPEAKER ID="056" NAME="Marian Harkin" AFFILIATION="ALDE">
Panie przewodniczący! Pragnę powiedzieć kilka słów na temat miejsca rolnictwa w bieżących negocjacjach WTO. Jestem głęboko zaniepokojona stanowiskiem, jakie podczas negocjacji przyjmuje pan komisarz Mandelson odnośnie do ustępstw w zakresie rolnictwa. Przy licznych okazjach kierowałam tę kwestię do pani komisarz Fischer Boel w tej Izbie i za każdym razem otrzymywałam zapewnienie, że pan komisarz Mandelson działa w granicach swoich uprawnień.
<P>
Jednak jestem głęboko zaniepokojona, biorąc pod uwagę spotkanie ministerialne, które ma się odbyć 20 maja w Genewie oraz gotowość pana komisarza Mandelsona do poświęcania rolnictwa na rzecz zawarcia umów, z których, mogę dodać, nie odniesiemy żadnych korzyści, jeśli chodzi o dostęp do rynków czy usług innych niż rolne.
<P>
Podczas ostatniej sesji w Strasburgu, gdy dyskutowaliśmy nad wspólną polityką rolną, wielu posłów sygnalizowało potrzebę zapewnienia bezpieczeństwa żywności. Została również podniesiona kwestia mil powietrznych na produkty żywnościowe oraz rozwój idei żywność za paliwo. Wszystkie te elementy będą miały poważne konsekwencje dla europejskich dostaw żywności.
<P>
Jeśli komisarz Mandelson przeforsuje swój pomysł i zredukuje cła importowe bardziej, niż jest do tego upoważniony, europejski rynek zaleje importowana żywność. W wyniku takich działań europejska produkcja żywności poniesie znaczne straty, a w niektórych przypadkach zostanie wręcz zniszczona. Nawet jeśli uczynimy tak tylko raz - skutki będą nieodwracalne. Na nas, jako parlamentarzystach, spoczywa obowiązek zapewnienia nie tylko produktów żywnościowych o stałej jakości i znanym pochodzeniu, ale również bezpieczeństwa ich spożycia.
<SPEAKER ID="057" NAME="Anna Záborská" AFFILIATION="PPE-DE">
(SK) Chciałabym wspomnieć o tym, że wczoraj w Rzymie, w wieku 72 lat zmarł przewodniczący Papieskiej Rady ds. Rodziny - kardynał Alfonso López Trujillo.
<P>
Przez całe życie działał na rzecz krzewienia tradycyjnych wartości rodzinnych i sprzeciwiał się aborcji. Przewodniczył wpływowej Konferencji Episkopatu Kolumbii, więc jego kandydatura na następcę zmarłego w 2005 r. papieża Jana Pawła II była realnie brana pod uwagę. W 2006 r. skrytykował naukowców prowadzących badania nad zarodkowymi komórkami macierzystymi. W jego oczach niszczenie embrionów można przyrównać do aborcji.
<P>
Kardynał Trujillo odnosił się do bieżących wydarzeń w sposób jasny i zawsze we właściwym czasie. Odbyłam z nim kilka spotkań, podczas których okazało się, jak wielką korzyść mogliśmy odnieść my, chrześcijańscy politycy, słuchając jego opinii. Będzie nam brakować jego głosu. Niech spoczywa w pokoju.
<SPEAKER ID="058" NAME="Marios Matsakis" AFFILIATION="ALDE">
Panie przewodniczący! Wolność prasy jest podstawową zasadą demokracji, oczekujemy więc, że turecki kodeks karny zostanie zmieniony, tak aby zasady te były szanowane. Aby jednak nasz głos brzmiał przekonująco, musimy zapewnić odpowiednie przestrzeganie tych reguł również w państwach członkowskich. Proszę szanownych posłów o zastanowienie się, w sposób obiektywny, czy prasa w Europie jest rzeczywiście wolna i demokratyczna. Odpowiedz brzmi: niezupełnie. W Unii Europejskiej prasa jest w dużym stopniu zmanipulowana i kieruje się pozaprasowymi interesami związanymi z polityką i gospodarką. Media w wielu przypadkach pokazują prawdę nie taką, jaką ona jest, lecz tak, jak baronowie mediów chcą, by opinia publiczna ją postrzegała. Nadszedł czas, aby krytycznie przypatrzyć się funkcjonowaniu prasy w UE i podjąć natychmiastowe środki naprawcze. Z Turcją, w kwestii wolności prasy, powinniśmy postępować stanowczo. Jednocześnie należy też przeprowadzić działania antykorupcyjne w naszych własnych państwach.
<SPEAKER ID="059" NAME="Oldřich Vlasák" AFFILIATION="PPE-DE">
(CS) Panie przewodniczący, panie i panowie! Handel i współpraca zbliżają ludzi, pomagają też zbliżać do siebie kraje, tak jak czyni to sport. W 2008 r. obchodzimy rocznicę, która ma szczególne znaczenie dla państw europejskich, chodzi mianowicie o setną rocznicę założenia Międzynarodowej Federacji Hokeja na Lodzie. Aby uczcić to wydarzenie, grupa posłów z państw, w których hokej jest popularny, na czele ze słowackim posłem, panem Peterem Šťastným, zorganizowała w budynku Parlamentu Europejskiego w Brukseli wystawę, która ma przypominać nam zarówno o sukcesach, jak i trudnych czasach, gdy sportowcy byli prześladowani w niektórych krajach reżimu komunistycznego. Dzięki kontaktom pana posła Šťastný'ego, specjalnie na tę okazję sprowadzono z Kanady Puchar Stanley'a i teraz możemy po raz pierwszy podziwiać go w Parlamencie Europejskim w Belgii.
<P>
W związku z powyższym chciałbym podziękować panu przewodniczącemu oraz komisarzowi, panu Jánowi Figeľowi, za zorganizowanie i sponsorowanie wystawy, której motto brzmi "Łączyć ludzi przez pasję do sportu”, jak również wszystkim, którzy odwiedzili wystawę i przekażą informację o niej innym zainteresowanym.
<SPEAKER ID="060" NAME="Przewodniczący">
Dziękuję. To było naprawdę imponujące wydarzenie. Chciałbym dowiedzieć się, czy słyszał pan o jakichkolwiek relacjach w mediach na ten temat.
<P>
Tym samym wyczerpaliśmy listę mówców. Wszyscy, którzy prosili o prawo do zabrania głosu, czy to na piśmie, czy przez podniesienie ręki, skorzystali z niego.
<SPEAKER ID="061" NAME="Georgios Toussas" AFFILIATION="GUE/NGL">
(EL) Panie przewodniczący! Już po raz trzeci biorę odział w procedurze jednominutowych wystąpień. Zwracam się z prośbą do pana przewodniczącego o udzielenie mi głosu i spotykam się z odmową. Dlaczego pan przewodniczący nie chce, abym się wypowiadał?
<SPEAKER ID="062" NAME="Przewodniczący">
Dopiero teraz dowiaduję się, że szanowny pan poseł pragnie zabrać głos. Zazwyczaj posłowie przedkładają prośby o udzielenie im głosu na piśmie, dzięki czemu mają pewność, że pojawią się na liście. Pańskie nazwisko na niej nie figuruje. Jednak udzielam panu głosu jako ostatniemu mówcy. Następnym razem prosiłbym o złożenie wniosku na piśmie. Jeśli tylko będziemy dysponować czasem, nie zostanie pan wtedy pominięty.
<SPEAKER ID="063" NAME="Georgios Toussas" AFFILIATION="GUE/NGL">
(EL) Panie przewodniczący! Zatrudnieni w gospodarstwach rolnych emigranci, którzy wyjechali ze swoich krajów w celach zarobkowych, od kilku dni mieszkają i pracują w warunkach uwłaczających ich godności. Robotnicy zatrudnieni na plantacjach truskawek w Nea Manolada w greckiej prefekturze Elida podjęli strajk, żądając podniesienia stawek dziennych zarobków z poniżających 23 euro do 30 euro.
<P>
Plantatorzy truskawek wraz ze swoją bandą najemnych zbirów usiłują zastraszyć pracujących u nich obcokrajowców. W celu uniknięcia ogromnej demonstracji, którą planowano zorganizować wczoraj na rynku miasta Pirgos w prefekturze Elida, obozy strajkujących zostały zaatakowane, padły strzały, a wielu robotników mocno pobito. Potępiamy tę barbarzyńską napaść, na którą policja i władze zdają się przymykać oczy. Apelujemy o to, by zostały podjęte natychmiastowe środki w celu ochrony ekonomicznych migrantów.
<SPEAKER ID="064" NAME="Przewodniczący">
Na tym kończymy ten punkt porządku dziennego.
