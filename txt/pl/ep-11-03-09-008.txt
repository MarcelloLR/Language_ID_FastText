<CHAPTER ID="008">
Głosowanie
<SPEAKER ID="127" NAME="Przewodniczący">
Kolejnym punktem porządku dziennego jest głosowanie.
<P>
(Wyniki i inne szczegóły głosowania: patrz protokół)
<SPEAKER ID="128" NAME="Robert Atkins" AFFILIATION="ECR">
Panie Przewodniczący! Ponownie pragnę zabrać głos, aby wyrazić niezadowolenie ze sposobu organizacji pracy Parlamentu. Zarówno wczoraj, jak i dzisiaj mieliśmy przydzielony czas na głosowanie i kolejny raz go nadużyliśmy. Z pewnością oznaką dobrze prowadzonego i skutecznego Parlamentu jest umiejętność właściwego zajmowania się swoimi sprawami w wyznaczonym czasie. Czy mógłby Pan wezwać odpowiednie władze do zajęcia się tą kwestią? W przeciwnym wypadku będziemy traktowani z pogardą, na jaką zasługujemy.
<SPEAKER ID="129" NAME="Derek Roland Clark" AFFILIATION="EFD">
Panie Przewodniczący! Mój wniosek w sprawie przestrzegania Regulaminu dotyczy dzisiejszych dwóch pierwszych głosowań nad kalendarzem na rok przyszły i kolejny. Chciałbym, jeśli można, zgłosić dwa wnioski. Po pierwsze, głosowania te pokazują jedynie, jak bezsilny jest tak naprawdę ten Parlament. Każdy z nas tutaj sądzi, że zdobywa coraz większą władzę i coraz większe wpływy. Ale tak naprawdę przedmiotowe poprawki mają na celu po prostu zignorowanie faktu, że mamy obowiązek odbycia 12 sesji miesięcznych...
<P>
(Przewodniczący wyłączył mikrofon)
<SPEAKER ID="130" NAME="Przewodniczący">
Panie Pośle Clark! Miał Pan złożyć wniosek w sprawie przestrzegania Regulaminu, nie zaś wygłaszać przemówienie. Przykro mi, ale muszę Panu przerwać. Przechodzimy teraz do głosowania.
<SPEAKER ID="131" NAME="Edward McMillan-Scott" AFFILIATION="ALDE">
Panie Przewodniczący! W normalnych okolicznościach nie zabierałbym głosu w takiej sprawie. Jako wiceprzewodniczący szanuję urząd Przewodniczącego.
<P>
Jednakże wszystkie grupy zostały poinformowane, że głosowania w sprawie kalendarza, które zresztą mają bardzo ograniczony zakres - jak sądzę, chodzi o dwie poprawki - odbędą się na początku głosowania, nie zaś po przemówieniu prezydenta Schmitta na tej sali. Uważam, że pozwolenie ludziom na opuszczenie sali, a następnie poproszenie ich o powrót po zakończeniu tego przemówienia w celu wzięcia udziału w dwóch głosowaniach, jest oznaką braku szacunku do pana prezydenta.
<P>
Zwracam się więc do Pana z prośbą o przedstawienie w tym Parlamencie wniosku o modyfikację porządku dziennego, tak aby wszystkie dzisiejsze głosowania odbyły się przed przemówieniem pana prezydenta Schmitta; zaczęlibyśmy od głosowań w sprawie kalendarza sesji.
<P>
(Oklaski)
<SPEAKER ID="132" NAME="Przewodniczący">
Panie Pośle McMillan-Scott! Mam gotową odpowiedź na wygłoszony przez Pana przed chwilą postulat, a mianowicie w poniedziałek ten Parlament głosował nad porządkiem obrad. Z porządku dziennego wynika, że Parlament zdecydował w głosowaniu, że głosowania w sprawie kalendarza sesji odbędą się między godziną 12:30 a 13:30. Taką właśnie decyzję podjął Parlament w poniedziałek.
<SPEAKER ID="133" NAME="Edward McMillan-Scott" AFFILIATION="ALDE">
Panie Przewodniczący! Przepraszam, że przedłużam tę sprawę, ale, jak to się czasem zdarza, listy do głosowania zostały rozprowadzone do wszystkich grup. Jeśli to był błąd, to należy go naprawić. To niedorzeczne i lekceważące wobec prezydenta jednego z naszych państw członkowskich, obecnie sprawującego prezydencję, aby zwoływać posłów ponownie do Sali po jego przemówieniu. Zróbmy to teraz, w takiej kolejności, jaka wynika z list do głosowania. Wprowadzanie ponownej zmiany jest nieuzasadnione.
<P>
(Oklaski)
<SPEAKER ID="134" NAME="Przewodniczący">
Takie są zasady. Co poniedziałek głosujemy w sprawie porządku obrad. Proszę mnie posłuchać. Proszę nie buczeć. Jeśli chcą Państwo zmienić Regulamin, mogą to Państwo uczynić, ale zgodnie z obecnie obowiązującym Regulaminem nad porządkiem obrad głosujemy co poniedziałek. Tak też uczyniliśmy tym razem wraz z posłami, którzy byli obecni na tej sali. Niemniej przewodniczący ma prawo poddać porządek obrad ponownie pod głosowanie, jeżeli żąda tego większość posłów, tak więc skorzystam z przysługującego mi prawa i zapytam: czy chcielibyście Państwo zagłosować nad zmianą dzisiejszego porządku obrad? Kto jest za głosowaniem w sprawie zmiany porządku obrad? Kto jest przeciw? Kto się wstrzymał od głosu?
<P>
(Oklaski)
<P>
Podsumowując, Szanowni Państwo Posłowie, przypominam Państwu, że jeżeli chcą Państwo decydować o porządku obrad, proszę być tutaj obecnym w poniedziałki.
<P>
Pan poseł McMillan-Scott wnioskował o zarządzenie głosowania w sprawie kalendarza sesji przed przemówieniem pana prezydenta Węgier - o ile faktycznie czas na to pozwoli - bowiem, jak Państwo widzą, tak naprawdę tracimy właśnie czas. Ze względu na aktualną godzinę sądzę, że po zakończeniu przemówienia pana prezydenta będziemy kontynuować jeszcze wiele głosowań. Tak więc kto jest za odbyciem głosowania w sprawie kalendarza sesji przed przemówieniem pana prezydenta Węgier, jeżeli istotnie będziemy mieli na to czas? Kto jest przeciw? Kto się wstrzymał od głosu?
<P>
A zatem tak uczynimy: o ile czas pozwoli, odbędziemy głosowanie w sprawie kalendarza sesji przed przemówieniem pana prezydenta Węgier.
<P>
(Odgłosy sprzeciwu)
<P>
Koleżanki i koledzy, to jest bez znaczenia; i tak będziemy kontynuować głosowania po zakończeniu przemówienia pana prezydenta.
<P>
(Odgłosy niezadowolenia)
<P>
Skorzystam z przysługującego mi prawa. Aby zakończyć tę absurdalną sytuację, zarządzę głosowanie w sprawie kalendarza sesji jako pierwsze. Czy teraz wszyscy są zadowoleni?
<P>
(Oklaski)
<P>
W porządku, nadal będą tu Państwo obecni, aby wziąć udział w głosowaniu po zakończeniu przemówienia pana prezydenta, ale zacznijmy od głosowania w sprawie kalendarza sesji na rok 2012.
