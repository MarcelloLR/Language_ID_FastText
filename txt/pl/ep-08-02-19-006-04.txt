<CHAPTER ID="006-04">
4. Sprawozdanie: Hans-Peter Mayer (
<P>
Przed głosowaniem
<SPEAKER ID="070" NAME="Hans-Peter Mayer">
sprawozdawca. - (DE) Panie przewodniczący, szanowni państwo! Głosowanie nad trzema proponowanymi właśnie tekstami będzie nowością polegającą na tym, że będziemy głosować także nad wspólnymi wnioskami służb prawnych Parlamentu Europejskiego, Komisji Europejskiej i Rady. Jest to pierwszy przypadek, w którym Parlament będzie głosował nad tymi samymi tekstami co Rada.
<P>
Oprócz głosowania nad tymi tekstami, których przyjęcie popieram pragnę zwrócić uwagę, że zajmujemy się właśnie kwestami, których Parlament Europejski nie powinien regulować. Nie jest to sposób podejmowania decyzji, który można by uznać za właściwy z perspektywy zwykłego obywatela; regulowanie kwestii takich, jak instalacja urządzeń oświetleniowych i sygnalizacji świetlnej na kołowych ciągnikach rolniczych i leśnych jedynie ośmiesza nas w oczach społeczeństwa.
<P>
(Głośne oklaski)
<P>
Dużo bardziej logiczne byłoby przyjęcie dyrektywy dotyczącej ciągników, która określałaby ogólne wymagania i środki bezpieczeństwa. Szczegółowe wymagania mogłyby zostać ujęte normami. W Europie działa obecnie Europejski Komitet Normalizacyjny (CEN), mający siedzibę w Brukseli oraz Europejski Komitet Normalizacyjny Elektroniki (Cenelec), także z siedzibą w Brukseli. Członkami CEN i Cenelec są organizacje normalizacyjne trzydziestu krajów, w tym wszystkich państw członkowskich Unii Europejskiej i wszystkich członków Europejskiego Stowarzyszenia Wolnego Handlu.
<P>
Zasada przyjmowania dyrektyw ogólnych, zawierających odniesienia do norm europejskich, zastosowana została w przypadku ponad 25 innych sektorów. Dlaczego nie mielibyśmy zastosować tej zasady również w przypadku ciągników? Przypuszczam, że obecny tu dzisiaj komisarz, pan Verheugen jest tego samego zdania. Chcemy lepszych uregulowań prawnych i jako posłowie Parlamentu Europejskiego powinniśmy dawać dobry przykład.
<P>
(Oklaski)
