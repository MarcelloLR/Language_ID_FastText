<CHAPTER ID="015">
Jednominutowe wystąpienia w ważnych kwestiach politycznych
<SPEAKER ID="165" NAME="Przewodnicząca">
Kolejnym punktem porządku dziennego są jednominutowe wystąpienia zgodnie z art. 150.
<P>
Artykuł 150 stwierdza, że temu punktowi możemy poświęcić 30 minut. Otrzymaliśmy ponad 74 wnioski o zabranie głosu w tym punkcie posiedzenia. Najwyraźniej nie będzie to możliwe. Po prostu nie istnieje możliwość udzielenia głosu 74 mówcom przemawiającym po jednej minucie w ciągu trzydziestu minut.
<P>
Dlatego też po raz pierwszy wcześniej wybraliśmy posłów, którym przyznajemy czas na wypowiedź na podstawie jasnych kryteriów. Mianowicie ci posłowie, którzy zgłosili się do jednominutowych wypowiedzi w innej debacie, a nie przyznano im czasu, będą mogli się wypowiedzieć teraz, jeśli będzie to możliwe. Natomiast ci, którzy zabierali już głos w innych debatach, nie otrzymają czasu na wypowiedź.
<P>
Wszyscy, którym nie przyznano czasu na wypowiedź, zostali o tym z góry poinformowani drogą mailową. Dlatego też nie ma potrzeby, aby bezskutecznie czekali na możliwość zabrania głosu. Mam nadzieję, że państwo to rozumieją. Był to jedyny sposób umożliwiający prowadzenie debaty z zachowaniem porządku.
<P>
Dlatego też posłowie, którzy uzyskali czas na wypowiedź, mogą w tym momencie od razu rozpocząć.
<SPEAKER ID="166" NAME="Alf Svensson" AFFILIATION="PPE">
(SV) Pani przewodnicząca! W dniu 11 kwietnia Sudan planuje wybrać zarówno prezydenta i parlament, jak też władze regionalne. Są to pierwsze od 24 lat wybory w Sudanie i śledzimy rozwój wydarzeń w tym kraju z wielkim zainteresowaniem.
<P>
Międzynarodowy Trybunał Karny w Hadze wydał nakaz aresztowania za zbrodnie przeciwko ludzkości sudańskiego prezydenta Omara Hassana Ahmada al-Bashira, który objął władzę w wyniku w zamachu stanu. Wszyscy wiemy, jak bardzo Sudan ucierpiał pod jego rządami, opartymi na przemocy. Zaledwie w pierwszych miesiącach tego roku w południowym Sudanie zabito przynajmniej 400 osób. Trudno powiedzieć, w jakim stopniu wybory będą wolne. W poniedziałek al-Bashir zagroził wydaleniem międzynarodowych obserwatorów wyborów. Stwierdził, że jeśli będą wtrącać się do spraw Sudanu, odetnie im palce.
<P>
Wiemy, że Sudan jest krajem potrzebującym wsparcia. W ubiegłą niedzielę, na międzynarodowej konferencji darczyńców w Kairze, przedstawiciel Egiptu powiedział, że państwa świata będą musiały znaleźć nieco ponad 1,4 miliarda euro na odbudowę regionu Darfuru w Sudanie. Mam nadzieję, że wybory w Sudanie stworzą warunki do...
<P>
(Przewodnicząca wyłączyła mikrofon)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Ostatnio dużo się mówiło o uzdrowieniu gospodarki UE, ale większość państw członkowskich musi jeszcze poczekać na koniec kryzysu. Publiczna dyskusja o kryzysie ogranicza się do stanu finansów publicznych, choć gwałtownie rosnące bezrobocie w niektórych wschodnioeuropejskich państwach członkowskich osiągnęło już poziom krytyczny. To dziwne, że wysocy przedstawiciele UE i PE chwalą niektóre rządy za świetną robotę, podczas gdy w każdym miesiącu liczba bezrobotnych w tych krajach rośnie w zastraszającym tempie, zmniejszają się gwarancje socjalne, a coraz więcej osób żyje poniżej granicy ubóstwa. Ludziom w tych krajach coraz trudniej przychodzi zrozumieć, czy Unia Europejska wdraża politykę ograniczania ubóstwa, czy też - w zasadzie - powoduje ubożenie społeczeństwa. Moim zdaniem nie należy chwalić rządów niezdolnych do rozwiązania problemu stabilizacji bezrobocia. Komisja Europejska powinna wziąć na siebie większą odpowiedzialność i odpowiedzialnie nadzorować wdrażanie narodowych, rządowych planów zarządzania kryzysowego, zwłaszcza w obszarze reform społecznych, oraz oceniać ich skuteczność w odniesieniu do człowieka.
<SPEAKER ID="168" NAME="Sonia Alfano" AFFILIATION="ALDE">
(IT) Pani przewodnicząca, szanowni państwo posłowie! Do włoskiego parlamentu wybrano 16 osób uznanych za winne różnego rodzaju przestępstw, a w czasie ostatnich wyborów do Parlamentu Europejskiego Włochy zaproponowały trzech posłów uznanych za winnych na mocy prawomocnego wyroku.
<P>
Nie ma w Europie prawa zakazującego kandydowania w wyborach osobom uznanym za winne na mocy prawomocnego wyroku ani osobom oczekującym na postępowanie sądowe; wszystko pozostaje w gestii państw członkowskich. Włoscy obywatele zaproponowali program "Czysty Parlament”. Dlatego wzywamy Komisję Spraw Konstytucyjnych do wniesienia poprawki do aktu dotyczącego wyborów przedstawicieli do Parlamentu Europejskiego w powszechnych wyborach bezpośrednich, aby warunkiem kandydowania w wyborach do Parlamentu Europejskiego uczynić brak wyroku skazującego, w tym również nieprawomocnego.
<P>
Przewodniczący Komisji Spraw Konstytucyjnych w poprzednim Parlamencie, poseł Leinen, podjął się tego zadania, jednak wszystko zostawiono jego następcy, panu posłowi Cassiniemu, który przekazał informację, że Komisja Spraw Konstytucyjnych nie będzie już dalej podejmowała tej sprawy.
<P>
Pragniemy zwrócić uwagę, że odpowiedzialność za to spoczywa nie tylko na Komisji Spraw Konstytucyjnych, ale że art. 223 (poprzednio 190) Traktatu o funkcjonowaniu Unii Europejskiej w zasadzie stanowi, że Parlament Europejski powinien wdrożyć jednolitą procedurę wyborczą w całej Unii Europejskiej.
<SPEAKER ID="169" NAME="Catherine Grèze" AFFILIATION="Verts/ALE">
(FR) Pani przewodnicząca! Lotnisko Hondarribia zostało sklasyfikowane przez Urząd Lotnictwa Cywilnego jako jedno z najniebezpieczniejszych w kraju. Pasy startowe znajdują się powyżej centrów miast Hendaye i Irún, a francusko-hiszpański traktat określający liczbę autoryzowanych lotów jest lekceważony. Mimo to planuje się rozbudowę lotniska, wbrew opinii mieszkańców dzielnicy nadrzecznej oraz wybranych przedstawicieli po obu stronach granicy, którzy są przeciwni utrzymaniu ruchu lotniczego na obecnym poziomie.
<P>
Czy Komisja Europejska zgadza się na niszczenie chronionych obszarów przyrodniczych zatoki Chingoudy, miejsca objętego konwencją ramsarską i programem Natura 2000, którego rekultywację sama finansowała?
<P>
Co więcej, w baskijskim euromieście Bayonne-San Sebastián istnieje nie w pełni wykorzystywane lotnisko, położone z dala od zagrożonych obszarów przyrodniczych. A może lepiej byłoby udoskonalić usługi świadczone w Biarritz poprzez wprowadzenie takich form transportu, które nie wytwarzają zanieczyszczeń? Chciałabym się dowiedzieć, jakich środków pani przewodnicząca zamierza użyć w odniesieniu do tej rozbudowy.
<SPEAKER ID="170" NAME="Marek Henryk Migalski" AFFILIATION="ECR">
(PL) Pani przewodnicząca! Chciałbym poruszyć kwestię zabójstwa rosyjskiego dziennikarza Maksima Zujewa. Został on zabity przed mniej więcej tygodniem w Kaliningradzie. Był to znany dziennikarz, również bloger. To nie jest pierwszy przypadek, kiedy w Rosji ginie dziennikarz. Od 2000 roku tych przypadków było co najmniej kilkanaście. Jest to zjawisko niepokojące, ponieważ wiemy, że bez wolności słowa, bez możliwości pracy dziennikarzy nie ma w ogóle wolności, nie ma demokracji. W naszym dialogu z Rosją powinniśmy zawsze na to zwracać uwagę.
<P>
Mam nadzieję zorganizować jeszcze w tym roku seminarium w Parlamencie Europejskim, jeśli tylko uzyskam zgodę mojej delegacji ds. rosyjskich i AFET-u. Myślę, że każdy z nas w rozmowach na różnym szczeblu z naszymi rosyjskimi partnerami powinien podkreślać, że wolność mediów, wolność dziennikarzy do uprawiania zawodu jest podstawą dialogu i wolności zarówno w Rosji, jak i u nas.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Pani przewodnicząca! Chciałbym poinformować, że niedawne artykuły podają informację, iż amerykańscy oskarżyciele publiczni wnieśli do sądu zarzuty przeciwko niemieckiej firmie Daimler o przekupienie wysokich urzędników w celu wygrania przetargu i podpisania kontraktów rządowych. Akt oskarżenia stwierdza, że firma przez długi czas była zaangażowana w łapownictwo. Ten sam problem pojawił się w przypadku Siemensa, który stosował te same praktyki i skorumpował rządy trzydziestu krajów, aby wygrywać przetargi na kontrakty z firmami państwowymi; jest to skandal, który nadal wstrząsa Grecją.
<P>
Skutkiem jest, oprócz kryzysu finansowego, również kryzys wartości. Do niedawna rząd niemiecki nie ścigał sądownie łapownictwa poza granicami kraju i udawał, że nic nie wie o tych zdarzeniach. I na koniec, Komisja Europejska, zamiast podjąć działania, zamiast włączyć w sprawę Europejski Urząd ds. Zwalczania Nadużyć Finansowych, nie występuje w obronie prawa, a - w licznych przypadkach - nie zabezpiecza pieniędzy należących do obywateli Europy.
<SPEAKER ID="172" NAME="Nikolaos Salavrakos" AFFILIATION="EFD">
(EL) Pani przewodnicząca! Jestem zmuszony poinformować Parlament Europejski, że dziś w nocy, kwadrans po godzinie 2, turecka korweta Bafra naruszyła greckie wody terytorialne, zbliżając się na odległość zaledwie 18 mil do wybrzeża Aten; doszło nawet do wejścia na pokład i przeszukania greckiej łodzi handlowej płynącej obok.
<P>
To dowód, że wszystko, co powiedziano w pierwszej części debaty na temat tzw. greckich problemów gospodarczych, nie jest całą prawdą. Grecja ma głównie problem polityczny. Wynika on z faktu, iż ten sąsiadujący kraj szuka powodu do konfliktu zbrojnego z Grecją i systematycznie prowokuje greckie siły zbrojne, nie tylko naruszając wody terytorialne, ale także przestrzeń powietrzną.
<P>
(Przewodnicząca zauważyła, że jest problem z mikrofonem)
<P>
...Chcę państwu powiedzieć, że Grecja podjęła zdecydowane kroki, które w końcowym rozrachunku dławią greckie gospodarstwa domowe, i Grecy znajdują teraz u kresu wytrzymałości. Nadwyrężono odporność greckiego społeczeństwa i siłę gospodarczą Greków.
<P>
Jak już wspomniałem, problem jest głównie polityczny. Nie prosimy obywateli Europy o pieniądze. Prosimy o wsparcie ze strony Unii Europejskiej jako całości, abyśmy mogli przezwyciężyć nieprawidłowości na rynkach, na których euro jest atakowane.
<SPEAKER ID="173" NAME="Franz Obermayr" AFFILIATION="NI">
(DE) Pani przewodnicząca! Mniej więcej dziesięć lat temu 14 ówczesnych państw członkowskich nałożyło na mój kraj, Austrię, tzw. "sankcje”. Przez siedem miesięcy panowała "epoka lodowcowa”. Austriackim ministrom nie pozwolono już wprawdzie uczestniczyć w nieformalnych spotkaniach Rady, ale Austrii nadal wolno było płacić składkę członkowską jako płatnikowi netto. Oprócz sankcji był jeszcze jeden efekt. W niezależnym raporcie Komitetu Mędrców jednoznacznie ustalono, że udział Austriackiej Partii Wolności w rządzie nie stanowił żadnego zagrożenia dla demokracji i praw człowieka. Wniosek był taki, że sankcje unijne, udające środki dwustronne, nie miały wiążącej podstawy prawnej. Były nieuzasadnionym naruszeniem suwerenności Austrii. Głęboko wierzę jednak, że Unia Europejska nauczyła się na tym przykładzie szanować poglądy polityczne innych oraz suwerenność narodową państw członkowskich i ich obywateli, co jest oczywiście pozytywne. Co więcej, w kontekście pokoju na Wschodzie, mam również nadzieję, że jedna z głównych osób badających tę sprawę, Louis Michel, obecnie poseł do Parlamentu Europejskiego, odczuje, że po dziesięciu latach może ponownie pojechać do Austrii na wakacje.
<SPEAKER ID="174" NAME="Véronique Mathieu" AFFILIATION="PPE">
(FR) Pani przewodnicząca! Wczoraj Francja złożyła hołd jednemu ze swoich policjantów, Jeanowi-Serge'owi Nérinowi, francuskiemu sierżantowi zamordowanemu przez ETA w najbardziej tchórzliwy sposób 16 marca, podczas strzelaniny w regionie paryskim.
<P>
Mimo że ta organizacja terrorystyczna jest odpowiedzialna za śmierć prawie 830 osób w ciągu czterdziestu lat, po raz pierwszy doszło do ataku na francuskiego policjanta. Śmierć Jeana-Serge'a Nérina przypomina nam o obowiązku współpracy w walce przeciwko terroryzmowi.
<P>
Od samego początku współpraca francusko-hiszpańska w tym zakresie okazała się dla Unii Europejskiej wręcz modelowa. Francja i Hiszpania jako pierwsze państwa członkowskie wprowadziły wspólne zespoły dochodzeniowo-śledcze w ramach europejskiego obszaru sądowego. Wprowadzenie w życie europejskiego nakazu aresztowania także okazało się bardzo skuteczne.
<P>
Niestety, te wysiłki na rzecz współpracy pomiędzy naszymi policjantami i sędziami nie zdołały uchronić Jeana-Serge'a Nérina od śmierci. Dlatego, jeśli mamy skuteczniej zwalczać terroryzm, będziemy musieli zacieśnić współpracę.
<SPEAKER ID="175" NAME="Joe Higgins" AFFILIATION="GUE/NGL">
Pani przewodnicząca! Mocna kampania lokalnej społeczności w Val di Susie w północno-zachodnich Włoszech próbuje zablokować projekt budowy szybkiej kolei znany jako TAV.
<P>
Bardzo piękna dolina Val di Susa, rozciągająca się od francuskiej granicy po Turyn, ma jedynie jeden do dwóch kilometrów szerokości, a już przebiegają przez nią główna autostrada, jeszcze inna duża droga oraz linia kolejowa.
<P>
Kampania "Nie dla TAV” wyraźnie pokazuje, że nie ma uzasadnienia dla TAV. Obecnie wykorzystuje się jest zaledwie 38 % zdolności przewozowych kolei. Projekt przyniósłby ogromną szkodę środowisku, niszcząc warstwę wodonośną, powodując jej zanieczyszczenie i uwalniając w trakcie drążenia tunelu niebezpieczne ilości azbestu i uranu.
<P>
Zyskać może tylko duży biznes i znaczące interesy związane z budownictwem. Dziesiątki tysięcy ludzi zmobilizowało się w celu wyrażenia sprzeciwu, a policja w sposób skandaliczny wykorzystuje siłę, aby wywierać presję na tę kampanię.
<P>
Wzywam UE do wycofania wszelkiego finansowania dla TAV oraz do anulowania tego projektu. Mottem kampanii "Nie dla TAV” jest "Sarà dura”. Nie ustąpią. Zwycięstwo lokalnej społeczności w Val di Susie byłoby zwycięstwem zdrowego rozsądku i środowiska naturalnego.
<SPEAKER ID="176" NAME="Paul Nuttall" AFFILIATION="EFD">
Pani przewodnicząca! Jestem coraz bardziej zaniepokojony sposobem, w jaki władze lokalne w moim okręgu wyborczym w północno-zachodniej Anglii wykorzystują opłaty za parkowanie do uzupełniania dochodów.
<P>
Weźmy na przykład małe miasto Congleton, które jest lokalnym, na wpół rolniczym ośrodkiem. Wprowadzenie opłat za parkowanie poważnie narazi na szwank przemysł lokalny, a obniżenie obrotów handlu spowoduje zmniejszenie dochodów, co doprowadzi małe i średnie przedsiębiorstwa, już borykające się z problemami, do bankructwa i ewentualnego zamknięcia.
<P>
Mieszkańcy obwiniają rząd brytyjski, niektórzy obwiniają radę hrabstwa, a inni wytykają radę miejską, ale - jak zwykle - w tle pojawia się ciemna ręka Unii Europejskiej, gdyż wszyscy zmierzają do realizacji postanowień ramowych europejskiej polityki transportowej Unii Europejskiej na 2010 rok.
<P>
Widać w tym geniusz UE: zawsze jedna osoba odpada. Niezależnie od tego, czy chodzi o zamykanie urzędów pocztowych, czy wywóz śmieci co dwa tygodnie, palec zawsze wskazuje kogoś innego, a radar nie wykryje deprawującego wpływu Brukseli.
<SPEAKER ID="177" NAME="Nicole Sinclaire" AFFILIATION="NI">
Pani przewodnicząca! Pochodzę z West Midlands, a 20 % West Midlands zaklasyfikowano jako pas zieleni.
<P>
Pas zieleni chroni skutecznie piękno naszego krajobrazu i blokuje niekontrolowane zwiększanie obszaru zabudowań. Jednakże rząd brytyjski, zachęcony przez Unię Europejską, zwiększył budownictwo mieszkaniowe, stwarzając zagrożenie dla pasa zieleni szczególnie bliskiego memu sercu, ponieważ jest to w pobliżu miejsca, w którym mieszkam w Meriden Gap.
<P>
To pokazuje brak szacunku dla naszej kultury i tradycji, ale czy to państwa obchodzi? Odkąd Wielka Brytania wstąpiła do Unii Europejskiej - albo jeszcze wcześniej, zanim przyłączyła się do europejskiego wspólnego rynku - posłowie jawnie okazują brak szacunku dla naszej kultury i tradycji, czego zresztą można się po państwu spodziewać.
<SPEAKER ID="178" NAME="Elena Oana Antonescu" AFFILIATION="PPE">
(RO) Staję dziś przed państwem oraz kolegami i koleżankami posłami, aby wyrazić swoje przekonanie, że Europa potrzebuje nowej, lepiej zintegrowanej strategii na rzecz rozwiązania problemu przemocy wobec kobiet.
<P>
Ta kwestia poruszana jest w coraz większej liczbie krajów europejskich przez dwie strony, które mają zupełnie inną wizję społeczeństwa. Powodem mojego wystąpienia jest fakt, że problem przemocy domowej wykracza poza obszar ideologii i jest bezpośrednią częścią humanitarnej i politycznej wizji bardziej sprawiedliwego i zrównoważonego społeczeństwa.
<P>
Pragnę podkreślić potrzebę działania na rzecz zapobiegania także przemocy psychicznej wobec kobiet. Niedawne badania wykazały, że zawsze ten rodzaj przemocy poprzedza akty przemocy fizycznej.
<P>
Cieszy mnie, że prezydencja hiszpańska bierze udział w walce przeciwko różnym rodzajom przemocy wobec kobiet, czego wyrazem są polityczne priorytety Unii Europejskiej. Jednak te działania trzeba kontynuować. Stworzenie europejskiego centrum monitorowania przemocy ze względu na płeć i wprowadzenie nakazów ochrony oraz numeru telefonu alarmowego ma na celu ograniczenie występowania tego zjawiska w Unii Europejskiej przy jednoczesnym wsparciu w walce z przemocą poza UE.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Bardzo się cieszę, że Unia Europejska i państwa członkowskie zobowiązały się do zwalczania ubóstwa, ogłaszając rok 2010 Europejskim Rokiem Walki z Ubóstwem i Wykluczeniem Społecznym, jako że prawie 80 milionów mieszkańców Europy żyje obecnie poniżej minimum socjalnego. Wielu Europejczyków, nawet tych pracujących, codziennie walczy z ubóstwem i nie ma możliwości, aby cieszyć się życiem na przyzwoitym poziomie. Na wdrażanie zaplanowanych działań Europy w 2010 roku przeznaczono 17 milionów euro i budżet ten zostanie wykorzystany do organizowania seminariów informacyjnych, grup roboczych i konsultacji publicznych, których celem będzie przełamanie stereotypów dotyczących ubóstwa. To znakomita inicjatywa; jak jednak sprawić, aby fundusze te zostały wykorzystane efektywnie i przejrzyście i dotarły bezpośrednio do tych obywateli, którzy najbardziej potrzebują pomocy? Pragnę podkreślić, że niemożliwe jest ograniczenie narastającego ubóstwa w ciągu roku. Dlatego też pragnę zwrócić się do struktur unijnych i państw członkowskich o podjęcie konkretnych działań i długoterminowych zobowiązań na wszystkich szczeblach władzy, aby zapewnić przejrzyste i celowe przydzielanie funduszy, które służą do bezpośredniej pomocy ludziom doświadczającym ubóstwa.
<SPEAKER ID="180" NAME="Georgios Toussas" AFFILIATION="GUE/NGL">
(EL) Decyzje rządu izraelskiego, aby kontynuować plan budowy 1 600 nowych domów w Jerozolimie Wschodniej, aby poszerzyć osadnictwo na Zachodnim Brzegu, utrzymać izolację Strefy Gazy i ogólnie nasilić ataki armii izraelskiej na okupowanych terytoriach palestyńskich, ukazują nawet najbardziej zagorzałym niedowiarkom karygodne plany Izraela i imperialistów w ogóle przeciwko Palestyńczykom i mieszkańcom całego regionu.
<P>
Izrael rozpoczyna nową rundę morderczych ataków przeciwko Palestyńczykom; zapewnił sobie wsparcie, jak też wzmocnił relacje z Unią Europejską, USA i NATO w warunkach eskalacji konfliktu wewnętrznego w obrębie "Kwartetu imperialistycznego”. Wsparcie to zostało potwierdzone ze szczególnym naciskiem i gorliwością przez Stany Zjednoczone Ameryki podczas niedawnej wizyty premiera Izraela w Stanach Zjednoczonych, które podkreśliły, że Izrael to coś więcej niż główny cel dla geostrategicznych imperialistycznych planów USA w całym tym regionie.
<P>
Walczymy ze wszystkimi pracownikami, aby stworzyć...
<P>
(Przewodnicząca wyłączyła mikrofon)
<SPEAKER ID="181" NAME="Jaroslav Paška" AFFILIATION="EFD">
(SK) Po drugiej wojnie światowej i ponownym wyznaczeniu granic około 400 tysięcy Słowaków pozostało na Węgrzech, a podobna liczba Węgrów pozostała na Słowacji.
<P>
Mniejszość węgierska na Słowacji nadal istnieje w tej samej liczbie, ale na Węgrzech sytuacja jest inna. Mniejszość słowacka została zdziesiątkowana z początkowych 400 tysięcy Słowaków do mniej niż 33 tysięcy; innymi słowy, jest mniej niż jedna dziesiąta początkowej liczby. Stało się tak, ponieważ rząd słowacki zapewnia mniejszości węgierskiej edukację w języku ojczystym w ponad 700 szkołach, natomiast rząd węgierski zezwolił Słowakom na Węgrzech wyłącznie na jedną szkołę podstawową.
<P>
Dlatego też niedawna krytyka dotycząca edukacji mniejszości węgierskiej w sąsiednich krajach ze strony prezydenta Sólyoma, człowieka, który z samozadowoleniem i biernością przygląda się, jak jego administracja dławi mniejszości etniczne w jego własnym kraju, może być opisana wyłącznie jako ohydna, pełna hipokryzji i złośliwości prowokacja wobec Serbów, Rumunów i Słowaków, którzy - w przeciwieństwie do Węgrów - naprawdę troszczą się o mniejszości etniczne na własnych terytoriach. Ostatecznie węgierski rzecznik ds. mniejszości etnicznych również ostrzega, że Węgry kontynuują działania zmierzające ku całkowitej asymilacji mniejszości etnicznych.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Unia Europejska przyjęła niezwykle surowe przepisy dotyczące bezpieczeństwa żywności i producenci, aby dostosować się do tych przepisów, są zobowiązani inwestować olbrzymie kwoty.
<P>
Jednakże, zgodnie z najnowszymi badaniami Europejskiego Urzędu ds. Bezpieczeństwa Żywności, ponad 75 % wszystkich kurcząt przeznaczonych na ubój w Unii Europejskiej jest skażonych bakteriami .
<P>
Salmonella i Campylobacter, dwie najbardziej toksyczne bakterie, są obecne w tuszach trzech czwartych kurczaków hodowanych w gospodarstwach europejskich.
<P>
Kiedy badania tego rodzaju docierają do mass mediów, naturalnie budzą obawy konsumentów. W tym kontekście musimy sobie zadać dwa pytania. Po pierwsze, co jeszcze można zrobić, aby zapewnić Europejczykom dostęp do bezpiecznej żywności wysokiej jakości? Po drugie, czy to możliwe, że obecnie obowiązujące przepisy, choć bardzo surowe, a przy okazji wyjątkowo biurokratyczne, nie są najbardziej odpowiednie?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Nowe państwa członkowskie wdrażają obecnie unijną organizację rynku wina z 2007 roku. W trakcie tego procesu Komisja Europejska zadziałała wbrew prawu - szkoda, że nikogo tutaj nie ma - kiedy bezprawnie zarejestrowała etykietę "Tokaj” na wniosek Słowacji, zarówno jako chronioną nazwę pochodzenia, jak i posiadającą chronione oznaczenie geograficzne. To wbrew przepisom UE, ponieważ wino może należeć albo do jednej, albo do drugiej kategorii. Obecnie słowackiego wniosku nie ma już we wspólnotowej bazie danych "E-Bacchus” wśród chronionych nazw pochodzenia. W ten sposób Komisja zakończyła tę nielegalną sytuację i za to jej dziękuję. Jednak ma tu miejsce jeszcze jedna nieprzepisowa sytuacja, ponieważ słowackie prawo krajowe, na którym oparta jest rejestracja, nie istnieje, jako że Słowacja je uchyliła. Z tego powodu proszę Komisję o naprawienie tej nieprzepisowej sytuacji.
<SPEAKER ID="184" NAME="Zbigniew Ziobro" AFFILIATION="ECR">
(PL) Pani przewodnicząca! Europejska Służba Działań Zewnętrznych będzie stanowić korpus dyplomatyczny reprezentujący Unię i wspomagający Wysokiego Przedstawiciela Unii do Spraw Zagranicznych. W działaniach tej służby musi zostać uwzględnione zróżnicowanie kulturowe i narodowe w ramach Unii. Każdy kraj musi mieć poczucie właściwej reprezentacji własnych interesów, własnej kultury, własnego doświadczenia w ramach tej służby.
<P>
Aby ten cel został osiągnięty, potrzebny jest współudział, partycypacja na równych zasadach. Tym czasem w jaki sposób tworzony jest korpus Europejskiej Służby Działań Zewnętrznych? Ma ona składać się z urzędników właściwych służb Sekretariatu Generalnego Rady i Komisji, jak również z personelu delegowanego przez krajowe służby dyplomatyczne. Dyplomaci wskazani przez państwa członkowskie stanowić mają jedynie 1/3 całego korpusu. Niezależnie od źródła pochodzenia i od drogi urzędników należy jednak przyjąć zasadę proporcjonalnego reprezentowania wszystkich obywateli państw członkowskich. Według tej zasady funkcjonuje przecież wspólny korpus urzędniczy dla instytucji Unii. Nie widzę więc żadnych powodów, aby inaczej konstruowano w tym wypadku...
<SPEAKER ID="185" NAME="Nuno Teixeira" AFFILIATION="PPE">
(PT) Niedawno Unia Europejska zawarła umowę z krajami Ameryki Łacińskiej pod auspicjami Światowej Organizacji Handlu, w których zobowiązała się do znacznego i stopniowego redukowania ceł na import bananów z tych krajów. Pragnę zwrócić państwa uwagę na fakt, że umowa ta ma bezpośredni negatywny wpływ na europejskich producentów bananów, szczególnie z portugalskiej Madery. Jeszcze bardziej szkodliwa będzie dla producentów bananów na hiszpańskich Wyspach Kanaryjskich.
<P>
Pragnę przypomnieć państwu, że sytuacja producentów w tych regionach już jest poważnie utrudniona wskutek cech fizycznych i górzystego terenu na wyspach oraz rozmiaru przedsiębiorstw, co oznacza, że producenci doświadczają ciągłych trudności, które przeszkadzają w rozwoju.
<P>
Dlatego też należy podjąć pilne środki, aby pomóc producentom bananów z Madery i Wysp Kanaryjskich, mając na uwadze poważny i natychmiastowy wpływ, jaki wywrze nowe porozumienie genewskie na europejski rynek importu, a w efekcie na produkcję i sprzedaż bananów z tych najdalszych regionów.
<SPEAKER ID="186" NAME="Nessa Childers" AFFILIATION="S&amp;D">
Pani przewodnicząca! Minął ponad rok od momentu, w którym SR Technics, firma zajmująca się obsługą techniczną samolotów, ogłosiła zamknięcie zakładu na lotnisku w Dublinie, co oznaczało utratę ponad tysiąca miejsc pracy. W październiku 2009 roku w ramach starań o zrekompensowanie tej straty w imieniu pracowników SR Technics złożono wniosek do Europejskiego Funduszu Dostosowania do Globalizacji (EGF). Jednak Komisja odrzuciła formularz jako "niekompletny” i mogę potwierdzić, że niemal pięć miesięcy później rząd irlandzki nadal nie dostarczył kompletnego wniosku.
<P>
Podczas gdy uwagę irlandzkiego rządu zajmowało załamanie gospodarki, któremu sam jest winny, oraz seria rezygnacji złożonych przez ministrów w ciągu ostatnich kilku miesięcy, formularz, który może odmienić życie kilkuset osób, leży gdzieś odłożony na ministerialnym biurku.
<P>
Ta Izba jest świadoma, że skarbiec państwa irlandzkiego jest pusty. Cynik mógłby pomyśleć, że bezczynność rządu może być spowodowana trudnościami w realizacji części umowy należącej do rządu, kiedy płatności z EGF zostaną już zagwarantowane. Czy rząd irlandzki jest gotowy, aby coś zrobić z tą sytuacją?
<SPEAKER ID="187" NAME="Artur Zasada" AFFILIATION="PPE">
(PL) Pani przewodnicząca, koleżanki i koledzy! Chciałbym się zwrócić do Was, a w szczególności do komisarza Janeza Potočnika, w sprawie, która nurtuje środowisko związane ze sportem żużlowym (speedwayem) w kilkunastu krajach Unii Europejskiej. Sprawa dotyczy implementacji dyrektywy 2002/49 dotyczącej zarządzania hałasem w środowisku.
<P>
Implementacja ta powoduje, że zawodnicy są zmuszani do montowania nowych tłumików. Te tłumiki powodują z jednej strony zmniejszenie atrakcyjności samego widowiska, czyli hałasu, który jest nieodłącznym jego składnikiem, a z drugiej strony powodują wzrost zagrożenia, czyli niebezpieczeństwo dla samych zawodników, niebezpieczeństwo utraty zdrowia lub życia. W związku z tym bardzo prosiłbym pana komisarza Potočnika, aby rozważył wystąpienie z inicjatywą zmiany wyłączającej sport żużlowy z dyrektywy 2002/49.
<SPEAKER ID="188" NAME="László Tőkés" AFFILIATION="PPE">
(HU) Pani przewodnicząca! W prowincji Wojwodina, w Serbii - kraju Slobodana Miloševića - Węgrzy są celem napaści. Sprawcy albo są uniewinniani, albo nawet nie wnosi się przeciwko nim oskarżeń. Kilka dekad temu w prowincji Wojwodina mieszkało około 400 tysięcy Węgrów, którzy stanowili jedną trzecią populacji. Przymusowa emigracja i masowe osadnictwo przedstawicieli większości zmniejszyły tę liczbę na przestrzeni lat do 290 tysięcy, a proporcjonalnie jest to 13 % populacji. Serbskie tajne służby UDBA stosowały wobec mniejszości metodę masowych napaści, wymierzoną głównie przeciwko mniejszości albańskiej. Praktyka ta, drogą spontanicznego dziedzictwa, jest dziś wykorzystywana przeciw Węgrom. Pani przewodnicząca! Parlament Europejski powinien podjąć zdecydowane działania, aby powstrzymać antywęgierski terroryzm w Serbii. Warunkiem przystąpienia Serbii do Unii Europejskiej powinno być zarówno oddanie sprawiedliwości wielu dziesiątkom tysięcy ofiar masowych mordów mających miejsce od czasu drugiej wojny światowej, jak też zakaz przemocy wobec Węgrów, która trwa do dnia dzisiejszego.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Pani przewodnicząca! Kobiety są niedostatecznie reprezentowane w nauce i badaniach naukowych. W Europie stanowią 30% ogółu naukowców i jedynie 18% profesorów. Wśród zarządzających nauką jest nas 27%. Polska z 7% udziałem kobiet w gremiach kierowniczych uczelni wyższych i instytutów naukowych plasuje się na przedostatnim miejscu wśród 27 państw Unii.
<P>
Dlatego tak ważny jest projekt badawczy "Kobiety w nauce” przygotowywany przez polską Fundację Przedsiębiorczości Akademickiej. Projekt dotyczy badania przyczyn dyskryminacji i poszukiwania skutecznych rozwiązań antydyskryminacyjnych. Projekty obywatelskie, które wychodzą od samych obywateli i do nich są kierowane mają największe szanse na sukces. Apeluję do Komisji Europejskiej o szczególne wsparcie oraz o praktyczną pomoc dla społecznych organizacji podejmujących takie zadania. Kiedy obywatele Unii zwracają się do Komisji, ich pisma nie mogą pozostawać bez odpowiedzi.
<SPEAKER ID="190" NAME="Jim Higgins" AFFILIATION="PPE">
(GA) Pani przewodnicząca! Jak wspomniałem bardzo ucieszyły mnie słowa byłej komisarz Kunevej o potrzebie przeglądu dyrektywy Rady 90/314/EWG. Dlaczego? Ponieważ dyrektywa ta ma wiele wad.
<P>
Nie bierze pod uwagę ludzi, którzy samodzielnie, bez pośrednictwa biura podróży, rezerwują wakacje przez Internet. Dyrektywa ta w ogóle nie chroni konsumentów, którzy mieszkają w jednym kraju, a wykupują produkt, lot lub zakwaterowanie w kraju poza Unią Europejską.
<P>
Ponadto dyrektywa nie wymienia regularnych lotów. Ma wiele wad i bardzo cieszę się, że była komisarz Kuneva miała rację, mówiąc o rzeczywistej potrzebie nowej dyrektywy.
<SPEAKER ID="191" NAME="Ioan Mircea Paşcu" AFFILIATION="S&amp;D">
Pani przewodnicząca! Dwadzieścia lat temu Rumuni ginęli za wolność, również w dziedzinie edukacji, która aż do wtedy była przedmiotem ścisłej kontroli politycznej. W wyniku ich poświęcenia również uniwersytety zdobyły wolność, którą cieszą się od tamtej chwili.
<P>
Byłoby zatem smutne i ironiczne, gdyby obecnie rumuńskiemu ministerstwu edukacji powiodła się próba szybkiego wprowadzenia nowego ustawodawstwa, które praktycznie eliminuje tę wolność i otwiera drzwi przed ponownym upolitycznieniem systemu.
<P>
Projekt głosi, na przykład, że wybranych rektorów musi zatwierdzać minister, który sam jest z nominacji politycznej, zaś uniwersytety byłyby zmuszane do fuzji na podstawie arbitralnych kryteriów, a nawet mogłyby zostać zamknięte, a ich majątek - przejęty.
<P>
Jako profesor i poseł do PE uważam, że moim obowiązkiem wobec kolegów i koleżanek profesorów w tej Izbie jest ujawnienie takich celowych, niedemokratycznych praktyk, które są otwarcie sprzeczne ze strategią lizbońską w zakresie edukacji i nie mogą być tolerowane w państwie członkowskim UE.
<SPEAKER ID="192" NAME="Przewodnicząca">
Na tym kończymy ten punkt porządku dziennego.
<P>
Dziękuję państwu za zrozumienie i zdyscyplinowany udział. Mam nadzieję, że wszyscy, którzy nie mieli możliwości wypowiedzenia się tym razem, będą mogli to uczynić następnym razem.
