<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Chciałbym podać Państwu pięć informacji i uwag wstępnych.
<P>
Pierwsza uwaga dotyczy sytuacji w regionie Morza Śródziemnego, która bardzo dynamicznie się zmienia, o czym wszyscy wiemy. Parlament Europejski był i jest gotowy towarzyszyć demokratycznym przemianom zapoczątkowanym przez samych obywateli; naszych europejskich sąsiadów. Debatując dziś na temat Tunezji, dyskutujemy o kraju partnerskim, który wszedł już na drogę ku prawdziwej demokracji. Właśnie przed chwilą spotkałem się z ministrem spraw zagranicznych Tunezji. Było ze mną także pięciu koleżanek i kolegów - posłów do Parlamentu Europejskiego.
<P>
Sytuacja w Egipcie jest inna, a kierunek nieodwracalnych już zmian bardziej niepewny. Te zmiany nie mogą jednak stracić swojej dynamiki. Jedno dla obu krajów jest wspólne: wszystkie demokratyczne siły muszą pilnie podjąć wysiłek reform politycznych, a następnie reform ekonomicznych i społecznych. Trzeba także przygotować wolne i demokratyczne wybory, tak by wołanie ludzi o demokrację nie pozostało bez pozytywnej odpowiedzi. My także musimy dać sygnał - i zrobimy to w czasie tej sesji, zarówno dzisiaj, jak i jutro w głosowaniu - że dla Unii Europejskiej demokracja w krajach sąsiedzkich jest tak samo ważna; jak ich stabilność. Nie ma wyboru pomiędzy demokracją i stabilnością, obydwa elementy są niezbędne.
<P>
Druga sprawa: dnia 20 stycznia br. minęła 20. rocznica łotewskiej "krwawej niedzieli” - tak brzmi historyczna nazwa tego dnia. Wtedy właśnie prosowieckie odziały OMON-u zaatakowały strategiczne budynki w stolicy świeżo odrodzonego państwa. Broniąc na barykadach niepodległości Łotwy, śmierć poniosło 7 osób, a wiele zostało rannych.
<P>
Dnia 29 stycznia br. po urągającym międzynarodowym standardom procesie powieszono w Iranie obywatelkę Holandii, a więc i obywatelkę Unii Europejskiej, panią Sarah Bahrami. Wzywam władze irańskie do wyjaśnienia postawionych pani Bahrami zarzutów i przebiegu niejasnej procedury sądowej. Unia Europejska stoi na stanowisku, że kara śmierci nigdy nie może być traktowana jako akt sprawiedliwości.
<P>
Dnia 26 stycznia br. w Ugandzie zamordowano Davida Kato - obrońcę prawa człowieka i działacza obywatelskiego. Wzywam władze Ugandy do ujęcia sprawców tego mordu. Wszyscy ubolewamy, że homoseksualizm jest w dalszym ciągu utożsamiany w tym kraju z przestępstwem.
<P>
Wreszcie ostania z informacji: w związku z dzisiejszą debatą dotyczącą przygotowań do Rady Europejskiej w dniu 4 lutego pragnę Państwa poinformować, że 8 lutego, czyli w przyszłym tygodniu, odbędzie się otwarte dla wszystkich posłów posiedzenie Konferencji Przewodniczących. Gościem tej szczególnej Konferencji Przewodniczących będzie przewodniczący Rady Europejskiej Herman Van Rompuy, który zreferuje wyniki piątkowego szczytu zgodnie z traktatem lizbońskim, który takie sprawozdanie przewiduje.
<SPEAKER ID="008" NAME="Michael Cashman" AFFILIATION="S&amp;D">
Panie Przewodniczący! Mam nadzieję, że ten Parlament i Pan pozwolą mi na tę drobną przyjemność, aby pogratulować Panu wystąpienia w imieniu zamordowanego w Ugandzie Davida Kato. Jak Pan powiedział, był on obrońcą praw człowieka, który bronił praw lesbijek, gejów i biseksualistów.
<P>
Chciałbym tylko powiedzieć, że tu, na tej sali, przegłosowaliśmy projekt rezolucji w sprawie tego, co dzieje się w Ugandzie. Jest niezmiernie ważne, abyśmy wspierali ugandyjskie społeczeństwo obywatelskie i pamiętali, że David był gigantem, który wybijał się ponad głoszących nienawiść i dyskryminację, a my w tym smutnym czasie powinniśmy być myślami z jego rodziną.
<SPEAKER ID="009" NAME="Przewodniczący">
Dziękuję Panu!
