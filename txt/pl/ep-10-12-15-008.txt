<CHAPTER ID="008">
Wręczenie Nagrody im. Sacharowa (uroczyste posiedzenie) 
<SPEAKER ID="176" NAME="Przewodniczący">
Panie Urzędujący Przewodniczący Chastel, Pani Wysoka Przedstawiciel Unii do Spraw Zagranicznych i Polityki Bezpieczeństwa/Wiceprzewodnicząca Komisji Lady Ashton, Drodzy Goście!
<SPEAKER ID="178" NAME="Guillermo Fariñas" AFFILIATION="PPE">
(ES) Przesłanie do Parlamentu Europejskiego: Santa Clara, 14 grudnia 2010 r.
<P>
Szanowny Panie Przewodniczący Parlamentu Europejskiego,
<P>
Szanowni Wiceprzewodniczący i Posłowie do Parlamentu Europejskiego - tego demokratycznego i wielonarodowego forum,
<P>
Ze szkodą dla tolerancji, której tak nam brakuje na tej targanej wstrząsami planecie, nie mogę być z Państwem jako przedstawiciel niepokornego narodu kubańskiego i tej jego części, która już przestała odczuwać strach przed uciskającym nas od 52 haniebnych lat totalitarnym rządem, którego najświeższą ofiarą padł męczennik Orlando Zapata Tamayo.
<P>
Niestety dla tych, których rządy w naszej ojczyźnie wprowadzają nieład, uważam, że brak możliwości swobodnego wyjazdu i powrotu na wyspę, na której się urodziłem, sam w sobie jest najlepszym dowodem na to, że nic się jednak nie zmieniło w autorytarnym systemie panującym w moim kraju.
<P>
Dla aktualnie rządzących Kubą osób, my, obywatele, jesteśmy tym, czym byli moi przodkowie porwani w Afryce i siłą przywiezieni do Ameryki w minionych wiekach. Abym ja lub jakikolwiek szary obywatel mógł
<P>
podróżować za granicę, potrzebuję czegoś na kształt dawnego "listu wyzwoleńczego” (Carta de Libertad), jak dawniej niewolnicy, tylko że dziś nazywa się go "białym listem” (Carta Blanca).
<P>
Moją największą nadzieją jest, że nie dadzą się Państwo zwieść syrenim śpiewom okrutnego reżimu "dzikiego komunizmu”, którego jedynym celem - kiedy udaje wprowadzanie rzekomych reform gospodarczych - jest doprowadzenie do zniesienia przez Unię i Parlament Europejski wspólnego stanowiska, aby móc korzystać z pożyczek i inwestycji, które otrzymują kraje Trzeciego Świata w ramach umowy z Kotonu.
<P>
Obok Państwa z pewnością siedzieć będą byli więźniowie polityczni lub więźniowie sumienia niedawno uwolnieni przez reżim "dzikiego komunizmu”. Błędem byłoby myśleć, że zostali naprawdę wypuszczeni na wolność - oni i ich rodziny znoszą "psychologiczne wygnanie”, ponieważ ich najukochańsi są represjonowani przez neostalinowski rząd kubański.
<P>
Pokojowo nastawieni opozycjoniści, którzy pozostaliśmy w kraju, znosimy ze stoicyzmem i cierpliwością wszystkie trudności materialne lub duchowe, a także groźby utraty wolności, a nawet życia, gdyż jesteśmy znajdującą się w najtrudniejszej sytuacji grupą ludności. Tu, na wyspie, cierpimy wszyscy, ale nie skarżymy się i liczymy na Wasze wsparcie.
<P>
Szanowni Posłowie, zwracam się do Was z prośbą, abyście nie uginali się pod naciskiem kubańskich elit rządowych, jeśli nie zostanie spełnionych pięć następujących warunków:
<P>
Po pierwsze: kontynuowania uwalniania więźniów politycznych i więźniów sumienia, bez skazywania ich na wygnanie, oraz publiczne zobowiązanie, że nieuciekający się do przemocy opozycjoniści polityczni nie będą aresztowani.
<P>
Po drugie: natychmiastowego zaprzestania aktów przemocy i gróźb wobec pokojowo nastawionej opozycji wewnętrznej stosowanych przez militarnych i paramilitarnych zwolenników reżimu.
<P>
Po trzecie: ogłoszenia, że zostaną zweryfikowane i usunięte wszystkie kubańskie przepisy, które stoją w sprzeczności z Powszechną Deklaracją Praw Człowieka.
<P>
Po czwarte: zagwarantowania w codziennej praktyce udogodnień umożliwiających tworzenie opozycyjnych partii politycznych, prasowych środków przekazu niepodlegających systemowi socjalizmu państwowego, niezależnych związków zawodowych i innych pokojowych podmiotów społecznych.
<P>
Po piąte: publicznego przyznania kubańskiej diasporze prawa do udziału w życiu kulturalnym, gospodarczym, politycznym i społecznym Kuby.
<P>
W tym kluczowym momencie historycznym, w jakim znajduje się moja ojczyzna, Państwo, wraz z mężczyznami i kobietami dobrej woli na całym świecie, musicie uważnie śledzić ciągłe wybuchy społecznego protestu w naszym kraju, spowodowane frustracją wobec wszechmocy rządu, który może w każdej chwili wydać nakaz eksterminacji moich rodaków.
<P>
Miejmy nadzieję, że Bóg nie pozwoli, aby na Kubie wybuchła nikomu niepotrzebna wojna domowa, w zaślepieniu spowodowanym niemożnością zaakceptowania klęski, jaką poniosło socjalistyczne państwo jako model polityczny we wszystkich strefach geograficznych, w których próbowano go zaszczepić, co sam historyczny przywódca wydarzenia błędnie nazywanego rewolucją kubańską przyznał przed prasą zagraniczną.
<P>
Wiekowi przywódcy Kuby nie chcą zrozumieć w swej stałej pogardzie dla rządzonych, że powinni służyć obywatelom i że wszyscy przywódcy prawdziwie pełniący służbę publiczną umożliwiają swym rodakom swoją wymianę lub kontrolę. Żaden rządzący nie powinien oczekiwać, że rządzone przez niego społeczeństwo będzie mu służyć, jak to ma miejsce w przypadku Kuby.
<P>
Bracia i siostry, którzy towarzyszycie mi w walce i dzielicie moje prodemokratyczne ideały, wy, którzy nadal przebywacie w więzieniach, którzy rzekomo jesteście wolni oraz wy, którzy ruszyliście na ciężkie wygnanie, będziemy kontynuować naszą nierówną i pokojową walkę z reżimem Castro i, z Bożą pomocą, zwyciężymy bez przelewu krwi.
<P>
Jeśli mam czegoś wspólnie dokonać z moimi kolegami dysydentami, to wyrzucić z mej duszy wszelkie urazy w stosunku do mych politycznych przeciwników. Tym, co czyni nas lepszymi istotami ludzkimi przygotowanymi, aby odbudować Ojczyznę, jest fakt, że w tej walce nauczyłem się brać przykład ze słów pierwszego dysydenta w historii, jakim był Jezus Chrystus: "miłujcie waszych nieprzyjaciół”.
<P>
Dziękuję Parlamentowi Europejskiemu za to, że nie opuścił narodu kubańskiego w trwającej ponad pół wieku mozolnej walce o demokrację. Przyznaną mi nagrodę im. Sacharowa za wolność myśli za 2010 r. przyjmuję tylko dlatego, że czuję się niewielką cząstką buntu, który odczuwa naród, do którego mam zaszczyt i honor należeć.
<P>
Bardzo dziękuję Szanownym Państwu za ten gest, który świadczy o tym, że pamiętacie o naszym nieszczęściu i który przybliża blask wolności ku mojej Ojczyźnie.
<P>
Oby Bóg zechciał sprawić, że wkrótce na Kubie nastąpi pojednanie między jego dziećmi i dostąpi ona błogosławieństwa demokracji.
<P>
Magister psychologii
<P>
Guillermo Fariñas Hernández
<P>
Bibliotekarz i niezależny dziennikarz, były trzykrotny więzień polityczny
<P>
(Oklaski)
