<CHAPTER ID="012">
Porządek obrad
<SPEAKER ID="019" NAME="Przewodniczący">
Otrzymali państwo ostateczny projekt porządku obrad zatwierdzony przez Konferencję Przewodniczących na posiedzeniu 17 września 2009 r. zgodnie z art. 137 Regulaminu.
<P>
Informuję, że sprawozdanie pani Bauer w sprawie organizacji czasu pracy osób wykonujących czynności w trasie w zakresie transportu drogowego zostało odrzucone w wyniku głosowania w komisji.
<P>
Ponadto następujące sprawozdania nie zostały przyjęte w odpowiednim czasie:
<P>
sprawozdania pana Böge w sprawie uruchomienia Funduszu Solidarności Unii Europejskiej: Włochy, trzęsienie ziemi w Abruzji oraz
<P>
w sprawie uruchomienia Europejskiego Funduszu Dostosowania do Globalizacji: Niemcy - sektor telekomunikacji
<P>
sprawozdanie pani Haug - Projekt budżetu korygującego 9/2009: trzęsienie ziemi we Włoszech
<P>
Te cztery sprawozdania zostają więc wykreślone z porządku obrad.
<SPEAKER ID="020" NAME="Alain Lamassoure">
przewodniczący Komisji Budżetowej. - (FR) Panie przewodniczący! Jeśli chodzi o wspomniane sprawozdania dotyczące wykorzystania europejskiego funduszu dostosowania do globalizacji na rzecz niemieckiego przemysłu telekomunikacyjnego oraz Funduszu Solidarności Unii Europejskiej w związku z tragedią jaka wydarzyła się w Abruzzo, we Włoszech, Komisja Budżetowa przyjęła na początku tygodnia cztery sprawozdania, ale nie zdążyły one jeszcze zostać przetłumaczone. Chciałbym jedynie skorygować to, co pan powiedział: te sprawozdania zostały przyjęte przez komisję. Nie istnieje więc żadna prawna przeszkoda. Zostały one nawet przyjęte jednomyślnie.
<SPEAKER ID="021" NAME="Przewodniczący">
Bardzo dziękuję za tę uwagę. To jest słuszna uwaga. Tak czy owak, te sprawozdania nie znajdą się w porządku obrad ze względu na brak tłumaczeń. Czasu było za mało. Całkowicie popieram pańską opinię. Przepraszam, moja wypowiedź była zbyt daleko idąca.
<P>
Ja zgłosiłem przesunięcia przed wypowiedzią przewodniczącego Lamassoure'a. Zgłosiłem dwa przesunięcia. Jedno - oświadczenie Rady w sprawie sytuacji w Gwinei - jako drugi punkt porządku dziennego. Oraz drugie - głosowanie nad ewentualnymi projektami rezolucji w sprawie odszkodowań dla pasażerów. Chciałem zapytać, czy w sprawie tych dwóch spraw są jakieś zgłoszenia? Żebyśmy nie mylili punktów obrad.
<SPEAKER ID="022" NAME="Barbara Matera" AFFILIATION="PPE">
(IT) Panie przewodniczący, panie i panowie! Jako członkini Komisji Budżetowej, oraz w imieniu pana posła La Via'i, chciałabym pokrótce zabrać głos, by wyrazić nasze rozczarowanie z powodu zmiany terminu głosowania w sprawie uruchomienia funduszu solidarności na rzecz regionu Abruzzo. Głosowanie zostało przełożone o dwa tygodnie i odbędzie się podczas sesji plenarnej w Strasburgu.
<P>
Chociaż zdajemy sobie sprawę z tego, że taki stan rzeczy nastąpił z powodów natury technicznej, to jednak mamy świadomość, iż niektórzy ludzie wciąż mieszkają w namiotach, a L'Aquila oraz jej region, Abruzzo, są jednymi z najzimniejszych obszarów Włoch.
<P>
Chcielibyśmy jedynie podkreślić znaczenie zmiany i usprawnienia procedur uruchomienia tego funduszu.
<SPEAKER ID="023" NAME="Przewodniczący">
Musimy działać zgodnie z regułami. Trudno było wykonać tłumaczenia w tak krótkim czasie. I regułą, którą stosujemy w takim przypadku, jest przesunięcie sprawy. Mnie również bardzo przykro, ja chciałbym jednak, żebyśmy procedowali i prowadzili nasze obrady punkt po punkcie, bo inaczej mamy ogromne zamieszanie.
<P>
Ja pytałem państwa w tej chwili o dwie rzeczy: oświadczenie Rady w sprawie sytuacji w Gwinei i głosowanie nad ewentualnymi projektami rezolucji w sprawie odszkodowań dla pasażerów. Czy w tej sprawie są jakieś pytania?
<P>
Nie ma. Zamykamy dyskusję.
<P>
(Parlament przyjął oba wnioski.)
<SPEAKER ID="024" NAME="Gianni Pittella" AFFILIATION="S&amp;D">
(IT) Panie przewodniczący! Przepraszam, że ponownie poruszam temat Abruzzo. Prawdą jest, że wszyscy mamy szacunek dla ludzi, którzy ucierpieli z powodu trzęsienia ziemi, ale nie możemy zajmować się daną sytuacją jedynie wtedy, gdy wydarzenia mają miejsce, a nie reagować, gdy jest to w zakresie naszych możliwości.
<P>
Zgadzam się z panią poseł Materą i wzywam Izbę, która pozostaje suwerenna, żeby, gdy jest to konieczne, wyraziła zgodę na uwolnienie środków z funduszu solidarności, nawet bez wcześniejszego przygotowania tłumaczenia. Nie sądzę, by mogły występować problemy tego rodzaju, jeśli mamy do czynienia z tragicznymi wydarzeniami.
<P>
(Oklaski)
<SPEAKER ID="025" NAME="Przewodniczący">
Koleżanki i koledzy, powyższe uwagi były bardzo istotne. Musimy pokonać te trudności. Zapytam służby tłumaczeniowe, czy możliwe jest dostarczenie najbardziej kluczowych tłumaczeń do jutra, wtedy będziemy mogli również jutro zagłosować. Jest to decyzja niecierpiąca zwłoki.
<P>
(Oklaski)
<P>
Jest to oczywiście sprzeczne z naszymi zasadami, ale sądzę, iż w tym wypadku powinniśmy rzeczywiście postąpić w ten sposób, więc zostanie to załatwione.
<P>

<P>
W związku z oświadczeniem Komisji w sprawie swobody informowania we Włoszech otrzymałem wniosek grupy PPE o wykreślenie tego punktu z porządku obrad.
<SPEAKER ID="027" NAME="Joseph Daul">
w imieniu grupy PPE. - (FR) Panie przewodniczący! W imieniu Europejskiej Partii Ludowej (Chrześcijańskich Demokratów), wzywam Parlament do złożenia oświadczenia w sprawie wycofania debaty o wolności prasy we Włoszech, a następnie w kwestii głosowania nad rezolucją poświęconą temu zagadnieniu. Każdy człowiek dobrej woli wie, że moja grupa, PPE, przywiązuje ogromne znaczenie do obrony wolności wyrażania opinii oraz wolności prasy.
<P>
(Protesty)
<P>
(Oklaski)
<P>
Uszanujcie proszę moją wolność słowa. Ja bowiem zawsze okazywałam jej respekt w tej Izbie, szanując jednocześnie moich współobywateli w tym Parlamencie.
<P>
(Oklaski)
<P>
Dlatego też zrobiliśmy wszystko co w naszej mocy, żeby Karta praw podstawowych stała się dokumentem wiążącym zagwarantowanym przez traktat lizboński. Jednakże zaplanowana na jutro debata adresowana jest tylko do jednego państwa i nie obejmuje kwestii, do której szczegółowego omawiania jesteśmy przygotowani - wolności prasy w Europie. Grupa PPE nie pozwoli, żeby ten Parlament stał się miejscem, w którym reguluje się wyłącznie narodowe rozrachunki polityczne, bo tego właśnie świadkiem będziemy jutro, jeśli ta debata będzie kontynuowana.
<P>
(Protesty)
<P>
(Oklaski)
<P>
Mówimy więc "tak” obronie wolności prasy w Europie, a "nie” instrumentalnemu traktowaniu tego Parlamentu w celach wyłącznie stronniczych i narodowych. Zobaczą państwo, że powtórzę jutro to, co powiedział prezydent Napolitano, do którego żywię głęboki szacunek, ponieważ w przeszłości dużo współpracowaliśmy, jak jutro państwo się dowiecie.
<SPEAKER ID="028" NAME="Francesco Enrico Speroni" LANGUAGE="IT">
Panie przewodniczący! Nie mam zbyt dużo do dodania w sprawie propozycji, jaką złożył pan poseł Daul w swoim wystąpieniu. Wszyscy kochamy wolność w jej najróżniejszych postaciach, w tym wolność wyrażania opinii wypowiedzi oraz wolność prasy w najszerszym rozumieniu, innymi słowy nie mówimy tu tylko o prasie, o słowie pisanym, ale również o telewizji oraz innych mediach. Dlatego też słusznie bronimy jej i ją wspieramy.
<P>
Nie jest słuszne wykorzystywać sytuację obwiniając jeden wybrany splot wydarzeń, ponieważ każdy kto we Włoszech loguje się w Internecie, idzie do kiosku z gazetami lub ogląda telewizję wie, że nie istnieje tam żadne zagrożenie dla wolności prasy. Podsumowując, jeśli naprawdę zależy wam na wskazaniu winnego, skorzystajcie z art. 122 Regulaminu oraz art. 7 traktatów i miejcie odwagę przeczytać je do końca.
<SPEAKER ID="029" NAME="Martin Schulz" LANGUAGE="DE">
Panie przewodniczący! Pan poseł Daul ma rację. Tak, to prawda, że pan poseł Daul szanuje wszelkie aspekty swobody wypowiedzi. Jest z tego znany. Jednakże są w Europie osoby, które nie respektują swobody wypowiedzi w takim samym stopniu jak pan poseł Daul, a raczej postrzegają one swobodę wypowiedzi w inny sposób. Dlatego też ta debata jest nam potrzebna.
<P>
W związku z powyższym uważamy, że będzie to właściwe, zważywszy na debatę, jaka toczy się w jednym z państw członkowskich, a mianowicie we Włoszech, ale nie tylko ze względu na sytuację we Włoszech, lecz ze względu na pytanie, czy w związku ze skupieniem władzy gospodarczej, politycznej oraz władzy nad mediami w stopniu, z jakim nie mieliśmy dotąd do czynienia w Europie, wolność wyrażania opinii stanowi ryzyko dla rozwoju demokracji w Europie. Tę właśnie kwestię chcielibyśmy przedyskutować. A zatem powinniśmy to uczynić i odrzucić wniosek pana posła Daula.
<P>
(Oklaski)
<SPEAKER ID="031" NAME="Przewodniczący">
Oświadczenie Komisji w sprawie swobody informowania we Włoszech pozostaje w porządku obrad.
<P>
Otrzymałem także inny wniosek grupy PPE o nieskładanie projektów rezolucji na zakończenie tej debaty.
<SPEAKER ID="032" NAME="Daniel Cohn-Bendit" LANGUAGE="DE">
Panie przewodniczący, panie pośle Daul! Nasz Parlament powinien, całkiem słusznie, zagłosować za bezzwłocznym przekazaniem środków finansowych mieszkańcom Abruzzo i wziąć odpowiedzialność za tę decyzję.
<P>
Spoczywa na nas także odpowiedzialność jako na Parlamencie. Kiedy dyskutujemy nad jakąś kwestią, musimy następnie głosować nad rezolucją, żeby debata miała jakiś cel. Dlatego też jesteśmy za przyjęciem rezolucji po tej debacie.
<P>
(Oklaski)
<SPEAKER ID="033" NAME="Mario Mauro" LANGUAGE="IT">
Panie przewodniczący! Chciałbym poprzeć wniosek o nieuchwalanie rezolucji, ponieważ to, co powiedział pan poseł Schulz, jest dla mnie bardzo ważne: jeśli naprawdę chcemy, żeby przedmiotowa debata objęła "Europę”, a nie tylko Włochy, nie ma sensu głosowanie nad rezolucją zatytułowaną "Swoboda informacji we Włoszech”.
<P>
Tak czy inaczej przeprowadźmy jutro debatę: następnie znajdziemy czas i środki, które pozwolą nam na zajęcie się tą sprawą w kontekście Europy, jak również na zagłosowanie nad rezolucją dotyczącą wolności informacji w Europie.
