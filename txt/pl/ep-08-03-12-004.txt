<CHAPTER ID="004">
Oświadczenie przewodniczącego
<SPEAKER ID="089" NAME="Przewodniczący">
Konferencja Przewodniczących zwróciła się do mnie o wygłoszenie przed głosowaniem oświadczenia na temat sytuacji zakładników w Kolumbii. Mam nadzieję, że przywrócę w ten sposób ład i porządek naszych obrad.
<P>
23 lutego przypadła szósta rocznica porwania Íngrid Betancourt; oczy społeczności międzynarodowej i Parlamentu Europejskiego po raz kolejny zwróciły się na tragedię ludzką, której ofiarami przez wiele lat jest wielu z 700 zakładników porwanych przez FARC w Kolumbii i przetrzymywanych w nieludzkich warunkach. Jest to kolejna okazja, aby domagać się natychmiastowego uwolnienia zakładników ze względów humanitarnych.
<P>
(Oklaski)
<P>
Ponieważ stan zdrowia wielu ofiar porwania, w tym pani Betancourt, jest ogromnie niepokojący, żądamy ich natychmiastowego uwolnienia ze względów humanitarnych oraz wysłania międzynarodowego zespołu medycznego w celu dostarczenia zakładnikom natychmiastowej pomocy medycznej. Z zadowoleniem przyjmujemy starania prezydenta Uribe, mające na celu dążenie do dialogu i humanitarne rozwiązanie tego problemu. Deklarujemy naszą solidarność z ofiarami, z zakładnikami i ich rodzinami.
<P>
(Posłowie powstali z miejsc i bili brawo.)
