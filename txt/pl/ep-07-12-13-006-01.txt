<CHAPTER ID="006-01">
1. Rok budżetowy 2008, zmiany Rady (głosowanie)
<P>
- Rok budżetowy 2008
<P>
Przed głosowaniem
<SPEAKER ID="068" NAME="Kyösti Virrankoski  " AFFILIATION="ALDE">
sprawozdawca. - Panie przewodniczący! W dniu 23 listopada 2007 r. miało miejsce posiedzenie, na którym odbyło się drugie czytanie projektu rezolucji w ramach procedury pojednawczej pomiędzy obydwoma organami władzy budżetowej. Budżet Parlamentu przeznaczony jest na realizację jego głównych celów: finansowania systemu Galileo (2,4 mld euro) w drodze przeglądu wieloletnich ram finansowych (WRF) na lata 2007-2013 i wykorzystania instrumentu elastyczności (200 mln euro); dalszego znaczącego wykorzystywania instrumentu elastyczności (70 mln euro) w celu sfinansowania wzrostu wydatków w dziedzinie wspólnej polityki zagranicznej i bezpieczeństwa (WPZiB).
<P>
W dniu 29 listopada 2007 r. zgodnie z procedurą pojednawczą Komisja Budżetu głosowała nad poprawkami z drugiego czytania. Po sprawdzeniu danych liczbowych pod względem technicznym konieczne było wprowadzenie niewielkiej liczby zmian o charakterze technicznym, by zapewnić pełne poszanowanie wyniku procedury pojednawczej z dnia 23 listopada w zakresie zmienionych pułapów ram finansowych i całościowego poziomu płatności.
<P>
Uzgodniono następujące zmiany:
<P>
Po pierwsze w ramach działu 1a środki na zobowiązania podlegają następującym zmianom:
<P>
Poprawka 335:
<P>
06 02 09 01 (Organ Nadzorczy Galileo) do 7 460 000 euro
<P>
06 02 09 02 (Organ Nadzorczy Galileo) do 3 100 000 euro
<P>
08 07 01 (Współpraca badawcza - transport) do 348 922 000 euro
<P>
Poprawka 331:
<P>
02 02 01 (Konkurencyjność i innowacje) do 126 300 000 euro
<P>
Poprawka 69:
<P>
06 03 03 (Sieci TEN - T) do 955 852 600 euro
<P>
Po drugie w ramach działu 1b - w celu osiągnięcia całościowego poziomu płatności uzgodnionego w ramach procedury pojednawczej - środki na płatności podlegają zmianie w następujących liniach:
<P>
Poprawka 27:
<P>
04 02 17 (EFS) do 3 823 198 181 euro
<P>
Poprawka 140:
<P>
13 03 16 (Konwergencja EFRR) do 10 606 637 496 euro
<P>
Poprawka 141:
<P>
13 03 18 (Konkurencyjność EFRR) do 2 540 832 078 euro
<P>
Wszystkie zmiany techniczne zostały jednomyślnie zatwierdzone przez Komisję Budżetu w poniedziałek 10 grudnia.
<P>
Po trzecie wprowadzonych zostanie kilka zmian technicznych/zmian nomenklatury, głównie w zakresie przedsięwzięć pilotażowych i działań przygotowawczych. Zmiany te zostały przedstawione przewodniczącemu Parlamentu. Nie dotyczą one ani danych liczbowych, ani kategorii WRF.
<P>
(Zmiany techniczne zostały przyjęte)
<P>
- Po głosowaniu:
<SPEAKER ID="070" NAME="Emanuel Santos">
urzędujący przewodniczący Rady. - (PT) Panie przewodniczący, szanowni państwo! Zanim przejdę do omówienia skutków zatwierdzenia budżetu Unii Europejskiej na rok 2008, pozwolę sobie podkreślić, że dzisiejszy dzień jest szczególnie miły dla mnie jako Europejczyka i obywatela Portugalii. Mam oczywiście na myśli historyczne wydarzenie - podpisanie traktatu lizbońskiego - które ma mieć miejsce już zaraz, za ponad godzinę w stolicy mojego kraju. Po rozszerzeniu Unii Europejskiej do 27 państw członkowskich to kolejny decydujący krok na drodze ku europejskiej integracji, który sprawi, że Europa będzie funkcjonować w sposób bardziej demokratyczny, reprezentatywny, elastyczny i skuteczniejszy niż wcześniej.
<P>
Jeśli mógłbym dokonać krótkiego i wstępnego podsumowania osiągnięć prezydencji portugalskiej, wskazałbym trzy dziedziny, w których odniesiono sukces ważny dla przyszłości Unii Europejskiej. Mam na myśli porozumienie w sprawie traktatu reformującego UE, traktat lizboński, który ma zostać dzisiaj podpisany, oraz organizację szczytu UE-Afryka i szczytu UE-Brazylia. Do tego moglibyśmy teraz dodać także ważne porozumienie, które zdołaliśmy osiągnąć w sprawie finansowania strategicznego programu Galileo.
<P>
Szanowni państwo! Dzisiaj ma miejsce drugie czytanie projektu budżetu na rok 2008 - ostatni etap długiego procesu negocjacji, który wreszcie zakończył się bardzo pomyślnie. Mam przyjemność ogłosić osiągnięcie porozumienia pomiędzy naszymi dwiema instytucjami na spotkaniu konsultacyjnym w dniu 23 listopada, na którym w całości omówiono wszystkie wnioski budżetowe na rok 2008, co do których osiągnęliśmy porozumienie przed tym dniem.
<P>
Zgodnie z procedurami muszę zaznaczyć, że Rada będzie mogła przyjąć maksymalną stopę wzrostu wynikającą z drugiego czytania. Zauważam jednak, że wciąż potrzebne są pewne niewielkie zmiany dotyczące przeklasyfikowania wydatków, do czego Rada zastrzega sobie prawo.
<P>
Tytułem podsumowania, panie przewodniczący, chciałbym skorzystać z okazji, by ponownie wyrazić wdzięczność przewodniczącemu Komisji Budżetu, posłowi Bögemu i obydwu sprawozdawcom, posłowi Virrankoskiemu i posłowi Itälä, moim współpracownikom w Radzie, pani komisarz Grybauskaité i wszystkim tym, dzięki którym udało się pomyślnie zakończyć tę jakże wymagającą procedurę budżetową, której uwieńczeniem było zatwierdzenie jej przez Parlament.
<SPEAKER ID="071" NAME="Przewodniczący">
Panie ministrze! Wygłosił pan między innymi jedno zdanie, na które czekałem. Stwierdzam więc, że procedura budżetowa została ukończona zgodnie z postanowieniami Traktatu i Porozumienia międzyinstytucjonalnego z dnia 17 maja 2006 r. Stwierdzam także, że zgodnie z artykułem 13 Porozumienia międzyinstytucjonalnego Rada i Parlament zgadzają się przyjąć maksymalną stopę wzrostu w odniesieniu do nieobowiązkowych wydatków wynikającą z drugiego czytania w Parlamencie. Tym samym procedurę budżetową można uznać za ukończoną, a budżet - za ostatecznie przyjęty.
<P>
(Oklaski)
<P>
Jak państwu wiadomo, przewodniczący przebywa obecnie w Lizbonie, gdzie odbywa się skromna uroczystość podpisania pewnego dokumentu. Moje uprawnienia jako wiceprzewodniczącego kończą się w tym miejscu. Oficjalne podpisanie budżetu na rok budżetowy 2008 odbędzie się we wtorek 18 grudnia na posiedzeniu plenarnym w Brukseli.
