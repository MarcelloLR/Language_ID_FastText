<CHAPTER ID="023">
Niektóre aspekty ubezpieczeń komunikacyjnych (debata)
<SPEAKER ID="210" NAME="Przewodniczący">
Kolejnym punktem porządku dziennego jest sprawozdanie Nickolaya Mladenova w imieniu Komisji Rynku Wewnętrznego i Konsumentów w sprawie niektórych aspektów ubezpieczeń komunikacyjnych -.
<SPEAKER ID="211" NAME="Nickolay Mladenov">
sprawozdawca. - Panie przewodniczący, pani komisarz, koleżanki i koledzy, a także tłumacze! Pozostając tak późno w tak interesujący dzień jak dziś, kiedy Rada Europejska omawia temat Gruzji, mam nadzieję, że będziecie mieć trochę czasu i energii, aby skupić się na kolejnym sprawozdaniu, które jest dla nas bardzo ważne, pomimo swojego technicznego charakteru.
<P>
Datuje się ono od kwestii poruszonej w tej Izbie, kiedy to przyjęto czwartą dyrektywę w sprawie ubezpieczeń samochodowych. Wtedy ta Izba zdecydowała się zwrócić się do Komisji o podjęcie bardziej dogłębnej analizy pewnych kwestii, które zostały poruszone przez Parlament, jednak nie poświęcono im uwagi w czwartej dyrektywie w sprawie ubezpieczeń samochodowych. Te trzy kwestie to mianowicie: po pierwsze, przyjrzenie się, czy krajowe przepisy w zakresie kar są poprawnie wdrażane w Unii Europejskiej; następnie przyjrzenie się temu, jak funkcjonuje system przedstawiciela ds. roszczeń ustanowiony zgodnie z dyrektywą i czy istnieje konieczność ujednolicenia w całej Unii Europejskiej; wreszcie należy przyjrzeć się być może najważniejszej i kontrowersyjnej kwestii, blisko związanej z pytaniami poruszanymi przez konsumentów, która dotyczy tego, czy możliwość dobrowolnego zawierania umów ubezpieczenia ochrony prawnej w ubezpieczeniach komunikacyjnych powinna zostać przekształcona w obowiązkowy system obejmujący wypadki poza granicami kraju na terenie Unii Europejskiej.
<P>
Pozwolą państwo, że zacznę od ostatniego pytania, ponieważ być może jest ono najważniejszym pytaniem i najwyraźniej najbardziej interesuje ono konsumentów europejskich. Ja sam, badając to sprawozdanie, odczułem silną pokusę, aby opowiedzieć się za ujednoliceniem i za obowiązkowym ubezpieczeniem ochrony prawnej dla Unii Europejskiej. Jednak dokładne badanie wykazało, że nie leży to w interesie konsumentów ani w interesie europejskiej branży ubezpieczeniowej.
<P>
Jeśli zostałoby to przyjęte, podniosłoby to koszty ubezpieczenia komunikacyjnego w wielu państwach członkowskich. Stałoby się to bodźcem do wyższych i nieuzasadnionych roszczeń. Stworzyłoby to opóźnienia w rozpatrywaniu istniejących roszczeń, jak i bardzo silne czynniki zniechęcające pozasądowe rozstrzyganie sporów.
<P>
Ostatecznie spowodowałoby to silne i niefortunne obciążenie systemu sądowniczego w państwach członkowskich, czego, jak mniemam, nikt z nas nie chce. Być może lepsze jest inne zasugerowane w tym sprawozdaniu podejście, jakim jest podniesienie świadomości na temat istniejących w Unii Europejskiej systemów dobrowolnych.
<P>
Obecnie istnieją one i dobrze funkcjonują w wielu starych państwach członkowskich, a także rozwijają się w nowych państwach członkowskich. Szczególnie w nowych państwach członkowskich powinny być one bardziej promowane, być może poprzez włączenie ich do informacji zawartych w umowie przedwstępnej dotyczącej uzyskiwania takich możliwości w Unii Europejskiej, ze szczególnym uwzględnieniem nowych państw członkowskich.
<P>
Jeśli chodzi o kwestię przedstawicieli ds. roszczeń, Komisja Europejska podjęła pewną analizę. Przyjrzeliśmy się jej uważnie. Skonsultowaliśmy się z branżą i z organizacjami konsumenckimi w Unii Europejskiej, a we wszystkich państwach członkowskich ustanowione zostały krajowe centra informacyjne. Dzięki tym krajowym centrom informacyjnym konsumenci mogą dochodzić swoich roszczeń i znaleźć potrzebne informacje.
<P>
W tej kwestii musimy sprawić, aby konsumenci byli bardziej świadomi istniejącego systemu, a nie tworzyć nowy system.
<P>
Na koniec, w kwestii krajowych przepisów w zakresie kar i tego, czy należy je ujednolicić, czy też nie, w sprawozdaniu stwierdzono, że powinniśmy przestrzegać zasady pomocniczości. Oznacza to, że istniejące przepisy w zakresie kar w państwach członkowskich zostaną utrzymane. Nie ma potrzeby ujednolicania. Istnieje jednak potrzeba, aby Komisja Europejska monitorowała sytuację w Unii Europejskiej w bardziej szczegółowy sposób i aby upewniła się, że jeśli władze krajowe potrzebują pomocy, otrzymają one tę pomoc od Komisji Europejskiej.
<P>
Jest to sedno sprawozdania, nad którym dziś debatujemy.
<SPEAKER ID="212" NAME="Meglena Kuneva">
komisarz. - Panie przewodniczący! W imieniu mojego współpracownika, pana komisarza Charliego McCreevy'ego, pozwolę sobie najpierw pogratulować Komisji Rynku Wewnętrznego i Ochrony Konsumentów i Komisji Prawnej, a w szczególności panu posłowi Mladenovi i panu posłowi Garganiemu, za ich pracę przy tworzeniu dokładnego i spójnego sprawozdania w zakresie kilku konkretnych aspektów ubezpieczeń komunikacyjnych.
<P>
Panie pośle Mladenov! Całkowicie zgadzam się z panem w kwestiach konsumenckich.
<P>
Komisja z zadowoleniem przyjmuje pańskie poparcie dla wniosków opracowanych w sprawozdaniu dotyczącym ubezpieczeń komunikacyjnych w roku 2007. Pozwolę sobie omówić krótko kilka kwestii zawartych w tym sprawozdaniu.
<P>
Zacznę od krajowych kar wprowadzonych w zakresie procedury uzasadnionej oferty.
<P>
Komisja z zadowoleniem przyjmuje jasne stanowisko, które pan zajął w sprawozdaniu w tej kwestii. Istotnie, pańskie sprawozdanie wydaje się potwierdzać nasze stanowisko w tej sprawie, mianowicie, że krajowe przepisy w zakresie kar, choć nie są równoważne, przynoszą oczekiwany efekt, zatem ujednolicenie na szczeblu UE w tym obszarze nie jest konieczne.
<P>
Komisja pozostanie czujna i jeśli będzie to konieczne, podejmie kroki przeciwko tym państwom członkowskim, które nie przestrzegają w pełni przepisów zawartych w przedmiotowej dyrektywie. Dlatego też z zadowoleniem przyjmujemy pańskie wezwanie skierowane do Komisji w kwestii dalszego monitorowania funkcjonowania mechanizmu wprowadzonego przez dyrektywy w sprawie ubezpieczeń komunikacyjnych. Grupa ekspertów w zakresie ubezpieczeń komunikacyjnych, ustanowiona wiele lat temu przez moje służby, łączy przedstawicieli państw członkowskich i osoby zainteresowane, a także okazała się bardzo użytecznym narzędziem do tego celu.
<P>
Zgodnie z pańską sugestią, Komisja włączy w proces oceny efektywności systemu istniejącego w państwach członkowskich organizacje konsumenckie reprezentujące ofiary wypadków drogowych.
<P>
Zajmę się teraz drugą kwestią: ubezpieczenie ochrony prawnej, które jest bardzo ważne dla konsumentów, a także dla ubezpieczycieli.
<P>
Pańskie sprawozdanie omawia kilka wad i zalet systemu, w którym ubezpieczenia ochrony prawnej byłyby obowiązkowo opłacane, w całej UE, przez polisę komunikacyjną strony odpowiedzialnej. Jak stwierdzono w sprawozdaniu Komisji z 2007 r., jesteśmy przekonani, że takie rozwiązanie nie zapewniłoby wyraźnych korzyści ofiarom wypadków drogowych; mogłoby nawet doprowadzić do zaburzeń w utrwalonych krajowych systemach dochodzenia roszczeń z polis komunikacyjnych. Ponadto składki mogą wzrosnąć w krajach, w których dotychczas nie istniał zwrot kosztów ochrony prawnej bądź istniał jedynie w ograniczonym zakresie.
<P>
Z zadowoleniem zauważam, że pańskie sprawozdanie uwzględnia niektóre z tych zagadnień i że daje pierwszeństwo wymuszonym przez rynek rozwiązaniom, takim jak stosowanie dobrowolnych ubezpieczeń ochrony prawnej. Oczywiste jest jednak, że na pewnych rynkach tego typu ubezpieczenie jest rzadko stosowane i że konieczna jest lepsza jego promocja. To misja, którą powinien spełnić rynek, ponieważ Komisja nie powinna promować konkretnych produktów ubezpieczeniowych ani konkretnych linii produktów w branży ubezpieczeniowej.
<P>
Na koniec zajmę się kwestią świadomości w zakresie narzędzi i mechanizmów stojących za dyrektywami w sprawie ubezpieczeń komunikacyjnych.
<P>
Komisja zgadza się, że istnieje konieczność podniesienia, szczególnie w nowych państwach członkowskich, stopnia świadomości obywateli dotyczącej narzędzi tworzonych przez dyrektywy UE w sprawie ubezpieczeń komunikacyjnych, takich jak mechanizm przedstawiciela ds. roszczeń czy istnienie krajowych centrów informacyjnych.
<P>
Branża ubezpieczeniowa może i powinna w tym zakresie odgrywać główna rolę. Komisja ma swój wkład w zaspokajanie potrzeb informacyjnych ofiar wypadków drogowych i kierowców poprzez publikację ulotek na temat ubezpieczeń komunikacyjnych i umieszczenie ich w portalu "Twoja Europa”. Na szczeblu krajowym istnieje wiele innych źródeł informacji, takich jak organizacje motoryzacyjne, biura ubezpieczeń komunikacyjnych, agencje pomagające w dochodzeniu roszczeń i inne.
<P>
Na zakończenie: w ciągu ostatnich lat regularne składanie sprawozdań na temat ubezpieczeń komunikacyjnych do Parlamentu Europejskiego stało się ustaloną praktyką i oczekuję kontynuowania dobrej współpracy.
<SPEAKER ID="213" NAME="Othmar Karas" LANGUAGE="DE">
Panie przewodniczący, pani komisarz, panie pośle sprawozdawco, panie i panowie! W imieniu przewodniczącego Komisji Prawnej, pana posła Garganiego, chciałbym podziękować sprawozdawcy za sprawozdanie i dobrą współpracę.
<P>
Chciałbym w szczególności poruszyć trzy kwestie: po pierwsze, interesy konsumentów; po drugie, zasadę pomocniczości i po trzecie istotność. Uważamy, że w interesie konsumentów leży raczej nieprzekształcanie programu dobrowolnego ubezpieczenia ochrony prawnej w program obowiązkowy Nie potrzebujemy przymusowej sprzedaży wiązanej czy łączenia produktów, która po prostu podwyższyłaby cenę ubezpieczenia i ograniczyła wybór konsumentów.
<P>
W kwestii pomocniczości z zadowoleniem przyjmuję fakt, że sprawozdawca nie próbuje doprowadzić do ujednolicenia za wszelką cenę. Kraje, w których pewne koszty ochrony prawnej są pokrywane przez ubezpieczenia komunikacyjne, mogą kontynuować ten schemat bez zmuszania innych krajów do podobnego postępowania.
<P>
Jeśli chodzi o istotność, chciałbym przypomnieć Izbie, że mamy tu do czynienia z kwestią, której istotność, biorąc pod uwagę liczby, jest bardzo ograniczona. Wypadki za granicą stanowią zaledwie około 1% wypadków drogowych w Europie, a prawie wszystkie z nich są rozstrzygane poza sądami. Gratuluję sprawozdawcy tego sprawozdania.
<SPEAKER ID="214" NAME="Andreas Schwab">
w imieniu grupy PPE-DE. - (DE) Panie przewodniczący, pani komisarz, panie i panowie! Chciałbym rozpocząć od podziękowania mojemu koledze Nickolayowi Mladenovowi za doskonałą pracę, którą wykonał w tej trudnej kwestii. Jego sprawozdanie z inicjatywy własnej w znakomity sposób obejmuje wszystkie kluczowe problemy.
<P>
Niemniej jednak chciałbym zauważyć, że przedmiotowe sprawozdanie jest zaledwie jednym elementem układanki w codziennych stosunkach ludzi z Unią Europejską. Pan poseł Karas słusznie zwrócił uwagę, że wypadki za granicą stanowią bardzo niewielki procent wypadków drogowych i że większość z nich jest rozstrzygana pozasądownie. Jednakże znaczący niemiecki tygodnik opublikował w zeszłym tygodniu artykuł, w którym opisano, jak zwykły obywatel próbował ponownie zarejestrować niemiecki samochód we Włoszech, co mu się nie udało po ośmiu miesiącach starań, i uświadomił sobie, że jest to po prostu niemożliwe. Obywatele, którzy muszą samodzielnie radzić sobie z takimi sprawami, są z tego powodu bardzo niezadowoleni.
<P>
Dlatego też sprawozdanie zachęcające do stosowania dobrowolnych programów jest słusznym podejściem. Jednakże państwa członkowskie mają także do odegrania rolę - muszą zdecydować, czy ujednolicenie przepisów dotyczących odszkodowań nie będzie długoterminowo lepszym rozwiązaniem, co jest zgodne z interesami obywateli.
<P>
W Parlamencie, a zwłaszcza w Komisji Prawnej mieliśmy do czynienia z kwestią szkód pozaumownych - na przykład w przypadku Rzymu II - przy różnych okazjach, a teraz zależy to od państw członkowskich, jakie alternatywne rozwiązania uda im się znaleźć, skoro ujednolicenie przepisów dotyczących odszkodowań i przyjęcie kosztów ochrony prawnej jako szkód nie jest możliwe w tej Izbie ze względu na kompetencje.
<P>
Jest to kwestia, którą będziemy musieli rozwiązać w przyszłości. W takim wypadku wniosek pana posła Mladenova jest znakomity i zasługuje na nasze poparcie.
<SPEAKER ID="215" NAME="Diana Wallis">
w imieniu grupy ALDE. - Panie przewodniczący! Kwestia ubezpieczeń komunikacyjnych jest wielkim sukcesem tego Parlamentu, a długa lista dyrektyw nadal wskazuje na pewne niedokończone sprawy - sprawy, które niestety dotyczą coraz większej liczby naszych obywateli korzystających z prawa do swobodnego przemieszczania się w Unii.
<P>
Sprawozdanie pana posła Mladenova stanowi ważny wkład w toczące się prace. Oczywiste jest, że żądania powinny być jak najbardziej uproszczone i że należy przestrzegać trzymiesięcznego okresu. Trauma powypadkowa nie powinna być powiększana przez traumę prawną. Wiemy, że istnieją pewne skomplikowane kwestie konfliktu prawnego, które ten Parlament chciał rozwiązać w naszym podejściu do rozporządzenia Rzym II. Obecnie pomaga nam Trybunał Sprawiedliwości, który w sprawie Oldenburga odczytał czwartą dyrektywę i rozporządzenie brukselskie w sposób przez nas zamierzony, pozwalając ofierze na podjęcie kroków prawnych w kraju zamieszkania, a nie w sądzie oskarżonego. Położy to nacisk na konieczność osiągania ugody pozasądowej. Jest to ważne wydarzenie. W krótkim okresie może ono sprawiać nieco trudności, ale, komisarzu, musi pan dopilnować, aby państwa członkowskie przestrzegały tego wyroku i tej interpretacji prawa Unii Europejskiej.
<P>
Kolejnym krokiem jest obmyślenie systemu wynikającego z ocen następujących po Rzymie II, który zapewniałby, że ofiary dostawałyby pełne odszkodowanie względem okoliczności w kraju rodzinnym. Proces ten nadal trwa, ale osiągnięcia są znaczne.
<SPEAKER ID="216" NAME="Malcolm Harbour" AFFILIATION="PPE-DE">
Panie przewodniczący! Po pierwsze chciałbym, dołączyć się do podziękowań dla Nikolaya Mladenova za bardzo istotną i ważną pracę. Jego pierwsze istotne sprawozdanie dla Komisji Rynku Wewnętrznego będzie, mam nadzieje, jednym z wielu. Bardzo pomocny był fakt, że przyszedł on i popatrzył na tę kwestię świeżym okiem, reprezentując obywateli, którzy cieszą się z nowych uprawnień dzięki członkowstwu w Unii Europejskiej i którzy być może oczekują, że niektóre z tych kwestii zostaną załatwione lepiej niż w przeszłości.
<P>
Chciałbym oprzeć się na kilku kwestiach poruszonych przez niektórych z moich kolegów i koleżanek, zwłaszcza przez Dianę Wallis i Andrew Schwaba. Diana i ja jesteśmy zaangażowani w tym obszarze od 1999 r., dlatego też rozumiemy jego znaczenie. Uważam, że można powiedzieć, że jeśli Parlament nie poruszałby konsekwentnie tych kwestii w rozmowach z Komisją i nie twierdził, że system ubezpieczeń komunikacyjnych, a zwłaszcza jego transgraniczne aspekty, są dla kierowców wysoce niezadowalające, nie sądzę, abyśmy znajdowali się teraz tu, gdzie się znajdujemy, w pobliżu czwartej dyrektywy w sprawie ubezpieczeń komunikacyjnych, a może nawet w oczekiwaniu piątej.
<P>
Pokazuje to, że Parlament może naprawdę odzwierciedlać interesy obywateli w złożonych kwestiach transgranicznych, ale w takich, które nie wchodzą w grę aż do momentu, w którym ktoś wpadnie w kłopoty. Ludzie przychodzą do nas ze swoimi problemami w momencie, gdy mają wypadki w innych krajach i nie są w stanie uzyskać odszkodowania za coś, co w wielu wypadkach stanowi poważną szkodę na całe życie.
<P>
Byłem bardzo zadowolony, że pani komisarz, zgodnie z jej oddaniem sprawom konsumentów i z energią, którą poświęciła temu portfolio, chciała zająć się tą kwestią. Jednakże chciałbym szczególnie podkreślić to, co mówi Nikolay Mladenov w swoim sprawozdaniu na temat konieczności zwiększenia poziomu współpracy pomiędzy branża ubezpieczeniową, państwami członkowskimi i Komisją, aby zgodnie z obecnym prawodawstwem uzyskiwać lepsze warunki. Działamy jako grupa nacisku poruszająca system i uważam, że mamy prawo do nieco większego poparcia ze strony europejskiej branży ubezpieczeniowej.
<SPEAKER ID="217" NAME="Zita Pleštinská" AFFILIATION="PPE-DE">
(SK) Podobnie jak moi koledzy posłowie, którzy wzięli udział w dzisiejszej debacie, ja także uważam sprawozdanie pana posła Nickolaya Mladenova za odpowiednio wymierzone w czasie i bardzo ważne dla kwestii ochrony konsumenckiej.
<P>
W kontekście wzrastającego nasilenia zagranicznych podróży samochodowych, szczególnie po rozszerzeniu UE i strefy Schengen, wielu obywateli europejskich staje się ofiarami zagranicznych wypadków komunikacyjnych i ze względu na swoją nieświadomość często doświadczają poważnych problemów.
<P>
Zanim obywatele wyruszą samochodem w podróż za granicę, powinni oni uzyskać podstawowe informacje na temat tego, jak załatwiać sprawy związane z roszczeniami. Ważne jest, aby skontaktować się z odpowiednimi centrami informacyjnymi, które mają zostać założone w każdym państwie członkowskim zgodnie z czwartą dyrektywą w sprawie ubezpieczeń komunikacyjnych. W przedwstępnym pakiecie informacyjnym powinny znaleźć się wyczerpujące informacje dla konsumentów dotyczące tego, jak działa system przedstawicieli ds. roszczeń i czym jest ubezpieczenie ochrony prawnej.
<P>
Państwa członkowskie ustanowiły różne systemy, a krajowe organy regulujące są w lepszej pozycji do zagwarantowania najwyższego możliwego poziomu ochrony konsumentów na rynku krajowym. Z tego powodu zgadzam się ze sprawozdawcą, że ujednolicenie na szczeblu Wspólnoty krajowych przepisów w zakresie kar nie jest konieczne.
<SPEAKER ID="218" NAME="Milan Gaľa" AFFILIATION="PPE-DE">
(SK) Uważam, że stworzenie sieci przedstawicieli ds. roszczeń jest korzyścią, którą przyniosła nam dyrektywa w sprawie ubezpieczeń komunikacyjnych z 2000 roku. Ich wysiłki przyspieszą osiąganie ugody w sprawach komunikacyjnych.
<P>
Zgadzam się ze zdaniem sprawozdawcy w kwestii kar za opóźnienia w rozpatrywania roszczeń. Na podstawie zasady pomocniczości, krajowe organy regulujące są w lepszej pozycji do zagwarantowania najwyższego możliwego poziomu ochrony konsumentów na rynku krajowym.
<P>
Według dostępnych danych, ponad 90% wszystkich roszczeń jest rozpatrywanych pozasądowo, więc w tym zakresie nie ma potrzeby wprowadzenia inicjatywy Komisji dotyczącej obowiązkowych ubezpieczeń ochrony prawnej w Unii Europejskiej. Podniosłoby to koszty obowiązkowych ubezpieczeń komunikacyjnych i obciążyło sądy dodatkowymi sporami, które mogłyby być rozwiązane pozasądowo.
<P>
Należy utrzymać dobrowolny charakter ubezpieczeń ochrony prawnej, a w nowych państwach członkowskich obywatelom należy zapewnić więcej informacji na temat produktów ubezpieczeniowych.
<SPEAKER ID="219" NAME="Colm Burke" AFFILIATION="PPE-DE">
Panie przewodniczący! Jak twierdzi pewien prawnik zajmujący się roszczeniami w związku z wypadkami za granicą, nie wszystko jest tak różowe, jak zasugerowano w sprawozdaniu. Przyjąłem to sprawozdanie z zadowoleniem, jednak niektóre z problemów, na które się natknąłem, są problemami, w których występuje ubezpieczenie ochrony prawnej i w których osoby wysuwające roszczenie mają trudności z odzyskaniem kosztów na tej podstawie. Osoby wysuwające roszczenia przechodzą przez postępowanie sądowe i poświęcają środki finansowe w celu potwierdzenia zasadności roszczenia, a następnie dowiadują się, że z jednej strony, ubezpieczyciel strony, która spowodowała wypadek, nie wypłaca pełnych kosztów przygotowywania sprawy, a z drugiej strony, że ich własna firma ubezpieczeniowa, w której mają ubezpieczenie ochrony prawnej, także go nie wypłaca i unika odpowiedzialności.
<P>
Właśnie temu obszarowi musimy bliżej się przyjrzeć i musimy być w tym zakresie bardziej ostrożni. Miałem jedną sprawę, w której musieliśmy zapłacić 30 000 euro za raport sądowy i nie mogliśmy odzyskać pełnych kosztów tego raportu. Chociaż osoba ta miała ubezpieczenie, nie można było dodać własnej polisy ubezpieczeniowej dla kosztów i nie można było także odzyskać ich z tej polisy. Musimy przyjrzeć się tej kwestii i dopilnować, aby była odpowiednio monitorowana.
<SPEAKER ID="220" NAME="Meglena Kuneva">
komisarz. - Panie przewodniczący! Pozwolę sobie jeszcze raz podziękować za niezwykle użyteczną pracę przedstawioną przez pana posła Mladenova z pomocą jego współpracowników. Jest ona także bardzo użyteczna dla Komisji. Komisja przygotowuje badanie zajmujące się wysokościami odszkodowań przyznawanych ofiarom wypadków poza granicami kraju, a kwestię tę poruszyła pani posłanka Wallis i kilku innych kolegów-posłów. W badaniu tym naszym celem jest uzyskanie obiektywnej, dobrze uzasadnionej i opartej na dowodach analizy tej kwestii. Badanie to jest w toku, a Komisja analizuje drugie sprawozdanie wstępne.
<P>
Pan poseł Harbour wspomniał także, że musimy być bardzo konkretni w naszej pracy i zdecydowanie współpracować w tej kwestii, aby uczynić rynek bardziej kompletnym zarówno dla firm, jak i dla konsumentów. Ważne jest, aby poprawić tę współpracę.
<P>
Jestem bardzo zadowolona widząc, że właśnie tak postępuje w swoim sprawozdaniu pan poseł Mladenov poprzez dobry sposób organizacji poszczególnych elementów pracy i poprzez znaczące poparcie swoich współpracowników.
<P>
Jeszcze raz gratuluję i dziękuję.
<SPEAKER ID="221" NAME="Nickolay Mladenov">
sprawozdawca. - Panie przewodniczący! Chciałbym podziękować pani komisarz i moim kolegom za bardzo interesujące i przenikliwe komentarze dotyczące tego sprawozdania. Jestem zwolennikiem poglądu, że najlepiej chroniony konsument to konsument dobrze poinformowany w zakresie swoich praw i który umie bronić tych praw na podstawie dostępnych informacji. Jak prawodawcy musimy dopilnować, aby konsumenci otrzymywali informacje i mieli wolność wyboru, czy podjąć pewne kroki ochronne przed pewnym ryzykiem, czy też nie, a nie narzucać wszystkim taki sam poziom.
<P>
Pani poseł Wallis, pan poseł Andreas Schwab i pan poseł Burke poruszyli niezwykle ważne kwestie wykraczające poza ograniczony zasięg tego sprawozdania. Jestem zadowolony, że pani komisarz Kuneva powiedziała, że Komisja będzie dalej badała wiele kwestii poruszonych w tej Izbie. Jestem przekonany, że Parlament dokładnie przyjrzy się badaniu przygotowanemu przez Komisję, następnie cofnie się i przyjrzy się pytaniom zadanym przez pana posła Burke'a, które są zupełnie słuszne, a także coraz większej liczbie dyskusji w wielu państwach członkowskich, także w moim. Pan poseł Schwab poruszył kwestię ujednoliconego podejścia do szkód, co jest dla nas wszystkim ważnym zagadnieniem. Mam nadzieję, że Komisja w swoim badaniu zajmie się tą sprawą.
<P>
Pozwolę sobie także wygłosić kilka uwag na temat kontynuacji tego sprawozdania. Mam nadzieję, że Komisja poważnie podejdzie do swojego zobowiązania dotyczącego monitorowania wdrażania istniejących przepisów dotyczących kar przez krajowe władze. W istocie, kiedy zbieraliśmy informacje w celu umieszczenia ich w sprawozdaniu, kilka państw członkowskich nie było zbyt chętnych do udzielania informacji na temat działania tego systemu w społeczeństwie, jednak w końcu udało nam się otrzymać właściwą odpowiedź. Przyjrzenie się sposobowi działania systemów i temu, jak można to poprawić w przyszłości, jest ważnym zadaniem, które Komisja z pewnością potraktuje poważnie w nadchodzących miesiącach i latach.
<SPEAKER ID="222" NAME="Przewodniczący">
Zamykam debatę.
<P>
Głosowanie odbędzie się we wtorek, 2 września 2008 r.
