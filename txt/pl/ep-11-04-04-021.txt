<CHAPTER ID="021">
Rola kobiet w rolnictwie i na obszarach wiejskich (krótka prezentacja)
<SPEAKER ID="245" NAME="Przewodnicząca">
Kolejnym punktem porządku dziennego jest sprawozdanie pani poseł Jeggle, w imieniu Komisji Rolnictwa i Rozwoju Obszarów Wiejskich, dotyczące roli kobiet w rolnictwie i na obszarach wiejskich..
<SPEAKER ID="246" NAME="Elisabeth Jeggle">
sprawozdawczyni - Pani Przewodnicząca, Panie Komisarzu! Przedkładając sprawozdanie z własnej inicjatywy na temat roli kobiet w rolnictwie i na obszarach wiejskich miałam na celu przeprowadzenie szerokiej debaty publicznej, naświetlającej istotną i wielofunkcyjną rolę kobiet na obszarach wiejskich.
<P>
Kluczowym zadaniem europejskiej polityki rolnej pozostaje dążenie do zapewnienia równych warunków życia we wszystkich regionach, zapobiegające jednostronnemu rozwojowi gęsto zaludnionych obszarów miejskich, tak aby nawet na obszarach wiejskich ludzie chcieli pozostawać i mogli mieć nadzieję na sukces w życiu. W ostatnich dziesięcioleciach wspólna polityka rolna (WPR) była ukierunkowana na pozytywny rozwój gospodarczy rolnictwa i obszarów wiejskich. W przyszłości w jeszcze większym stopniu polityka ta będzie nastawiona na kształtowanie i wspieranie ukierunkowanych na przyszłość obszarów wiejskich.
<P>
Będzie to wymagać nowych wysiłków i nowych strategii wszystkich zaangażowanych stron. Na tym etapie rozwoju należy jak nigdy dotąd uwzględniać potrzeby i wykorzystywać potencjał kobiet zamieszkujących obszary wiejskie. Doświadczenie uczy bowiem, że tam jakość życia i siła gospodarki wiąże się szczególnie z obecnością kobiet i ich zaangażowaniem w szeroki zakres aktywności. Ostatnie lata pokazały, że wsparcie kobiet i ich projektów owocuje postępem w rozwoju społeczności wiejskiej. Do takich wniosków można dojść dzięki doświadczeniom związanym z tego rodzaju wsparciem, udzielanym w ramach drugiego filaru WPR i innych programów finansowanych ze środków UE, realizowanych we wszystkich regionach Europy.
<P>
Kobiety mają jednak również do odegrania kluczową rolę w rolnictwie. Jest to sektor, w którym kobiety wniosły w ostatnich latach ogromny wkład w dywersyfikację biznesu i dostosowanie rynku, dzięki czemu poprawiła się praktyczna wielofunkcyjność sektora. Oprócz własnej produkcji żywności gospodarstwa rolne mają także do zaoferowania innowacyjne produkty i usługi. Różne typy reprezentowanego przez nie potencjału gospodarczego, mogą być dzięki temu w jeszcze większym stopniu wykorzystane. Sytuacja ta daje możliwości zapewnienia praktycznych środków wsparcia dla kobiet w rolnictwie. Należy w większym stopniu uwzględnić szeroki wachlarz umiejętności zawodowych, zainteresowań i osiągnięć kobiet. W tym celu apelujemy szczególnie o to, aby kobiety miały pełny udział w tych zasobach, które stanowią podwaliny rolnictwa jako stylu życia i rodzaju działalności gospodarczej. Kobiety rolnicy pragną mieć udział w prawach i obowiązkach odpowiadający ich współodpowiedzialności za gospodarstwa rolne, w tym odpowiednią reprezentację swoich interesów w organach zajmujących się sprawami rolnictwa. Kwestią o zasadniczym znaczeniu jest zagwarantowanie kobietom pracującym w rolnictwie odpowiedniej ochrony socjalnej.
<P>
Po burzliwej dyskusji udało nam się przyjąć sprawozdanie w głosowaniu na forum Komisji Rolnictwa i Rozwoju Wsi, przy tylko jednym głosie przeciw. Na dzisiejsze głosowanie plenarne nie zgłoszono żadnych poprawek. Jest to dla mnie wskazaniem, że osiągnęliśmy bardzo dobry kompromis, który jest do zaakceptowania przez wszystkie grupy. Jednogłośne przyjęcie nadałoby - mam nadzieję - sprawozdaniu odpowiednią wagę, by zostało ono należycie rozważone przez Komisję i Radę. Chciałabym bardzo podziękować moim koleżankom i kolegom posłom, a zwłaszcza kontrsprawozdawcom, za naprawdę wspaniałą współpracę.
<P>
Ważna rola kobiet w rolnictwie i na obszarach wiejskich nie może zostać pominięta w zbliżającej się debacie na temat przyszłości WPR po 2013 roku. Jestem pewna, że nasze sprawozdanie zapewni odpowiednią podstawę dla tej debaty, a ponadto wniesie pozytywny wkład w zbliżającą się debatę budżetową .
<SPEAKER ID="247" NAME="Mairead McGuinness" AFFILIATION="PPE">
Pani Przewodnicząca! Chciałabym pogratulować pani poseł Elisabeth Jeggle jej znakomitej pracy nad tym sprawozdaniem oraz stałej pracy w tym obszarze przez wiele lat, od kiedy się znamy. Brak zgłoszonych poprawek to tego istotnego sprawozdania jest wyrazem uznania dla jej pracy.
<P>
W tym krótkim czasie, jaki mam na swoje wystąpienie, chciałabym zwrócić uwagę na kilka zawartych w nim punktów. Z zadowoleniem przyjmuję ustęp 4, który dotyczy wagi odpowiedniego ogólnego budżetu dla rolnictwa, i ustęp 10 dotyczący nowych technologii na obszarach wiejskich oraz potrzeby poszerzenia dostępu do łącz szerokopasmowych. Myślę, że ustęp 34 ma szczególne znaczenie. Kobiety powinny być odpowiednio reprezentowane we wszelkich organach politycznych, gospodarczych i społecznych sektora rolnictwa, tak aby w procesie decyzyjnym obok punktu widzenia mężczyzn przedstawiać także punkt widzenia kobiet. Jest to bardzo ważne i z żalem stwierdzam że skład organizacji rolniczych jest niestety zbyt zmaskulinizowany. Musimy naprawdę przyjrzeć się tej kwestii.
<P>
Na zakończenie chciałabym powiedzieć, że problemem dla mężczyzn i kobiet rolników jest w tej chwili niepewność związana z debatą na temat reformy WPR. Niepokoi mnie, że niektórzy rolnicy próbują zgadywać, jakie będą dokładne wyniki tych reform, i że mogą ponosić dodatkowe koszty, które w przyszłości będą dla nich obciążeniem. Chciałabym to przekazać Komisji.
<SPEAKER ID="248" NAME="Silvia-Adriana Ţicău" AFFILIATION="S&amp;D">
Pani Przewodnicząca! Głównym problemem kobiet na obszarach wiejskich jest brak pracy. Brak pracy oznacza niższe dochody osób starszych, co z kolei zwiększa zagrożenie ubóstwem. Ponadto edukacja dzieci i opieka zdrowotna na obszarach wiejskich stanowi fundament tych społeczności.
<P>
Niepewny stan podstawowej infrastruktury na obszarach wiejskich oznacza, że przedsiębiorcy wykazują mniejsze zainteresowanie rozwojem gospodarstw i placówek produkcyjnych na tych obszarach. Apeluję do państw członkowskich, aby wykorzystały fundusze strukturalne do zaradzenia brakom podstawowej infrastruktury na obszarach wiejskich i wdrożenia polityk na rzecz poprawy powszechnego dostępu do infrastruktury publicznej. Wzywam państwa członkowskie i Komisję, aby utrzymały swoje zaangażowanie w rozwój infrastruktury szerokopasmowej na obszarach wiejskich jako sposobu na podniesienie ich konkurencyjności.
<P>
Oparta na rodzinnych gospodarstwach agroturystycznych turystyka na obszarach wiejskich tworzy miejsca pracy, umożliwia połączenie obowiązków rodzinnych z pracą, a także zachęca ludność obszarów wiejskich do pozostania na miejscu.
<SPEAKER ID="249" NAME="Marian Harkin" AFFILIATION="ALDE">
Pani Przewodnicząca! Z zadowoleniem przyjmuję to ukazujące się w odpowiednim czasie sprawozdanie pani poseł Elisabeth Jeggle i dziękuję jej za dobrą współpracę.
<P>
Niewiele osób zdaje sobie sprawę z tego, że 42 % osób na stałe zajmujących się rolnictwem stanowią kobiety i że na każde dziesięć gospodarstw w UE trzy zarządzane są przez kobiety. Aby kobiety i rodziny pozostały na obszarach wiejskich i przyczyniały się do osiągnięcia celów strategii UE 2020 poprzez działalność rolniczą, musi być dostępny odpowiedni zakres usług i udogodnień dla prowadzenia normalnego życia codziennego. Usługi te powinny obejmować takie sprawy, jak opieka zdrowotna i usługi opiekuńcze, edukacja, rozrywka, transport i łącza szerokopasmowe.
<P>
Istotne jest, aby część tych usług nie była nastawione wyłącznie rynkowo. Potrzebna jest także odpowiednie zabezpieczenie społeczne dla kobiet pracujących w rolnictwie, stanowiące gwarancję ich przyszłości oraz świadczeń emerytalno-rentowych. Ważne jest ponadto ułatwianie kobietom rozwoju ich umiejętności przedsiębiorczych, a na poziomie zarządzania - udział kobiet w podejmowaniu decyzji na szczeblu lokalnym i regionalnym w organizacjach rolniczych i we wszelkich organach decyzyjnych. Będzie to miało ogromne znaczenie i pomoże zagwarantować kobietom ich przyszłą rolę w rolnictwie.
<SPEAKER ID="250" NAME="João Ferreira" AFFILIATION="GUE/NGL">
Pani Przewodnicząca! Sytuację kobiet w rolnictwie i na obszarach wiejskich odzwierciedla i pogarsza głęboki kryzys. Za kryzys ten na obszarach wiejskich odpowiedzialne są obecne instrumenty polityki, takie jak wspólna polityka rolna i inne. Kobiety stanowią 42 % osób pracujących w rolnictwie we wszystkich krajach Unii Europejskiej. Znakomita większość tych kobiet pracuje w gospodarstwach rodzinnych. W sposób szczególny dotyka je więc likwidacja setek tysięcy małych gospodarstw i proces niszczenia rolnictwa rodzinnego, będący wynikiem kolejnych reform WPR. Bardzo mocno, podobnie jak w innych obszarach działalności, dotyka je także bezrobocie, niepewne miejsca pracy, niskie płace i ubóstwo. Całą tę sytuację zaostrzają antyspołeczne polityki narzucane pod pretekstem kryzysu.
<P>
Piękne słowa i deklaracje dobrych intencji to w związku z tym za mało. Trzeba zerwać z tymi politykami, uznając znaczenie roli kobiet, ich praw i kwestii równości, oraz wzmocnić, między innymi, sieci usług dotyczących zasobów obszarów wiejskich, opiekę zdrowotną, edukację i wsparcie dla rodzin. Konieczne jest także zapewnienie odpowiedniego zaplecza kulturalnego i rozrywkowego oraz zwalczanie różnego typu dysproporcji i wyludnienia.
<SPEAKER ID="251" NAME="Rareş-Lucian Niculescu" AFFILIATION="PPE">
Pani Przewodnicząca! Osobiście jestem przekonany, że najważniejsze części sprawozdania to te, które dotyczą warunków życia na obszarach wiejskich, i chciałbym przedstawić kilka uwag na ten temat.
<P>
Po pierwsze, Europejski Fundusz Rolny na rzecz Rozwoju Obszarów Wiejskich odgrywa ważną rolę w modernizacji wsi. Fundusz ten musi mieć zapewniony odpowiedni budżet, gdyż stanowi część przyszłej wspólnej polityki rolnej, która przyczynia się do zmniejszenia różnic pomiędzy obszarami wiejskimi i miejskimi. Po drugie, uważam, że musimy rozpocząć, zwłaszcza w nowych państwach członkowskich, modernizację podstawowej infrastruktury fizycznej. Musi to z pewnością pozostać częścią EFRROW.
<P>
Mija ostatnia uwaga dotyczy starzenia się ludności wiejskiej. Chciałbym w związku z tą kwestią podkreślić wagę programów, ukierunkowanych z jednej strony na wczesne przechodzenie rolników i pracowników rolnych na emeryturę, a z drugiej na uruchamianie działalności przez młodych rolników.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
Pani Przewodnicząca! Chciałabym pogratulować Pani Poseł Jeggle podejścia, które przyjęła w swoim sprawozdaniu.
<P>
Sądzę, że bardzo istotne jest uznanie znaczącej roli odgrywanej przez kobiety w rolnictwie, zarówno w produkcji podstawowej, jak i w dywersyfikacji działalności gospodarczej w gospodarstwach rolnych i na obszarach wiejskich.
<P>
Uważam, że powinniśmy zwrócić uwagę na wysoki poziom ubóstwa i izolacji kobiet na obszarach wiejskich, podkreślając przez to potrzebę wprowadzenia skutecznych środków gwarantujących równość szans kobietom w rolnictwie, co jest głównym celem wspólnej polityki rolnej. W tym kontekście zasadnicze znaczenie ma poprawa jakości życia kobiet mieszkających na obszarach wiejskich poprzez zapewnienie im jak najłatwiejszego dostępu do edukacji i szkoleń zawodowych, kształcenia się przez całe życie, skutecznych lokalnych usług opieki zdrowotnej oraz usług wspomagających dzieci i rodziny.
<P>
Chciałabym podkreślić, że zapewnienie równości szans kobietom na obszarach wiejskich oznacza aktywniejsze promowanie ich roli zarówno w rolnictwie, jak i w innych dziedzinach działalności gospodarczej, w tym także roli w zachowywaniu wielofunkcjonalności rolnictwa.
<SPEAKER ID="253" NAME="Viviane Reding">
wiceprzewodnicząca Komisji - Pani Przewodnicząca! Na wstępie chciałabym podziękować sprawozdawczyni i członkom Komisji Rolnictwa i Rozwoju Wsi, ponieważ poruszenie tego tematu było bardzo istotne.
<P>
Komisja jest bardzo świadoma zasadniczej roli, jaką kobiety odgrywają w rolnictwie oraz na obszarach wiejskich. Rozporządzenie dotyczące rozwoju obszarów wiejskich zapewnia wsparcie w licznych dziedzinach, które są istotne dla kobiet na tych obszarach. Zakładanie i rozwój mikroprzedsiębiorstw, dbanie o wartość dodaną produktów rolnych oraz poszukiwanie dla nich punktów zbytu to tylko kilka przykładów.
<P>
Polityka rozwoju obszarów wiejskich przewiduje także możliwość pomocy mężczyznom i kobietom w zachowaniu równowagi pomiędzy życiem rodzinnym a zawodowym. Na przykład: w ramach instrumentu usług podstawowych można wspierać takie udogodnienia socjalne jak placówki opieki dziennej dla dzieci lub osób starszych. Ponadto do wsparcia kwalifikują się także lokalne usługi transportowe oraz drobna infrastruktura.
<P>
Sytuacja na obszarach wiejskich jest bardzo różna w poszczególnych państwach członkowskich, w tym pod względem możliwości i wymagań istotnych dla kobiet. Państwa członkowskie i regiony muszą starannie przeanalizować sytuację i opracować specjalne środki dostosowane do lokalnych warunków, przy jednoczesnym uwzględnieniu specyficznych problemów kobiet. Na przykład, państwa członkowskie mogą przyznawać preferencje kobietom przy korzystaniu z pewnych środków. Ponadto państwa członkowskie mogą stosować inżynierię finansową w celu utworzenia funduszy gwarancyjnych, by ułatwić kobietom dostęp do kredytów. Kobiety powinny odgrywać także istotną rolę w programie LEADER, do którego powinny wnieść swoje specyficzne interesy i specyficzny potencjał, by aktywizować potencjał rozwojowy danego obszaru.
<P>
Komisja zgadza się, że użyteczne byłoby posiadanie bogatszych danych na temat sytuacji kobiet. Przekonanie państw członkowskich do podjęcia dodatkowych obowiązków sprawozdawczych okazałoby się jednak trudne, zwłaszcza w świetle tego, że one same nawołują do uproszczeń. W takim jednak zakresie danych, w jakim jest to możliwe, należy zaprezentować i przeanalizować dane według podziału na płeć. Komisja włączy dostępne dane na temat kobiet do swojego sprawozdania z postępów wdrażania strategicznych wytycznych dotyczących rozwoju obszarów wiejskich.
<P>
Innym bardzo ważnym czynnikiem poprawiania pozycji kobiet w rolnictwie i na obszarach wiejskich jest wymiana doświadczeń. W tym kontekście chciałabym zwrócić Państwa uwagę na Europejską Sieć na rzecz Rozwoju Obszarów Wiejskich i składające się na nią sieci krajowe. Można dzięki nim wzajemnie poznawać swoje najlepsze praktyki i byłoby wskazane, aby więcej organizacji kobiecych korzystało w tych istniejących sieci, żeby łączyć kobiety z różnych obszarów wiejskich.
<SPEAKER ID="254" NAME="Przewodnicząca">
Zamykam debatę.
<P>
Głosowanie odbędzie się we wtorek, 5 kwietnia 2011 r.
<P>
Oświadczenia na piśmie (art 149 Regulaminu)
<SPEAKER ID="255" NAME="Iosif Matula" AFFILIATION="PPE">
na piśmie - Pochodzę z Rumunii, z kraju, w którym duża część ludności żyje na obszarach wiejskich. Dlatego właśnie jestem świadom, że jest dla nas bezwzględnym imperatywem, abyśmy z większą uwagę poświęcali statusowi kobiet na tych obszarach, uwzględniając specyficzne szanse i wyzwania.
<P>
Jako członek Komisji Kultury i Edukacji oraz Komisji Rozwoju Regionalnego chciałbym podkreśli potrzebę wprowadzenia systemu kształcenia zawodowego, który zaoferuje kobietom odpowiednie przeszkolenie, zarówno jako producentom, jak i przedsiębiorcom, zwłaszcza po to, abyśmy mogli dzięki temu wypełnić cele strategiczne strategii Europa 2020. Można to osiągnąć także poprzez zapewnienie rolnikom lepszego dostępu do usług Internetu szerokopasmowego.
<P>
Wspieranie inicjatywy na rzecz przedsiębiorczości kobiet może zapewnić im dochody pozwalające na ustabilizowane życie, co będzie dla nich oznaczać niezależność ekonomiczną. Pozwoli nam to na wyeliminowanie wpływu wykluczenia społecznego i ubóstwa, które w nieproporcjonalny sposób dotykają kobiety.
<P>
W tym samym kontekście mówimy także o przyszłej reformie wspólnej polityki rolnej, ponieważ pewnej jej części będziemy musieli nadać kształt w większym stopniu uwzględniający rolę i potrzeby kobiet na obszarach wiejskich. Uatrakcyjnienie życia na terenach wiejskich i rolnictwa pozostaje wyzwaniem, może jednak zaoferować kobietom zamieszkującym te obszary realne szanse na ekonomiczny i osobisty rozwój.
<SPEAKER ID="256" NAME="Jarosław Kalinowski" AFFILIATION="PPE">
na piśmie - Wybór kariery zawodowej w sektorze rolnictwa najczęściej dokonywany jest przez mężczyzn, jednak kobiety na wsi są obecne od zawsze i niestety od zawsze są niedoceniane. Konsekwencja w działaniu i perspektywiczne podejście kobiet do wielu aspektów przyczyniają się do poprawy jakości życia i pracy na wsi. Jednak ich reprezentacja bardzo często nie jest brana pod uwagę na etapie planowania środków, a uwzględnienie potrzeb rolniczek w tym temacie może przynieść wiele korzyści społecznościom wiejskim. Należy zapewnić kobietom w rolnictwie możliwości rozwoju zawodowego poprzez rzeczywiste wsparcie w postaci edukacji, bądź też doradztwa. Ważne jest, aby promować wśród kobiet wieś, jako atrakcyjne miejsce pracy umożliwiające realizację planów zarówno rodzinnych, jak zawodowych.
