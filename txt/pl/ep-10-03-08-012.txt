<CHAPTER ID="012">
Porządek obrad
<SPEAKER ID="017" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w czwartek 4 marca 2010 r. Zaproponowano następujące zmiany:
<P>
Poniedziałek:
<P>
Bez zmian.
<P>
Wtorek:
<P>
Bez zmian.
<P>
Środa:
<P>
Grupy Verts/ALE i GUE/NGL wniosły wniosek o włączenie do porządku obrad oświadczenia Komisji w sprawie genetycznie zmodyfikowanej odmiany ziemniaka "Amflora”.
<SPEAKER ID="018" NAME="Rebecca Harms" AFFILIATION="Verts/ALE">
(DE) Panie przewodniczący, panie i panowie! Temat dopuszczenia do uprawy genetycznie zmodyfikowanego ziemniaka Amflora raz jeszcze znalazł się w porządku obrad z wielu względów. Po tym jak organem odpowiedzialnym za dopuszczanie do uprawy genetycznie modyfikowanych organizmów stał się komisarz ds. zdrowia, zdawało mi się, że obywatele stwierdzili, iż teraz będziemy bardziej uważnie zajmować się kwestią dopuszczania do uprawy organizmów genetycznie zmodyfikowanych. Tymczasem jest na odwrót. Stało się to tak szybko po objęciu urzędu przez Komisję, i za skandal uważam dopuszczenie przez komisarza ds. zdrowia wspomnianego ziemniaka do uprawy, ponieważ tym samym wyraźnie zignorował on obawy Światowej Organizacji Zdrowia.
<P>
Ponadto w poprzednim okresie legislacyjnym raz po raz dochodziło do wielkich sporów między Radą a Komisją w sprawie procedur dopuszczania do uprawy, ponieważ wiele państw członkowskich nie zgadzało się na ofensywę dopuszczania, którą popierał sam przewodniczący Barroso. Zgodziliśmy się opracować nową racjonalną procedurę dopuszczania do uprawy. Gdzie jest ta procedura teraz? Ponieważ większość obywateli jest przeciwna tym genetycznie modyfikowanym organizmom, mamy obowiązek odbyć w tym tygodniu debatę w sprawie przedmiotowego dopuszczenia do uprawy i ofensywy, która być może jeszcze nas czeka.
<P>
(Przewodniczący wyłączył mikrofon)
<P>
Chciałbym poprosić o głosowanie imienne w tej sprawie.
<SPEAKER ID="019" NAME="Francesco Enrico Speroni" AFFILIATION="EFD">
(IT) Panie przewodniczący, panie i panowie! Pomijając ewentualne oceny ze strony państw członkowskich lub grup politycznych, myślę, że powinniśmy mieć możliwość przedstawienia opinii w tak ważnej sprawie. Często debatujemy nad zagadnieniami, które są całkowicie niezwiązane z Unią Europejską, choć są istotne. Tymczasem przedmiotowa kwestia stanowi problem, który nas dotyczy i dotyczy naszych wyborców, i dlatego myślę, że powinniśmy to uwzględnić w programie prac.
<SPEAKER ID="020" NAME="Martin Schulz" AFFILIATION="S&amp;D">
(DE) Panie przewodniczący! Podzielam obawy mojej koleżanki, pani Harms, a w wielu państwach członkowskich prowadzimy w tej sprawie gorące debaty. Dlatego już w zeszłym tygodniu powiedziałem na Konferencji Przewodniczących to, co chciałbym powtórzyć teraz; nie ma sensu organizować teraz pospiesznej debaty bez rezolucji, która poźniej upadnie.
<P>
O wiele bardziej sensowne byłoby wezwanie właściwej komisji do wyznaczenia sprawozdawcy, który zajmie się tym procesem, a także niuansami technicznymi procedury zatwierdzenia.
<P>
Zatwierdzenie Komisji przyszło po ośmiu latach. Osiem lat strawiono nad tą kwestią. Decyzja zapadła w Komisji na podstawie europejskiego prawa głosem większości. Musimy teraz odpowiedzieć na pytanie, czy decyzje o takim zakresie powinny podlegać klauzuli opt-out Parlamentu i czy koniec końców istnieje możliwość, by Parlament mógł uchylić tak dalekosiężną decyzję.
<P>
Dlatego należy powołać sprawozdawcę, by sprawdził te mechanizmy i w razie konieczności przedstawił sprawozdanie w celu zapewnienia większości ustawodawczej w Parlamencie, która zmusi Komisję do przedstawienia wniosku legislacyjnego w terminie roku na podstawie naszego porozumienia międzyinstytucjonalnego. Uważam, że będzie to o wiele lepsze rozwiązanie niż taka pospieszna debata.
<P>
(Przewodniczący wyłączył mikrofon)
<SPEAKER ID="021" NAME="Przewodniczący">
Proszę się trzymać Regulaminu. Zgodnie z Regulaminem to są jednominutowe wypowiedzi, zarówno popierające wniosek, jak i te, które są przeciwko wnioskowi. Proszę nie przedłużać tego czasu, bo to łamie porządek obrad i Regulamin. Bardzo o to proszę.
<P>
Otrzymałem wniosek Zjednoczonej Lewicy, jak i pani Rebeki Harms o głosowanie imienne. W tej chwili przystępujemy do głosowania.
<P>
(Parlament odrzucił wniosek)
<P>
(Ustalony został porządek prac)
