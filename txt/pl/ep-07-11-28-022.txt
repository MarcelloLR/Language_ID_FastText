<CHAPTER ID="022">
Nowa europejska polityka turystyczna: ku silniejszemu partnerstwu na rzecz turystyki w Europie (debata)
<SPEAKER ID="220" NAME="Przewodniczący">
Kolejnym punktem porządku dziennego jest sprawozdanie sporządzone przez Paolo Costę w imieniu Komisji Transportu i Turystyki w sprawie nowej europejskiej polityki turystycznej: ku silniejszemu partnerstwu na rzecz turystyki w Europie.
<SPEAKER ID="221" NAME="Paolo Costa">
sprawozdawca. - (IT) Panie przewodniczący, panie komisarzu, panie i panowie! Sprawozdanie, które prezentuję i które miałem przyjemność poskładać we współpracy z kilkoma kolegami i koleżankami, faktycznie wynika ze sprawozdania przyjętego już wcześniej przez tę Izbę - sprawozdania pana posła Queiró, poprzez które Parlament usiłował wnieść wkład w europejską politykę turystyczną.
<P>
Inspiracją dla tego sprawozdania jest potrzeba opracowania innego - i mam nadzieję bardziej praktycznego - podejścia do polityki Unii Europejskiej w zakresie turystyki, która obecnie jest ograniczona postanowieniami Traktatu.
<P>
Na mocy obowiązującego Traktatu państwa członkowskie nie przyznały instytucjom europejskim większej odpowiedzialności za turystykę i muszę powiedzieć, że nawet Traktat, który zamierzamy zatwierdzić, a który mam nadzieję Unia przyjmie w przyszłym miesiącu w Lizbonie, nie zwiększy jeszcze bardziej formalnych uprawnień Unii w zakresie turystyki.
<P>
Jednak jednocześnie obowiązujące traktaty umożliwiają Unii wdrożenie dużej liczby polityk, które mają znaczący wpływ na turystykę i na możliwość zwiększenia lub utrzymania konkurencji Europy jako światowego lidera.
<P>
A zatem, celem przedmiotowego sprawozdania jest określenie różnych możliwości w tym zakresie. Wykaz sporządzony przez nas w tej Izbie, przy pomocy wszystkich, jest jedynie wykazem orientacyjnym. Mam nadzieję, że można go rozszerzyć. Jest to wykaz możliwości wykorzystania pełnego zakresu uprawnień UE z korzyścią dla turystyki.
<P>
Podam tylko dwa przykłady: turysta jest podróżnym, więc z założenia wiele z naszych polityk transportowych można postrzegać lub na nowo zinterpretować w kategoriach i na rzecz turystyki; turysta jest konsumentem, więc wiele z unijnych środków ochrony konsumenta można na nowo zinterpretować w kategoriach wymagań turysty.
<P>
Jednakże, patrząc szerzej, turyści - zwłaszcza ci, którzy przyjeżdżają do Europy z państw trzecich - to osoby przekraczające granice, tak jak inni ludzie, którzy przekraczają granice z różnych względów. Polityka wizowa i imigracyjna Unii Europejskiej powinna zostać poddana dokładnemu przeglądowi w celu przyciągnięcia jak największej liczby turystów.
<P>
Wiele umów podpisywanych w dzisiejszych czasach przez turystów jest zawieranych bezpośrednio, przy użyciu technologii internetowej, co nie daje turystom pełnej ochrony. A zatem, UE może zrobić wiele dla turystów, chroniąc takie umowy lub wprowadzając rodzaje umów zapewniające ochronę. Oszczędzę państwu szczegółów.
<P>
W sumie przyznajemy, że turystyka jest jedną z najbardziej obiecujących branży w Europie. Myślę, że możemy powiedzieć - przede wszystkim ze względów spójności - że warto jest obstawać przy naszym głównym celu, jakim jest rozwój gospodarki turystycznej; oznacza to spożytkowanie w jak największym stopniu zasobów kulturalnych i środowiskowych, co można zrobić, wykorzystując w pełni formalne uprawnienia Unii.
<P>
Intencją przedmiotowego sprawozdania jest więc zachęcenie Komisji i Rady do zaplanowania szeregu inicjatyw formalnie mieszczących się w innych obszarach kompetencji - powtarzam: ochrona konsumenta, bezpieczeństwo transportu, gwarancje niektórych umów na usługi turystyczne, polityka imigracyjna, skoordynowane kampanie promocyjne poza granicami Europy itd. Chodzi o to, by złożyć zestaw, pakiet inicjatyw w dziedzinie turystyki. Zdecydowanie uważam, że mogłyby one stanowić rzeczywisty wkład instytucji europejskich w utrzymanie i rozwój sektora, który - jak wszyscy wiemy - odgrywa główną, a będzie odgrywać jeszcze większą, rolę w przyszłości Unii Europejskiej.
<SPEAKER ID="222" NAME="Günter Verheugen">
komisarz. - (DE) Panie przewodniczący, panie i panowie! Chciałbym pogratulować przewodniczącemu komisji, panu Costa, jego sprawozdania. Sprawozdanie wyraźnie wskazuje, w jak wielkim stopniu turystyka pozostaje pod wpływem różnych polityk wspólnotowych, lecz przede wszystkim ukazuje, jak ważny jest ten sektor dla Europy jako całości.
<P>
Turystyka jest wyrazem europejskiego stylu życia i dobrobytu, ale także sektorem gospodarki o kluczowym znaczeniu dającym znaczne możliwości wzrostu i zatrudnienia. W rzeczywistości turystyka już stanowi, bezpośrednio lub pośrednio ponad 10% produktu krajowego brutto w Unii Europejskiej i zapewnia około 12% miejsc pracy.
<P>
Jednakże nie tylko Europa pragnie czerpać korzyści z nadzwyczajnych perspektyw gospodarczych, jakie daje rozwój turystyki. Musimy wyposażyć się w zdolności, które umożliwią nam świetne prosperowanie i wygrywanie w konkurencji z innymi tradycyjnymi i nowymi rynkami turystycznymi.
<P>
W tej dziedzinie Europa może bazować na przewadze konkurencyjnej, która już uczyniła ją wielce atrakcyjnym celem wyjazdów turystycznych. Mamy niezrównane dziedzictwo kulturowe, niespotykaną koncentrację atrakcyjnych turystycznie i kulturowo zróżnicowanych miejsc na jednym obszarze i słusznie cieszymy się dobrą renomą z powodu wysokiego poziomu usług.
<P>
Są to atuty, które mamy w ręku i musimy nimi grać, jeśli naszym celem na przyszłość jest rozwój Europy jako produktu turystycznego. Nasze cele podróży muszą być po prostu najlepsze i najatrakcyjniejsze, muszą tworzyć ofertę, która sprawi, że Europejczycy i turyści spoza Europy będą chcieli spędzać swoje wakacje za każdym razem tutaj.
<P>
To znaczy, że kryteria, które należy spełnić w innych sektorach naszej gospodarki, muszą być uwzględnione także w turystyce: potrzebujemy, by turystyka europejska była produktem innowacyjnym i dawała konsumentom możliwości optymalnego wyboru, który spełnia najwyższe standardy jakości i jest, w miarę możliwości, jak najbardziej przyjazny dla środowiska naturalnego. Krótko mówiąc, musi to być produkt będący wyrazem naszych europejskich wartości i mocnych stron.
<P>
Podam państwu kilka przykładów na to, w jaki sposób promujemy współpracę i utrzymujemy przewagę konkurencyjną w sektorze turystyki. W ubiegłym miesiącu mieliśmy Europejskie Forum Turystyczne w Portugalii, doroczne wydarzenie gromadzące wszystkich, którzy mają coś do powiedzenia w tej branży. Forum to stanowi doskonałą możliwość nawiązania współpracy i promowania Europy. Z tej okazji miałem zaszczyt wręczenia nagrody "European Destination of Excellence” 10 miejscowościom w Europie nominowanym do tytułu doskonałej nowej europejskiej miejscowości turystycznej na obszarach wiejskich (Best Emerging European Rural Destinations of Excellence). Ten projekt pilotażowy pomaga w przedstawieniu specyfiki wszystkich europejskich miejscowości turystycznych poza Europą i zwraca uwagę na różnorodność i jakość usług turystycznych w Europie. Chciałbym przypomnieć wszystkim, że do wdrożenia tego rodzaju projektu wyraźnie wzywało poprzednie sprawozdanie Parlamentu zainicjowane przez pana posła Queiró. Pragnę podziękować Parlamentowi Europejskiemu i panu posłowi Costa, w szczególności za hojne wsparcie udzielone tej uwieńczonej sukcesem inicjatywie. Miło mi poinformować, że o wiele więcej krajów uczestniczy w obecnej, drugiej rundzie tego konkursu.
<P>
Ponadto na tym etapie możemy państwu powiedzieć, że portal internetowy "Europa - cel podróży” okazał się sukcesem i stanowi solidną bazę o dużym potencjale rozwojowym. Obecnie poszukujemy nowych sposobów poprawy wizerunku Europy jako celu wyjazdów turystycznych i liczymy w tej dziedzinie na państwa wsparcie.
<P>
Na koniec pragnę podkreślić, że uwzględnienie w większym stopniu zrównoważonego rozwoju w turystyce jest kluczowym aspektem naszej polityki. Jestem przekonany, że jeśli włączymy aspekty zrównoważonego rozwoju do wszystkich dziedzin branży turystycznej, pozwoli to nam zachować te przewagi konkurencyjne, które już uczyniły Europę najbardziej atrakcyjnym turystycznie celem podróży na świecie.
<P>
W ubiegłym miesiącu Komisja Europejska podała do wiadomości publicznej swój nowy "plan działań w zakresie zrównoważonej i konkurencyjnej turystyki europejskiej”. Elementy tego planu stanowią reakcję na wezwania skierowane przez Parlament w przedmiotowym i poprzednim sprawozdaniu. Myślę, że i w tej dziedzinie możemy liczyć na dalszą dobrą współpracę w przyszłości.
<P>
Mam nadzieję, że plan działań zostanie przyjęty przez wszystkie strony zainteresowane branżą turystyczną i oczywiście przez samych turystów, a zważywszy, że wszyscy w tej Izbie często podróżujemy, obejmuje to także i nas.
<SPEAKER ID="224" NAME="Stavros Arnaoutakis">
sprawozdawca komisji opiniodawczej Komisji Rozwoju Regionalnego. - (EL) Pani przewodnicząca, panie komisarzu, panie i panowie! Sektor turystyczny jest szczególnie ważny. Bezpośrednio lub pośrednio generuje on ponad 10% PKB Unii Europejskiej i daje zatrudnienie około 12% pracowników. Pomimo że nie podlega to bezpośrednio kompetencjom Unii Europejskiej, istnieje wiele środków i działań, które mogą przyczynić się do wzmocnienia tendencji wzrostowej w tym sektorze i jego zrównoważonego rozwoju. Wiele z nich zostało już wspomnianych w sprawozdaniu, więc chciałbym w tym momencie pogratulować sprawozdawcy.
<P>
Wyzwania, przed którymi stoi turystyka, wymagają spójnej odpowiedzi poprzez strategie na szczeblu UE: wyczerpującą i ambitną strukturę działań, z konkretnymi ilościowymi i jakościowymi celami. W nowym okresie planowania, biorąc pod uwagę cele, jakie zostały ustalone w ramach poprawionej strategii lizbońskiej, współpraca i synergia są niezbędne na wszystkich szczeblach - europejskim, krajowym, regionalnym i lokalnym - aby umożliwić sektorowi turystycznemu przyczynianie się do osiągania tych celów. Niezbędna jest także koordynacja strategii i działań, które mają bezpośredni lub pośredni wpływ na sektor turystyczny.
<P>
Panie i panowie! Chciałbym podkreślić, że już daliśmy odpowiedź na pytanie jakiego rodzaju sektora turystycznego pragniemy w Unii Europejskiej. Pragniemy sektora rentownego, który rozwijać się będzie zgodnie z zasadami zrównoważonego rozwoju, oferować będzie wysokiej jakości produkty oraz usługi turystyczne i nie będzie nikogo wykluczać. Jeśli będziemy działać razem, na wszystkich szczeblach, możemy teraz osiągnąć ten cel.
<SPEAKER ID="225" NAME="Marie-Hélène Descamps">
sprawozdawczyni komisji opiniodawczej Komisja Kultury i Edukacji. - (FR) Pani przewodnicząca, panie komisarzu, panie i panowie! Turystyka jest niezwykle ważna dla UE. Ma z pewnością znaczący wpływ na wzrost gospodarczy i tworzenie miejsc pracy w Europie. Poza tymi aspektami zachęca także do integracji, dialogu między różnymi ludźmi oraz do zdobywania wiedzy na temat ich kultury, i w ten sposób pomaga w rozwijaniu poczucia obywatelstwa europejskiego. W rezultacie braku wspólnej polityki turystycznej, problemy tej branży, która obejmuje wiele obszarów i angażuje szeroki zakres usług i zawodów, muszą być brane pod uwagę na szczeblu europejskim.
<P>
Przedstawione dzisiaj sprawozdanie wyciąga tę potrzebę na światło dzienne. Dlatego muszę pogratulować sprawozdawcy za jego wspaniałą pracę, a w szczególności za popieranie niektórych priorytetów zaproponowanych przez Komisję Kultury i Edukacji. Różnorodność i bogactwo Europy oznacza, że jest to nadal najbardziej popularny na świecie cel turystów. Musimy przemyśleć nasze strategie i zrewidować je biorąc bardziej pod uwagę kulturę, aby utrzymać tę pozycję. Podobnie musimy podkreślać potrzebę ochrony kulturowego i przyrodniczego dziedzictwa Europy i promować tradycyjną kulturę, w szczególności popularnego i artystycznego rękodzielnictwa, handlu i umiejętności, które zanikają, jak również zachęcać do inicjatyw mających na celu uwydatnienie i wypromowanie tego dziedzictwa.
<P>
W tym kontekście musimy, między innymi, popierać stworzenie marki europejskiego dziedzictwa kulturowego, która, moim zdaniem, na pewno zwiększy poczucie naszych obywateli, że należą do wspólnej przestrzeni i tożsamości kulturowej. Niezbędne jest także wspieranie rozwoju nowej technologii, która odgrywa tak ważną rolę w sprzedawaniu produktów turystycznych, promowaniu dóbr i wydarzeń kulturalnych, zarządzaniu i zabezpieczaniu interesujących miejsc, i nadal będzie taką rolę odgrywać.
<P>
Wreszcie, we współpracy z wszystkimi podmiotami turystycznymi na wszelkich szczeblach musimy promować zrównoważoną turystykę o wysokiej jakości, która jest konkurencyjna, przyjazna dla środowiska, odpowiedzialna, a przede wszystkim dostępna dla wszystkich.
<SPEAKER ID="226" NAME="Luís Queiró">
w imieniu grupy PPE-DE. - (PT) Pani przewodnicząca, panie komisarzu! Słusznie stwierdzono w omawianym sprawozdaniu - i muszę tu pogratulować sprawozdawcy - że sektor turystyczny występuje w wielu strategiach Unii Europejskiej i ma znaczący wpływ na wzrost i zatrudnienie, a także na spójność społeczną i terytorialną. Jest zatem kluczowe, aby realizować niektóre aspekty polityki turystycznej, podążając za przewodnimi zasadami zdefiniowanymi w rezolucji Parlamentu z dnia 8 września 2005 r., w przypadku której byłem sprawozdawcą.
<P>
Pierwszy aspekt dotyczy uproszczenia i harmonizacji procedur aplikowania o wizę turystyczną na wjazd do państw członkowskich z perspektywą redukcji kosztów i ułatwienia dostępu do Unii Europejskiej dla turystów z krajów trzecich. Sądzimy jednak, że jest właściwe, jeśli nie kluczowe, utrzymywanie zasad bezpieczeństwa wymaganych do walki z terroryzmem, zorganizowaną przestępczością i nielegalną imigracją. Widzimy także potrzebę zmodernizowania systemu zbierania informacji statystycznych, włączając w to rachunki satelitarne, jako że jedynie z aktualnymi i wiarygodnymi danymi władze i branża podejmować mogą kluczowe decyzje strategiczne, które pozwolą Europie na utrzymanie obecnej wiodącej pozycji.
<P>
Mam także uwagę dotyczącą bardziej kontrowersyjnego problemu możliwej harmonizacji jakości różnych standardów zakwaterowania w Europie. Wielość schematów klasyfikacji hoteli musi zostać połączona z problemem ochrony praw i oczekiwań turystów podejmujących wybory. Czy będzie możliwe ustanowienie w Unii Europejskiej minimalnych standardów bezpieczeństwa i jakości, które gwarantować będą solidność i jasność informacji dostarczanej tym konsumentom? Jest to oczywiście pożądane, ale wydaje się nam, że będzie to możliwe jedynie na zasadach dowolności i poprzez zaproszenie wszystkich zainteresowanych stron do wzięcia udziału w tej pracy. Komisja może, jeśli tego chce, przyjąć w tym kluczową rolę kierowniczą.
<P>
Brak jest czasu, by wspomnieć inne, równie ważne aspekty tego sprawozdania, takie jak dostępność turystyki dla turystów z ograniczoną zdolnością poruszania się, prawa pasażerów lub zagraniczna promocja Europy jako miejsca docelowego przyjazdów turystycznych oraz rozwój zrównoważonych strategii. Zostało jednak wystarczająco pokazane, i na tym punkcie zakończę, że Parlament Europejski wykonał należną do niego pracę, i mamy nadzieję, że inne organy publiczne we współpracy z sektorem prywatnym będą wzmacniać ducha kooperacji i odpowiedzą skutecznie na wyzwanie opracowania odnowionej i zrównoważonej unijnej polityki turystycznej.
<SPEAKER ID="227" NAME="Emanuel Jardim Fernandes">
w imieniu grupy PSE. - (PT) Panie komisarzu, panie i panowie! Nowa unijna polityka dotycząca turystyki zaproponowana przez Komisję Europejską i dyskutowana w sprawozdaniu pana posła Paolo Costy zasługuje na moje pełne poparcie. Jest tak zarówno z powodu głównych celów określonych podczas ponownego uruchomienia strategii lizbońskiej - poprawa konkurencyjności, tworzenie większej liczby miejsc pracy o wyższej jakości, zrównoważony rozwój - a także z powodu instrumentów, przez które Komisja proponuje osiągnięcie tych celów: koordynację w ramach Komisji i w ramach władz krajowych, współpracę pomiędzy różnymi zainteresowanymi stronami i ustanowienie konkretnych działań wspierających.
<P>
Sprawozdawca, pan Paolo Costa, któremu gratuluję jakości sprawozdania, a także gotowości do przyjęcia proponowanych poprawek, skierował uwagę na konkretne aspekty i obawy pominięte w komunikacie Komisji. Przedstawił on ewentualne możliwości i rozwiązania dla przyszłej odnowionej polityki turystycznej UE, szczególnie w odniesieniu do polityki przyznawania wiz, harmonizacji standardów jakości, poprawy przejrzystości i rozumienia etykiet przez turystów, ochrony konsumentów, dostępności turystyki dla turystów z ograniczoną zdolnością poruszania się, gwarancji praw pasażerów i promocji miejsc turystycznych w Unii Europejskiej. Uważamy, że wzięcie pod uwagę tych aspektów i proponowanych rozwiązań jest całkowicie właściwe.
<P>
Projekt sprawozdania pana posła Costy został z kolei wzbogacony i poprawiony przez liczne poprawki, z których wiele zostało zgłoszonych przez kolegów z mojej grupy. Ja, aby wzmocnić zapisy wniosków Komisji i uwzględnić wnioski sprawozdawcy, zgłosiłem różne poprawki wykraczające poza pozycje, których broniłem w przypadku sprawozdania pana posła Queiró. Zawierały one: potrzebę należytego rozważenia utrudnień w dostępności regionów z określonymi naturalnymi lub geograficznymi cechami, takimi jak najbardziej oddalone regiony; potrzebę określenia odnowionej polityki turystycznej UE, by europejska turystyka była zrównoważona ekonomicznie, społecznie, terytorialnie i kulturowo; promocję Europy jako miejsca docelowego przyjazdów turystycznych lub jako zbioru atrakcyjnych turystycznie celów przyjazdów; potrzebę skoordynowania strategii posiadających bezpośredni lub pośredni wpływ na turystykę; bliższą współpracę zainteresowanych stron w sektorze - Komisji Europejskiej i państw członkowskich, regionów, władz lokalnych i podmiotów świadczących usługi turystyczne - oraz lepszego wykorzystania istniejących europejskich instrumentów finansowych. Wzywam zatem w szczególności swoją grupę do poparcia tego sprawozdania i wzywam Komisję i Radę do uwzględnienia sugestii i rekomendacji Parlamentu Europejskiego.
<SPEAKER ID="228" NAME="Nathalie Griesbeck">
w imieniu grupy ALDE. - (FR) Pani przewodnicząca, panie i panowie! Turystyka z pewnością stanowi bardzo dużą część naszych gospodarek, ale do pewnego stopnia reprezentuje także ciągłą budowę europejskiej tożsamości i naszą politykę spójności. Często oczywiście przyczynia się do podtrzymywania działalności w najbardziej izolowanych regionach i często jest głównym źródłem dochodu w naszych najdalej położonych regionach.
<P>
To wyczerpujące sprawozdanie przedstawia wiele punktów, na podstawie których UE może teraz stworzyć autentyczną wartość dodaną w celu zoptymalizowania wykorzystania tego zasobu inteligentnie, tak by przynosił korzyści wszystkim, tym pracującym w przemyśle turystycznym, samym turystom i po prostu Europejczykom, zachowując w długim okresie nasze krajobrazy i ekosystemy.
<P>
Osobiście, jako że pochodzę z regionu na tyle szczęśliwego, że ma trzech europejskich sąsiadów, jestem szczególnie wrażliwa na turystykę przygraniczną i mam nadzieję, że przez partnerstwa ten rodzaj turystyki pomoże budować autentyczną przestrzeń życiową zarówno dla obywateli europejskich, jak i poza wewnętrznymi granicami UE.
<P>
Jednakże, aby otworzyć się bardziej na turystykę spoza UE musimy wdrożyć skoordynowaną politykę przyznawania wiz turystycznych. Chciałabym także aby UE przyjęła narzędzia statystyczne oraz podejście międzysektorowe w sprawach związanych z finansowaniem przez Wspólnotę, aby uruchomić dobrze znany efekt dźwigni w innowacji, tworzeniu miejsc pracy oraz ulepszonej ofercie i jakości usług. Mam nadzieję, że będziemy w stanie stworzyć europejską markę jakości zgodną z kryteriami ekologicznymi i społecznymi oraz dość prosto poprawić informację i ochronę europejskich konsumentów.
<SPEAKER ID="229" NAME="Mieczysław Edmund Janowski">
w imieniu grupy UEN. - Pani Przewodnicząca! Gdy w roku 1841 Thomas Cook otwierał pierwsze w Europie biuro turystyczne, nie mógł przypuszczać, że 166 lat później ok. 5% dochodów państw Europy będzie pochodzić bezpośrednio z turystyki. Dodam, że z uwzględnieniem powiązań z innymi sektorami jest to obecnie ponad 11% PKB i bez mała 25 milionów miejsc pracy.
<P>
Panu Paolo Costa dziękuję więc za sprawozdanie dotyczące tej bardzo dynamicznej gałęzi gospodarki. Wiemy, że uregulowania unijne nie obejmują bezpośrednio turystyki, jednak rola koordynująca i stymulująca Unii, ukazująca Europę jako bardzo atrakcyjny i zróżnicowany obszar turystyczny, jest ogromna. Odnosi się to zarówno do turystyki wewnątrzunijnej, przyjazdów z państw pozaunijnych i wyjazdów do tych państw.
<P>
Problemy te są ogromnie ważne także dla nowych państw członkowskich, w tym dla Polski. Walory turystyczne tych obszarów, które do niedawna były za "żelazną kurtyną”, przez wielu odkrywane są dopiero teraz. W tym kontekście istotne są działania władz krajowych, regionalnych i lokalnych promujące turystykę, a w tym agroturystykę, turystykę ukazującą dziedzictwo kulturowe Europy, turystykę uzdrowiskową czy pielgrzymkową, a także eko-turystykę odkrywającą piękno przyrody.
<P>
Rad jestem z uwzględnienia, choć może nazbyt skromnego jeszcze, problemów związanych z turystyką osób niepełnosprawnych i ludzi w starszym wieku, co wynika ze zmian struktury demograficznej naszego społeczeństwa. Należy zatem w racjonalny sposób wykorzystać Fundusz Spójności dla wspierania rozbudowy infrastruktury zwłaszcza transportowej. Europejski Fundusz Rozwoju Regionalnego może być również wykorzystany do wspomagania technologii informacyjno-komunikacyjnych, w tym także internetu, a także współpracy transgranicznej w szeroko rozumianym zakresie turystyki. Nadto Europejski Fundusz Społeczny winien być wykorzystany dla finansowania programów szkoleniowych w tym sektorze.
<P>
Chciałbym powiedzieć na koniec, że standardy są podstawą sukcesu w tej materii. Bylejakość dziś nikogo nie interesuje. Turysta zawiedziony poziomem czy to transportu czy hotelu czy kiepską restauracją nie odwiedzi tego miejsca nigdy więcej. Da się nabrać tylko raz.
<SPEAKER ID="230" NAME="Sepp Kusstatscher">
w imieniu grupy Verts/ALE. - (DE) Pani przewodnicząca! Chciałbym wyrazić swoją wdzięczność panu posłowi Paolo Costa. Z zadowoleniem przyjmuję w szczególności te aspekty sprawozdania, które podkreślają wagę zrównoważonego wzrostu społecznego i ekologicznego. Chroniony z troską krajobraz naturalny i kulturalny jest najlepszym magnesem przyciągającym turystów do danego kraju.
<P>
Akceptowanie turystyki przez obywateli kraju goszczącego - innymi słowy ludzi, którzy tam żyją i pracują - jest kluczowym wymaganiem, by turyści czuli, że są prawdziwie oczekiwanymi gośćmi. Wysoki poziom wyszkolenia i ogólna satysfakcja wśród pracowników branży turystycznej jest tym, co jest potrzebne, aby zagwarantować satysfakcję gości. Mobilność jest podstawowym wymogiem turystyki, a "miękkie” formy - transport publiczny, jazda rowerami, chodzenie pieszo - będą promować wzrost, bez niszczenia istoty zdrowego i oczywiście zrównoważonego przemysłu turystycznego.
<P>
To wyczerpujące sprawozdanie zawiera wiele pomysłów, które powinny stać się czymś więcej, niż tylko pobożnymi życzeniami. Wierzę, że te zasady ekologiczne i społeczne zostaną zawarte w ogłoszonej "Europejskiej agendzie 21 dla turystyki”.
<SPEAKER ID="231" NAME="Kyriacos Triantaphyllides">
w imieniu grupy GUE/NGL. - (EL) Pani przewodnicząca! Branża turystyczna szczególnie w takich krajach jak Cypr, Hiszpania, Grecja i innych jest sektorem o dużej wadze gospodarczej, a mimo to Komisja Europejska nie ma nic do powiedzenia w sprawie tych, którzy w nim pracują.
<P>
Jest to przemysł, który jest prawdopodobnie pierwszym chętnym do zastosowania elastycznego czasu pracy dla pracowników i gdzie sezonowe zwolnienia z pracy są na porządku dziennym. Jest to także sektor, gdzie zatrudnianie obcokrajowców powoduje dwa kluczowe problemy: po pierwsze ich wykorzystywanie, a po drugie użycie ich jako szantażu stosowanego przez wielkie sieci hotelarskie do obniżania płac lub świadczeń płaconych pracownikom lokalnym.
<P>
Poza tym Komisja Europejska po prostu potwierdza fakt, bez dodawania jakiegokolwiek komentarza, że powodem tworzenia dużej ilości miejsc pracy w sektorze jest wysoki udział prac wykonywanych na część etatu i elastyczne warunki zatrudnienia. Idea długoterminowego zatrudnienia wydaje się zatem niczym innym jak gruszkami na wierzbie.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Pani przewodnicząca! Chciałabym zwrócić uwagę na szanse jakie niesie turystyka zdrowotna. Ważne jest, abyśmy wykorzystali wszelkie dostępne programy do wsparcia turystyki zdrowotnej, włączając w to drugi wspólnotowy program działań zdrowotnych. Chciałabym podkreślić, że musimy bardziej zaangażować branżę ubezpieczeniową we wspieranie turystyki zdrowotnej i razem musimy znaleźć sposób na transgraniczną współpracę przy jej finansowaniu.
<P>
Pytanie brzmi: czy będziemy w stanie takie usługi uczynić częścią wspólnego rynku. Mówimy o usługach, które nie tylko stanowią część wzrostu gospodarczego, ale także pomagają obywatelom europejskim, tak że wszyscy mogą skorzystać z okazji oferowanej przez turystykę zdrowotną i w ramach tego z okazji oferowanych przez wspólny rynek. Rzeczywiście prawdą jest, że aby to uczynić potrzebować będziemy, albo potrzebowalibyśmy trochę lepiej zdefiniowanego systemu jakości, tak więc bardzo popieram inicjatywę pana Costy, która niezaprzeczalnie otworzyła drogę do postępu w tej dziedzinie. Byłoby dobrze dla europejskiej turystyki, gdyby ci, którzy przyjeżdżają z zewnątrz, z państw trzecich, wiedzieli czego mogą się spodziewać po usługach i za co płacą. Krótko, podsumowując, uważam zatem, że jeśli rozmawiamy o tym sektorze, to musimy patrzeć na turystykę w o wiele bardziej wieloaspektowy sposób i musimy także dowiedzieć się co takie usługi mogą nam dać w perspektywie wspólnego rynku. Dziękuję bardzo.
<SPEAKER ID="233" NAME="Robert Evans" AFFILIATION="PSE">
Pani przewodnicząca! Chciałbym także pogratulować sprawozdawcy, panu posłowi Costa, który jest przewodniczącym Komisji Transportu i Turystyki, a który rozpoczął od podkreślenia, że traktaty pozwalają na stosowanie strategii, które mają wpływ na turystykę. Jest więc jak najbardziej odpowiednie, że rozmawiamy o tej kwestii. Tak samo, jak pan Arnaoutakis przypomniał nam kilka minut temu, przynajmniej 12% miejsc pracy w UE zależnych jest od turystyki.
<P>
UE jest dziś czymś o wiele większym niż po prostu wspólnym rynkiem dla towarów i kapitału. To wspólny rynek dla ludzi. Obywatele UE, jak wiadomo, podróżują więcej niż kiedykolwiek - nie tylko jako turyści. Wielu, może większość, ma bardzo dobre doświadczenia, ale to mniejszość - kilku którzy mają mniej szczęśliwe doświadczenia - źle mówi o niektórych aspektach przemysłu turystycznego.
<P>
Zwracam państwa uwagę w szczególności na ustępy 24 i 25, w których wzywa się do utworzenia wszechstronnych wytycznych dla hoteli, które byłyby wrażliwe na potrzeby konsumenta. Wytyczne te powinny brać pod uwagę wymagania rodzin z dziećmi. Nie wszystkie hotele będą w stanie się do tego dostosować, ale ta branża naprawdę musi stać się tak przyjazna rodzinom, jak to tylko możliwe.
<P>
Tak samo system klasyfikacji musi uwzględniać potrzeby osób starszych i niepełnosprawnych. Komisja Transportu domagała się tego w przypadku linii lotniczych i słusznym jest wymagać, by hotele także przestały dyskryminować tę grupę społeczną. Nie powinni oni także dokonywać ocen moralnych na temat tego, kto kwalifikuje się jako para, a kto nie.
<P>
W sprawozdaniu słusznie stwierdza się także w ustępie 48, w którym proponuje się utworzenie karty praw i obowiązków turysty, że turyści powinni sami zachowywać się właściwie oraz szanować hotele i przemysł turystyczny.
<P>
Jest to dobre sprawozdanie, jest to historia z "dobrymi wiadomościami” i daje ono sygnał, że Parlament postępuje rozsądnie w interesie konsumentów. Mam nadzieję, że sygnał ten dotrze do ludzi w Europie.
<SPEAKER ID="234" NAME="Alfonso Andria" AFFILIATION="ALDE">
(IT) Pani przewodnicząca, panie komisarzu, panie i panowie! Z prawdziwie wyśmienitego sprawozdania pana posła Paolo Costy wyłania się kilka niesamowicie interesujących pomysłów.
<P>
Chciałbym jedynie uczynić kilka krótkich uwag, bazujących na głębokich zmianach w popycie spowodowanych głównie przez globalizację, przez coraz większą liczbę turystów z państw trzecich odwiedzających naszą ziemię i przez zwiększoną średnią długość życia. To wszystko oznacza, że musimy stworzyć politykę turystyczną Unii Europejskiej, która będzie spełniać wymogi dnia dzisiejszego i obecnej ery; musimy także dokonać przeglądu jej celów strategicznych.
<P>
Pan Luis Queiró podkreślił potrzebę sklasyfikowania obiektów hotelarskich. Zgadzam się z nim w pełni i chciałbym dodać, że również należy stworzyć europejskie standardy jakości i bezpieczeństwa dla produktów turystycznych.
<P>
Musimy zareagować na nowe potrzeby naszych obywateli jako beneficjentów i konsumentów usług turystycznych. Z tego punktu widzenia, chciałbym jedynie przytoczyć dwa przykłady spośród wielu nowatorskich idei zawartych w sprawozdaniu Paolo Costy: etykieta "Dostępne dla wszystkich”, która gwarantowałaby dostępność obiektów dla turystów z ograniczoną zdolnością poruszania się i europejski program turystyczny dla emerytów.
<P>
Pozwólcie mi państwo na wieńczącą uwagę na temat szkoleń: powinniśmy pomyśleć także o określonych indywidualnych kwalifikacjach dla pracowników zajmujących się turystyką dla emerytów i niepełnosprawnych.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) Mimo że akceptujemy i cenimy wiele aspektów zawartych w tym sprawozdaniu, musimy włączyć się do debaty, aby podkreślić, że po pierwsze działalność turystyczna i wysokiej jakości turystyka wymagają, aby zawody zaangażowane w ten sektor były ujęte w ramy prawne, które chronić będą prawa pracy i promować jakość pracy i kwalifikacje pracownika. W naszej opinii oznacza to, między innymi, odpowiednie szkolenia zawodowe, poprawę warunków pracy, promocję stałych kontraktów o pracę i uczciwą oraz godną wysokość płac.
<P>
Po drugie, chcielibyśmy podkreślić, że turystyka może przyczyniać się do spójności terytorialnej, rozwoju gospodarczego i zatrudnienia w regionie, co jest przyczyną, dla której międzysektorowe podejście musi zostać przyjęte w strategiach Komisji i funduszach dla tych obszarów, w szczególności poprzez ustanowienie konkretnego programu Wspólnoty, aby dopełniać działania państw członkowskich. Te punkty stanowią treść niektórych wniosków, jakie złożyliśmy i które, jak mamy nadzieję, zostaną poparte przez Parlament.
<SPEAKER ID="236" NAME="Bogusław Liberadzki" AFFILIATION="PSE">
Pani Przewodnicząca! Turystyką niezbyt często zajmujemy się w Parlamencie Europejskim, tym większe zatem moje uznanie do sprawozdawcy pana Costy. Kawał dobrej roboty.
<P>
Szczególne pozytywy tego sprawozdania polegają na zrównoważonym traktowaniu turystyki, na uwzględnieniu aspektu podwyższenia spójności europejskiej, a także jakości życia oraz podkreślenie znaczenia dostępności usług turystycznych.
<P>
Polityka wizowa, o której się tu mówi, to moim zdaniem, kluczowo ważna sprawa i powinniśmy dużo uwagi poświęci monitorowaniu wydawania wiz i funkcjonowaniu przejść granicznych na obszarach nowych państw członkowskich Schengen. Jeśli chodzi o wydawanie wiz kierowcom, w tym także autokarów, i pilotom wycieczek, tutaj powstają obawy ze strony Ukrainy i Rosji, zresztą pan komisarz Barrot wczoraj przyjął przewodniczącego Stowarzyszenia Międzynarodowych Przewozów Drogowych Ukrainy, który wyrażał te obawy. Znam to stanowisko, zwracałem się osobiście miesiąc temu do pana komisarza Frattiniego, jak dotąd bez odpowiedzi. Tę sprawę uważam zatem za ważną, a nasze i Komisji skoncentrowanie się na monitorowaniu realizacji polityki wizowej za niezbędne.
<SPEAKER ID="237" NAME="Przewodnicząca">
Debata została zamknięta.
<P>
Głosowanie odbędzie się w czwartek, 29 listopada 2007 r.
<P>
Oświadczenia pisemne (art. 142 Regulaminu)
<SPEAKER ID="238" NAME="Alessandro Battilocchio  " AFFILIATION="PSE">
na piśmie. - (IT) Impas, który dotknął traktat konstytucyjny, miał destrukcyjny wpływ na branżę turystyczną, która zgodnie z dyskutowanym podejściem miała podlegać polityce wspólnotowej. Poszczególne państwa członkowskie w ostatnich latach stosowały strategie turystyczne, które na ogół prowadziły do ogólnego wzrostu w tej branży w ramach 27 odrębnych warunków socjoekonomicznych w poszczególnych państwach. Liczba turystów wzrosła, zwiększono liczbę inwestycji, a wymogi kadrowe wzrastały, z wyraźnie pozytywnymi efektami dla zatrudnienia. To czego do tej pory brakowało, to przejrzysty, wyczerpujący plan po stronie instytucji wspólnotowych. Konkurencja między krajami wzrasta i coraz więcej nowych ofert staje się dostępnych w różnych częściach świata. W tych okolicznościach Europa musi pokazać, że jest gotowa: innymi słowy musi stawić czoła poważnym wyzwaniom majaczącym się na horyzoncie i pokonać je.
<SPEAKER ID="239" NAME="Zita Gurmai  " AFFILIATION="PSE">
na piśmie. - (HU) Globalizacja, zmiany demograficzne i wzrost transportu znacznie przyczyniają się do wzrostu turystyki, która stanowi wielki potencjał do wzrostu gospodarczego i zatrudnienia. Obecnie turystyka stanowi około 4% PKB UE, a pośrednio więcej niż 10% i daje pracę 12% zatrudnionych.
<P>
Turystyka zachęca ludzi do lepszego zrozumienia siebie, promuje tworzenie się tożsamości europejskiej, a przez stosunki między społecznymi, gospodarczymi i kulturalnymi grupami, zachęca do dialogu między kulturami. Ustanowienie modelu dla europejskiej turystyki jest zadaniem o najwyższej wadze dla Unii, jako że musi być ona budowana na wartościach związanych z jakością i zrównoważeniem celów turystyki i z równym dostępem dla wszystkich.
<P>
Należy aktywnie promować upraszczanie zasad, harmonizację strategii dotyczących turystyki i rozszerzanie użycia dostępnych europejskich instrumentów finansowych. Rozwój turystyki musi być zrównoważony; innymi słowy, musi respektować wspólnoty lokalne i ochronę środowiska. Aby to uczynić potrzebujemy wspierających ram prawnych i skutecznej struktury zawierającej wszystkie zainteresowane organizacje regionalne i lokalne, w ramach której partnerstwo i skuteczne przywództwo stanie się łatwiejsze. Jeśli chodzi o środki powzięte do osiągnięcia celu musimy pamiętać o fundamentalnych zasadach pomocniczości, które definiują podział odpowiedzialności pomiędzy właściwymi stronami.
<SPEAKER ID="240" NAME="Zita Pleštinská  " AFFILIATION="PPE-DE">
na piśmie. - (SK) Z punktu widzenia zrównoważonego, lokalnie i regionalnie zintegrowanego rozwoju turystyka ma znaczący wpływ na spójność gospodarczą, społeczną i terytorialną 27 państw UE. Odgrywa ona także znaczącą rolę we wzroście zatrudnienia w gorzej rozwiniętych regionach, pomagając wyrównywać regionalne nierówności. Mimo iż nie było jeszcze możliwe rozwinięcie spójnego podejścia obejmującego różne strategie do turystyki na szczeblu UE, nie możemy także pozwolić Europie na utratę udziałów rynkowych w tym sektorze.
<P>
Komisja razem z państwami członkowskimi i radami regionalnymi powinna zachęcać i wspierać finansowo nowe formy turystyki, takie jak ekoturystyka, agroturystyka i turystyka społeczna oraz zdrowotna. Patrzę na to jako na jedno z narzędzi zapewniających zrównoważony rozwój regionów, z naciskiem na ochronę dziedzictwa przyrodniczego oraz kulturowego i jego ochronę dla przyszłych pokoleń.
<P>
Turystyka musi być lepiej wspierana przez kampanie informacyjne. MŚP, szczególnie początkujące przedsiębiorstwa turystyczne oraz te, które oferują nowe produkty turystyczne lub prowadzące działalność w nowych lokalizacjach lub regionach turystycznych, muszą mieć lepszy dostęp do informacji i być w stanie wykorzystać dostępne europejskie programy finansowania w ramach funduszy strukturalnych.
<P>
Pragnę także podkreślić potrzebę wymiany doświadczeń zdobytych przez już uruchomione projekty turystyczne, które dają szansę na uczenie się na niewłaściwym podejściu w przypadku nieudanych projektów i unikać podobnych błędów w innych regionach europejskich.
<SPEAKER ID="241" NAME="Richard Seeber  " AFFILIATION="PPE-DE">
na piśmie. - (DE) Wydarzenia w ostatnich latach pokazały, że turystyka europejska, jak wiele innych sektorów gospodarki, jest pod silnym wpływem szerszych czynników globalnych.
<P>
Aby odpowiedzieć skutecznie na te wyzwania, niezbędna jest bardziej intensywna koordynacja krajowych strategii. Państwa członkowskie muszą wykorzystać szanse dostępne na szczeblu UE w całkowitej zgodności z zasadą pomocniczości, aby poprawić swoje obecne strategie. W ten sposób UE może mieć skuteczny wpływ na ograniczenie rozrastającej się biurokracji i na likwidację przeszkód w ramach sektora turystycznego przy pomocy harmonizacji. Naszym celem musi być efektywne wykorzystanie dostępnych zasobów i wykorzystanie wszystkich okazji do stworzenia synergii, aby poprawić globalną konkurencyjność UE i stworzyć więcej miejsc pracy.
<P>
Ważnym krokiem w tym kontekście byłoby uproszczenie procedur wizowych i zmniejszenie kosztów wiz turystycznych we wszystkich państwach UE.
<P>
Wzywam także UE, aby przyjęła jednolite standardy jakości dla bazy hotelarskiej w Europie, aby poprawić przejrzystość i równocześnie wzmocnić prawa konsumenta. Nie może to prowadzić do jakiegokolwiek obniżenia krajowych standardów jakości, jednakże powinno wysyłać ważne sygnały konsumentom. UE musi wykorzystać zaistniałe okazje, aby zapewniać aktywne wsparcie państw członkowskich w tym kontekście, jednakże bez kwestionowania istniejących kompetencji krajowych.
