<CHAPTER ID="016">
Nadzwyczajna sytuacja w związku z odpadami w Kampanii (debata) 
<SPEAKER ID="217" NAME="Przewodniczący">
Następnym punktem porządku obrad jest oświadczenie Komisji w sprawie nadzwyczajnej sytuacji w związku z odpadami w Kampanii
<SPEAKER ID="218" NAME="Stavros Dimas">
komisarz. - (EL) Panie przewodniczący, szanowni posłowie do Parlamentu Europejskiego! Szacuje się, że odpady, które zostały zebrane na ulicach Neapolu i innych sąsiadujących miast od 21 grudnia, jak poinformowały nas media, przekroczyły ogromną ilość 100 000 ton. To, w połączeniu z negatywnymi - powiedziałbym katastrofalnymi - skutkami dla mieszkańców i środowiska, jest przyczyną wielkiego zaniepokojenia.
<P>
Kryzys, który opanował w ostatnich dniach w Neapol, nie pojawił się znikąd. Jest to skutek wadliwego wdrażania przez ostatnie 14 lat prawodawstwa europejskiego w sprawie odpadów, za co Włochy były wielokrotnie skazywane przez Trybunał Wspólnot Europejskich.
<P>
Oprócz roli przestępczości zorganizowanej, która jest podkreślania przez prasę, bezpośrednią przyczyną kryzysu okazuje się być brak działania i woli do przyjęcia środków koniecznych do rozwiązana chronicznego problemu zarządzania odpadami.
<P>
Kiedy Komisja po raz pierwszy została poinformowana o kryzysie w zbieraniu odpadów i systemie ich likwidacji w Kampanii, na wiosnę 2007 r., zostało wszczęte postępowanie przeciwko Włochom z tytułu naruszenia prawodawstwa wspólnotowego w sprawie odpadów. Od tego czasu, Komisja obserwowała postępy bezpośrednio i już osiągnęła początkową ocenę sytuacji na miejscu, na wniosek rządu włoskiego. Kolejne spotkanie z właściwymi władzami włoskimi powinno odbyć się w najbliższych dniach. Do obowiązków władz włoskich należy podjęcie natychmiastowych środków, aby usunąć odpady z ulic. Jednakże, jak pokazał ten nowy kryzys, nie wystarczy jedynie usunąć odpadów z ulic. Jakiekolwiek krótkookresowe środki muszą być uzupełnione przyjęciem i co najważniejsze skutecznym wdrożeniem długookresowych środków strategicznych. Na przykład, właściwa sieć urządzeń do przetwarzania odpadów, w pełni zgodnych ze standardami ustanowionymi w prawodawstwie wspólnotowym. Musi jej towarzyszyć zintegrowana długookresowa strategia zarządzania odpadami, mająca na celu promowanie recyklingu i segregowania odpadów przed zbieraniem.
<P>
Dekret legislacyjny nr 61, wydany w maju 2007 r. w celu rozwiązania kryzysu związanego z odpadami, nie osiągnął tego celu. Awaryjny plan ogłoszony przez premiera Prodiego w dniu 8 stycznia jest ambitniejszym krokiem w tym kierunku, ale decydującym elementem pozostaje kalendarz wprowadzania środków, które muszę być szybkie i skuteczne. Musimy kontynuować ścisłe monitorowanie wdrażania przez władze włoskie środków w praktyce Komisja nadal będzie wywierać presję na rząd włoski, aby zażegnać kryzys i zmierza złożyć skargę przeciwko Włochom. Stałe naruszanie wspólnotowego prawodawstwa środowiskowego w Kampanii musi w końcu się zakończyć, jak tego wymaga prawo wspólnotowe.
<P>
Mimo że sytuacja wydaje się trudna, nie jest niemożliwe, aby władze włoskie dostosowały się do prawodawstwa wspólnotowego w sprawie odpadów. Jestem pewien, że użyteczne przykłady można zaczerpnąć nie tylko od innych państw członkowskich, ale także od innych regionów Włoch, gdzie znaleziono rozwiązania dotyczące kontrolowanej likwidacji odpadów poprzez połączenie różnego rodzaju redukowania objętości, zbierania i likwidowania.
<SPEAKER ID="219" NAME="Giuseppe Gargani">
w imieniu grupy PPE-DE. - (IT) Panie przewodniczący, panie i panowie! Proszę pozwolić mi powiedzieć od razu komisarzowi, że o ile popieram to, co powiedział, to uważam, że sytuacja nie jest taka trudna i dramatyczna.
<P>
Mógłbym poprzeć swoje stwierdzenie poprzez zacytowanie artykułu zamieszczonego w The Economist kilka dni temu. "Odpady zebrane na ulicach miasta mogą być nie tylko niezdrowe, ale także politycznie niebezpieczne. Przypomina to wyborcom o kruchości cywilizacji - i może skłonić ich do odwrócenia się od wybranych przez nich przedstawicieli. Tak wygląda sytuacja.
<P>
Jak każdy wie, Neapol jest znany z filmu Cztery dni Neapolu, w którym społeczność lokalna powstaje się przeciwko zagranicznym najeźdźcom. W jednej gazecie napisano, że obecnie wrogami na tej ziemi są ludzie, którzy zhańbili dobre imię Neapolu w świecie. Cała cywilizacja jest konsumowana. Tragedia dotycząca odpadów w Neapolu i Kampanii nie pojawiła się ciągu nocy, ale była budowana przez 14 lat; 8 miliardów euro zmarnowano, a obrazy w telewizji pokazują Europie i całemu światu, jak ulice miasta stały się zupełnie nieprzejezdne. Prawdziwa tragedia zaczęła się, jak podkreślił pan komisarz, w dniu 21 grudnia, kiedy śmieciarki miejskie zatrzymały się, ponieważ śmietniki były przepełnione, a nie ma pieców do spopielania; zbliża się zagrożenie dla zdrowia i absolutnie nikt, panie komisarzu, nie mówi o segregowaniu śmieci.
<P>
Rzeczywiście w Kampanii nie ma pieców do spopielania, a zarządzanie odpadami jest w rękach przestępczości zorganizowanej, Camorry. Regionowi Kampanii nie udało się rozwiązać problemu, który krótko mówiąc jest kwestią zwykłej administracji, takiej jak oczyszczanie miasta, ponieważ nie życzył on sobie tego uczynić, gdyż administracja regionalna i jej przewodniczący są niewolnikami przestępczości zorganizowanej, która kontroluje wszystko.
<P>
Niektóre z sił politycznych, które wchodzą w skład rządu Prodiego i wszystkie partie opozycyjne wezwały do rozwiązania rady regionalnej i do wyznaczenia komisarza o szerokich uprawnieniach, w reakcji przeciwko nieodpowiedzialnemu ministrowi środowiska, Pecoraro Scanio. Zaledwie 81% z 200 milionów euro przyznanych w ramach planu europejskiego na lata 1994-1999 zostało wykorzystanych; nie istnieje żaden plan regionalny, a zatem ktoś musi zostać przysłany.
<P>
Mam nadzieję, że przewodniczący pozwoli mi mówić jeszcze przez kilka chwil. W ramach tych rozwiązań zamówienia mogą być przyznawane bez przestrzegania odpowiednich regulacji europejskich, co stwarza błędne koło bezprawności i nieskuteczności. Rzeczywistym ryzykiem jest strata 330 milionów euro z Funduszu Strukturalnego. Komisja wszczęła przeciwko Włochom postępowanie w sprawie uchybienia zobowiązaniom państwa członkowskiego; było to niestety nieuniknione, ponieważ Kampania jest z pewnością o lata świetlne od dostosowania się do zasad nałożonych w dyrektywach europejskich, których nie przestrzegali nawet ci, którzy pełnią swe obowiązki w rządzie.
<P>
Zwracamy się do Komisji, aby przeprowadziła kontrolę pod koniec miesiąca i zajęła stanowcze stanowisko w sprawie wprowadzenia w życie wykorzystywania pieców do spopielania. Jest to coś, co Europa może zrobić i wzywamy także Parlament, aby przeprowadził kontrolę, w odniesieniu do wielkich zmian ilościowych (...).
<SPEAKER ID="220" NAME="Przewodniczący">
Zanim będziemy kontynuować debatę muszę poinformować państwa o nowych procedurach. Po pierwsze, proszę posłów o przestrzeganie zasad dotyczących czasu wystąpienia. Po drugie, chciałbym podkreślić, że w ramach procedury zabierania głosu z sali posłowie, którzy uważają, że nie wykorzystali w pełni swojego czasu na wystąpienie mogą zwrócić się o zezwolenie na ponowne zabranie głosu. Oczywiście, głos zostanie im udzielony po przemówieniach wygłoszonych przez posłów zabierających głos po raz pierwszy.
<SPEAKER ID="221" NAME="Gianni Pittella">
w imieniu grupy PSE. (IT) Panie przewodniczący, panie i panowie! Po pierwsze chciałbym podziękować panu za pana jasne, precyzyjne i skuteczne oświadczenie, za zainteresowanie, jakie wykazał pan dzisiaj i w ciągu ostatnich dni i tygodni, za pana reprymendy, które popieramy, świadomi tego, że przestrzeganie prawa europejskiego jest absolutnie konieczne.
<P>
Uważamy, że Parlament Europejski nie może nigdy stawać się ekspertem dla diatryb krajowych, zwłaszcza w tak wrażliwych kwestiach i dramatycznych sprawach. Uważamy raczej, że to właśnie z uwagi na dramatyczny charakter tej sytuacji musimy wezwać do przeprowadzenia poważnych analiz, zarówno tego szczególnego przypadku oraz kwestii odpadów w ogólności, która nie jest problemem tylko Neapolu i Kampanii, ale czymś czym musi zająć się każda wspólnota. Jest do kwestia, która poddaje w wątpliwość model rozwoju, który często poświęca ludzi i środowisko w imię zysku, kwestia, która często jest rozpatrywana w kontekście ideologii i fałszywej opozycji pomiędzy pozbawionym duszy uprzemysłowieniem a dbaniem o środowisko, które wstrzymuje postęp.
<P>
Nie możemy zapominać, że Włochy były jednym z pierwszych krajów, w 1997 r., pod rządami Prodiego i z Ronchim jako ministrem, które przyjęło nowoczesną ustawę, która jest zgodna z tym, co mówiła Unia Europejska przez jakiś czas: edukacja środowiskowa, segregacja odpadów, środki bezpieczeństwa, stosowanie zaawansowanego recyclingu i metod ponownego wykorzystania, które są bezpieczne dla ludzi i środowiska. Prawo to również było wspaniale stosowane i było źródłem wzrostu ekonomicznego i miejsc pracy.
<P>
Nie był to jednak przypadek Kampanii. Co było nie tak? Co nie zadziałało? Bez wątpienia polityczna odpowiedzialność za to, co się stało może być przypisana jednakowo prawicy jak i lewicy, zwłaszcza w odniesieniu do zarządzania przez tych, którzy sprawowali swe funkcje. Nie do nas należy obecnie upewnianie się, czy odpowiedzialność może być także różnego rodzaju i czy powinny być nałożone surowe sankcje, jeśli tak jest, ale nie bylibyśmy uczciwi, gdybyśmy karali tylko polityków.
<P>
W Kampanii, decydującą, negatywną rolę odegrało wiele innych czynników, takich jak przestępczość zorganizowana, słabe poczucie wartości obywatelskich i historyczny brak infrastruktury. Rząd włoski odpowiada na doraźną sytuację, podejmując ważne decyzje i usiłując zrzucić odpowiedzialność na władze lokalne, uciekając od systemu wysłania specjalnych komisarzy i zapewniając samowystarczalność w likwidowaniu odpadów. Decyzje te umożliwią nam przyjrzenie się z większym zaufaniem teraźniejszości i przyszłości - już kończę panie przewodniczący - i uważam, że także umożliwią udzielenie przekonywającej odpowiedzi na słuszne europejskie obawy. Musimy teraz poprzeć te decyzje; musimy przywrócić miastu, regionowi i krajowi, Włochom, godność, które, według pana Napolitano, ma niemało energii, sił do innowacji.
<SPEAKER ID="222" NAME="Alfonso Andria">
w imieniu grupy ALDE. - (IT) Panie przewodniczący, panie komisarzu, panie i panowie! Musimy oprzeć się pokusie eksploatowania tej kwestii i w zmian za to dać pierwszeństwo obiektywności i uczciwości intelektualnej, nie pomijając sporów otaczających tę sprawę. Problem jest następujący: interes przestępczości zorganizowanej i jej infiltracja zarządzania odpadami, która doprowadziła do niezliczonych nielegalnych wysypisk śmieci w całym regionie Kampanii; stała akceptacja niebezpiecznych i toksycznych odpadów z innych regionów, w szczególności z północnych Włoch; słabość władz lokalnych; kulturowe zacofanie społeczeństwa w podejściu do odpadów jako zasobu; veto w odniesieniu do usytuowania fabryki do likwidacji odpadów, postawione nawet przez lokalny Kościół Katolicki; podziały nie tylko polityczne, ale także w kręgach naukowych w odniesieniu, na przykład, do metod likwidacji; nieodpowiednia technologia wybrana w odniesieniu do planowanej fabryki służącej do ostatecznej likwidacji, po przeprowadzeniu przetargu europejskiego w Kampanii w 1998 r.
<P>
Dzisiaj mamy solidną interwencję państwa. Politycy, wszyscy politycy, w końcu zrozumieli, że należy uczynić więcej; przez ostatnie 14 lat, niezależnie czy to członek rządu czy opozycji, czy na szczeblu lokalnym, regionalnym czy też krajowym, żadnej partii politycznej nie udało się udzielić zwięzłych, konkretnych i spójnych odpowiedzi.
<P>
W związku z tym doceniamy wspaniały gest solidarności, jaki kilka włoskich regionów, wraz z tymi środkowo wschodnimi, uczyniło w celu wsparcia Kampanii w tym skrajnie trudnym czasie, pomagając jej odzyskać wizerunek, na jaki zasługuje w zakresie atrakcyjności jej kultury i krajobrazu, zasobów produkcyjnych i talentów.
<P>
Nie jest to moment dla tych, którzy jako pierwsi ponoszą odpowiedzialność i są winieni za całą politykę, aby się od niej uchylać lub temu zaprzeczać. Jest to odpowiedni moment, aby ponieść odpowiedzialność i z tego właśnie powodu doceniam podejście, jakie przyjął komisarz Dimas w swoim oświadczeniu, konstruktywne podejście, które postrzega Europę nie jako nakładającą sankcje, ograniczając się do sankcji, ale także jako pomagającą państwom członkowskim pokonać kryzys.
<SPEAKER ID="223" NAME="Cristiana Muscardini">
w imieniu grupy UEN. - (IT) Panie przewodniczący, panie komisarzu, panie i panowie! Problem z odpadami w Kampanii nie już tylko katastrofą zdrowotną i środowiskową, ale staje się gospodarczymi i instytucjonalnym kryminałem. O ile sądownictwo rzuci światło, mam nadzieję, na kryminał gospodarczy, potrzebujemy dalszych wyjaśnień w odniesieniu do kryminału instytucjonalnego.
<P>
W dniu 11 września 2007 r. Komisja, w odpowiedzi na moje pytanie, stwierdziła, że jest poruszona, ale pełna nadziei, że pilne środki podjęte przez władze włoskie pomogą w rozwiązaniu sytuacji, a także że podejmie one środki określone w art. 226 Traktatu, jeśli prowadzone badanie ujawni naruszenia prawa. Jednakże w dniu 2 stycznia 2008 r. mówca z Komisji powiedział, że postępowanie w sprawie uchybienia przeciwko Włochom zostało wszczęte w czerwcu 2007 r. Gdzie leży prawda? W tym co zostało powiedziane w odpowiedzi skierowanej do mnie w dniu 11 września czy w tym, co powiedział mówca? Dlaczego Komisja nie wspomniała w odpowiedzi o tym postępowaniu w sprawie uchybienia?
<P>
Fakt, że niektóre europejskie grupy polityczne, bliskie rządowi Prodiego, sprzeciwiły się wspólnej rezolucji w sprawie katastrofy zdrowotnej i środowiskowej w Kampanii, która doprowadziłaby naszą debatę do otwarcia innego kryminału. O ile jest więcej zbiegów okoliczności, niż można byłoby się spodziewać, bardzo prawdopodobne jest, że interes jest chroniony i kiedy interes polityczny, jakkolwiek nieświadomie, popiera inne interesy, które są ponadto zgodne z interesami "eko-mafii”, kwestia nie jest już kwestią lewicy lub prawicy czy po prostu kwestią politycznej nieudolności. Posiadamy silne podejrzenie, że instytucje europejskie zostały świadomie wprowadzone w błąd z przyczyn związanych ze stronniczymi interesami.
<P>
Wysoki poziom dioksyn w tym zakresie, utrzymująca się bezprawność sytuacji, zapał Parlamentu, aby odstąpić swe uprawnienia na rzecz wspólnej rezolucji, są powiązane z wyborami politycznymi rządu włoskiego, regionu Kampanii i lokalnych władz Neapolu, które przypadkowo pochodzą z tego samego nurtu politycznego.
<P>
Wzywamy do podjęcia pilnych działań przez OLAF w celu monitorowania wykorzystania przyznanych dotychczas środków finansowych i zapewnienia prawidłowego zarządzania środkami w przyszłości. Wzywamy Komisję do wyjaśnienia Parlamentowi, w ciągu trzydziestu dni począwszy od dziś, gdzie leży odpowiedzialność za ten haniebny i tragiczny stan zagrożenia, który już nie ma zasięgu regionalnego, ale krajowy i europejski, i komu można ją przypisać.
<SPEAKER ID="224" NAME="Monica Frassoni">
w imieniu grupy Verts/ALE. - (IT) Panie przewodniczący, panie i panowie! Chciałabym bardzo podziękować panu komisarzowi Dimasowi za działania, jakie podjął w ostatnich tygodniach i miesiącach, działania, które wiele ekologów chciałoby zobaczyć także przy innych okazjach, stanowcze i widoczne działania, które muszą być przyjęte z zadowoleniem przez wszystkich tych, którzy dążą do ochrony prawodawstwa wspólnotowego.
<P>
Moim zdaniem nie zawsze tak było i chciałabym podkreślić, że w odniesieniu do prawodawstwa wspólnotowego doszło w ostatnich latach do licznych naruszeń przez jego instytucję - zwłaszcza podczas kadencji poprzedniego rządu - na które niestety nie zwrócono uwagi i które w szczególności zostały potraktowane jak zwykła rutyna. Chciałabym przytoczyć naruszenia w odniesieniu do bezprawnych wysypisk śmieci - których jest ponad 4 000 - oraz cały szereg innych kwestii dotyczących definicji odpadów itp.
<P>
Wszystko to doprowadziło do sytuacji, w której znajdujemy się dzisiaj. Bez wątpienia, kiedy państwo członkowskie i rząd, który w danym czasie ma większość nie robi więcej, w odniesieniu do prawodawstwa w sprawie odpadów, jak tylko zwykłe naruszenie dyrektyw w poszukiwaniu luk prawnych, wtedy jest dużo większe prawdopodobieństwo pojawienia się złego administrowania, złego gospodarowania, przestępstwa i całkowitego braku zgodności.
<P>
Jestem zatem wdzięczna Komisji za te działania i mam nadzieję, że będzie ona naciskać na prace w zakresie monitorowania, ponieważ uważam, że praca ta będzie konieczna; myślę także, że zmiana zarządzania kryzysowego jest warunkiem koniecznym rozwiązania tej sytuacji. Uważam także, że ważną kwestią jest znalezienie osób odpowiedzialnych.
<P>
Zgadzam się z tymi, którzy mówią, że Komisja powinna także wprowadzić metody pozwalające na monitorowanie środków, które zostały wydane i które zostaną wydane, ponieważ sądzę, że dla nas jako Europejczyków, a nie tylko obywateli włoskich, kwestia przejrzystego wykorzystania środków jest kwestią kluczową, która dotyczy każdego z nas.
<P>
Niemniej jednak moim zdaniem środki rządu włoskiego, zwłaszcza te, które zostały ogłoszone na następne trzy lub cztery miesiące, muszą być wspierane, ponieważ zasady gry muszą być jasne i muszą być przestrzegane. Uważam, że byłoby rzeczywiście bardzo smutne, gdybyśmy znaleźli się w sytuacji, w której jeden kryzys podąża za drugim, naruszając przepisy, ponieważ to właśnie te naruszenia przywiodły nas do punktu, w którym znajdujemy się dzisiaj.
<SPEAKER ID="225" NAME="Roberto Musacchio">
w imieniu grupy GUE/NGL. (IT) Panie przewodniczący, panie i panowie! Zgadzam się co do zasady z tym, co powiedział komisarz Dimas, przypominając nam wszystkim o naszych obowiązkach i naprowadzając nas na odpowiedni kierunek; przypomina nam, że sposób, w jaki należy zająć się tymi problemami jest zgodny z przepisami europejskimi, oddalając się od podejść dotyczących zarządzania kryzysami, co stwarza nowe kryzysy. Z tego powodu debata ta jest ważna, ponieważ może i musi pomóc nam w próbach rozwiązania przerażającego problemu odpadów, wobec jakiego stanął Neapol i Kampania.
<P>
To nie polemiki polityczne są niecierpiące zwłoki, ale usunięcie odpadów, które stwarzają niebezpiecznie warunki dla lokalnych mieszkańców. Rząd podejmuje kroki, aby to uczynić, ale skuteczne rozwiązanie należy znaleźć i ważne jest, aby rozwiązanie to było oparte na przepisach europejskich. Przepisy europejskie, jak podkreślił komisarz, są jasne, były umacniane przez wiele lat i są potwierdzone w nowej dyrektywie ramowej, którą obecnie poddajemy debacie. Zajmując się kwestią odpadów istnieje hierarchia i zgodnie z tą hierarchią, najpierw należy redukować, a później segregować, następnie ponownie wykorzystywać oraz poddawać recyclingowi, a likwidowanie jest rozwiązaniem ostatecznym, kiedy jest ono absolutnie konieczne.
<P>
Włochy za mocno próbują pozostać w ramach tych wytycznych, a w Neapolu i Kampanii sytuacja się pogorszyła. Jednakże, gdzie indziej także istnieją problemy, jak można wywieść z naruszeń: za wiele uprawnień jest przekazywanych specjalnym komisarzom, istnieje za wiele zamieszania pomiędzy regulacjami dotyczącymi odpadów i energii, prowadząc do niedopuszczalnych praktyk, na przykład praktyka, zgodnie z którą energia produkowana z odpadów przez lata była uważana we Włoszech za energię odnawialną, wyposażoną w ogromne zachęty - 30 miliardów euro przez 10 lat, w ramach środka zwanego CIP 6 - która poważnie zakłóciła zarówno politykę dotyczącą energii jak i politykę dotycząca odpadów, a także doprowadziła do pewnych paradoksalnych sytuacji, w których na przykład w Kampanii jest siedem milionów ton palet odpadów paliwowych, które nawet gdyby został otwarty piec do spopielania, który powinien je zlikwidować, nie mogłyby być spalone.
<P>
Jest za wiele odstępstw od europejskiego prawa środowiskowego. Nie mogę powiedzieć, że kryzys wywołał nowe kryzysy. Obecnie musimy sprawić, aby sytuacja była zgodna z przepisami i naprawdę wierzę, że rząd jest zdolny to uczynić, a tymi przepisami są przepisy europejskie dotyczące kwestii począwszy od oceny oddziaływania na środowisko po hierarchię odpadów. Z tego powodu, dzisiejsza debata nie może być platformą dla polemik, ale możliwością dialogu w komisarzem, w celu wspierania takich stosunków pomiędzy Europą i państwami członkowskimi. Powtarzam: po pierwsze hierarchia, aby wspólnie uzgodnione zasady mogły być stosowane w najlepszy z możliwych sposobów.
<SPEAKER ID="226" NAME="Luca Romagnoli" AFFILIATION="NI">
(IT) Panie przewodniczący, panie i panowie! To co czyni włoska lewica, zachęcona przez lewicę Parlamentu, musi skłonić nas do rozmowy na temat haniebnego kryzysu dotyczącego odpadów w Kampanii, za które centrolewica była odpowiedzialne przez dekady, nie głosując nad tym. Ta sama lewica, która karze nas globalnym ociepleniem i nie martwi się zapewnieniem wysokiej jakości środowiska i przyzwoitego życia milionom mieszkańców Kampanii; aby zwieńczyć to wszytko: słyszałem, że mówi się o obronie interesu narodowego! Ci sami obrońcy interesu narodowego kilka lat temu przynieśli Włochom, rządowi i siłom porządkowym złą opinię, debatując i głosując nad legendarną sprawą Lampedusa.
<P>
Mam nadzieję, że ta Izba okaże się bardziej świadoma i lepiej poinformowana o sprawie, która nie jest tylko sprawą Włoch i bez zastrzeżeń potępi to, co się dzieje, poprzez głosowanie zgodnie z moim wnioskiem, złożonym także jako szef Azione della Fiamma, aby zastosować wszelkie możliwe sankcje wobec rządu regionalnego i krajowego, który pomimo że jest odpowiedzialny wydaje się zupełnie niezdolny do rozwiązywania tego istniejącego od dawna problemu i nie podejmuje honorowej decyzji o rezygnacji.
<SPEAKER ID="227" NAME="Antonio Tajani" AFFILIATION="PPE-DE">
(IT) Panie przewodniczący, panie komisarzu, panie i panowie! Sytuacja w Neapolu jest poważna, głównie ze względu na to, że raczej marnowano czas niż próbowano zrobić coś ze skazującym wyrokiem wydanym przez Trybunał Sprawiedliwości, aby zapewnić zgodne z prawodawstwem europejskim zarządzanie odpadami, czego bardzo żałujemy. Jeśli chcemy zapobiec rozprzestrzenianiu się kryzysu w Kampanii na inne regiony, musimy podjąć działanie poprzez zastosowanie przepisów europejskich, budując fabrykę przetwarzającą odpady w energię - pomimo mało wiarygodnego oporu ze strony pewnych pseudo-ekologów takich jak minister Pecoraro Scanio - i poprzez promowanie segregowania odpadów.
<P>
Kampania jednakże nie jest obrazem całych Włoch i na szczęście wiele regionów, takich jak Lombardia uczyniło znaczny postęp i wprowadziło efektywne systemy zbierania odpadów i ich likwidacji. W innych regionach jednakże, jest więcej powodów do obaw. Społeczeństwo jest zaniepokojone. Niektóre dane: ilości odpadów są większe niż w Neapolu i Kampanii; 4 500 ton odpadów jest zbieranych każdego dnia w Rzymie w porównaniu z 1 000 w Neapolu, przy czym liczba wynosi 450 kg per capita w Kampanii w porównaniu z 617 kg w Lazio, dużo powyżej średniej krajowej wynoszącej 539 na jednego Włocha. Wszystko to zawarte jest w kwestii, którą przedłożyliśmy wraz z innymi rzymskimi parlamentarzystami.
<P>
Jednakże, regionalny plan dotyczący odpadów nigdy nie powstał i obecnie wszczęte są już dwa postępowania w sprawie uchybienia. Zaniepokojeni mieszkańcy pokładają swą nadzieję w instytucjach europejskich, w szczególności w Parlamencie i Komisji. Z tego powodu, komisarzu, pragniemy zapewnić pana, że na posiedzeniu w dniu 20 stycznia, Komisja otrzyma wszystkie dane i informacje dotyczące sytuacji w Rzymie i Lazio, informując w pierwszym rzędzie o kontroli, mamy nadzieję, przeprowadzonej przez pana komisarza Dimasa, a także proponując kontrolę przez delegację Parlamentu, w celu dokonania oceny, czy środki na rok 2008 r., kończę, są właściwe. Komisarzu, należy podjąć działania zanim będzie za późno.
<SPEAKER ID="228" NAME="Marco Pannella" AFFILIATION="ALDE">
(IT) Panie przewodniczący, panie komisarzu, panie i panowie! Nieważnie, panie przewodniczący, to nie po raz pierwszy. Komisarzu, w dniu 28 stycznia, kiedy, jak zostało wskazane, będzie pan w Rzymie w celu odbycia debaty z naszym rządem, dla Włoch zasadnicze jest - i wierzę, że także dla Europy - aby Komisja przyjęła bardzo surowe stanowisko popierające prace europejskiego wymiaru sprawiedliwości. Podkreślił pan, jak pamiętam, że Włochy posiadają zapis: orzeczeń przeciwko temu stosowi śmieci, jakim jest włoski wymiar sprawiedliwości, z dwudziestoma latami daremnych reprymend.
<P>
Jest tylko jeden problem: mamy strumień bezprawności, który z pewnością oznacza zniszczone życia, a nawet gorsze zniszczenie, nie tylko we Włoszech, i mam w związku z tym nadzieję, komisarzu, że Komisja będzie pamiętać o tym, że posiadamy dowód, iż Włochy, jak w 1920 r., wkraczają na nową i odmienną ścieżkę, stają się zagrożeniem dla całej Europy, ten kraj, który (...).
<P>
(Przewodniczący odbiera głos występującemu posłowi)
<SPEAKER ID="229" NAME="Roberta Angelilli" AFFILIATION="UEN">
(IT) Panie przewodniczący, panie i panwie! Obecny kryzys dotyczący odpadów w Kampanii jest tragedią, która długo powstawała i te góry odpadów, jakie można zobaczyć na ulicach są tylko czubkiem góry lodowej stworzonej przez nieskuteczność, marnotrawstwo i złe zarządzanie.
<P>
Jesteśmy niezadowoleni, że kryzys ten zagraża reputacji nie tylko regionu Kampanii, ale Włoch jako całości, ale przemilczając ponownie kwestię odpowiedzialności i przymykając oczy nie przyczynimy się do rozwiązania problemu, który się pogłębił ze względu na milczenie i intrygi, i chociaż ludzi nie należy używać jako pionków politycznych, nie myślę także, aby postawa uszczęśliwiania na siłę, która także wpełza do tej Izby tego wieczora, jest do zaakceptowania.
<P>
Nie możemy już dłużej milczeć lub uzasadniać, tak jak tego nie uczynił Trybunał Obrachunkowy, faktu, że miliony euro europejskich, krajowych i lokalnych funduszy pochłonął ogień. Do kogo powinni się zwrócić ludzie, aby uzyskać odszkodowanie za szkody spowodowane katastrofą środowiskową, za zszarganą reputację i za zmarnowanie środków publicznych? W szczególności, jakie aktywne działania Komisja zamierza podjąć, aby zmusić państwo włoskie do przedsięwzięcia stosownych środków, pamiętając o tym, że dzieci w Neapolu i Kampanii także dzisiaj nie chodzą do szkoły?
<SPEAKER ID="230" NAME="Umberto Guidoni" AFFILIATION="GUE/NGL">
(IT) Panie przewodniczący, panie i panowie! Chciałbym podziękować komisarzowi za jego analizę wyjaśniającą. W Neapolu i w dużych częściach Kampanii, sytuacja w zakresie odpadów obecnie się pogorszyła, a konsekwencje możemy zobaczy wszyscy, ale są problemy także w innych obszarach, jak możemy stwierdzić ma podstawie liczby postępowań w sprawie uchybienia, jakie zostały wszczęte przeciwko Włochom w ostatnich latach w zakresie ochrony środowiska.
<P>
Spośród nich chciałbym wymienić CIP6, w ramach którego energia produkowana z odpadów była uważana za energię odnawialną, skutkując tym, że ogromne zachęty zostały wydzielone z zakresu polityk mających na celu rozwój energii odnawialnych i przekazane silnym lobby przemysłowym, prowadząc do poważnych problemów w zarządzaniu odpadami. To co czyni sytuację w Kampanii jeszcze bardziej dramatyczną jest 14 lat intryg i braku odpowiedzialności prowadzące do wszczęcia pierwszego postępowania przeciwko przedsiębiorstwom i przedstawicielom instytucji publicznych, a w ostateczności postępowania przeciwko Impregilo przed Europejskim Trybunałem Sprawiedliwości, z uwagi na katastrofę środowiskową.
<P>
W celu zażegania kryzysu trzeba wprowadzić nowy styl zarządzania w tej dziedzinie: żadnych odstępstw, ale stosowanie prawa europejskiego. Europa ustanowiła wyraźną hierarchię w nowej dyrektywie ramowej w sprawie odpadów. Likwidacji należy używać wyłącznie jako rozwiązania ostatecznego i po segregowaniu, recyclingu i tak dalej.
<P>
Obecnie jednak musimy znaleźć sposób wyjścia z sytuacji, która może stać się nieodwracalna w Kampanii, i z tego powodu musimy zmobilizować wszystkie dostępne środki i wezwać do solidarności regiony włoskie oraz do pomocy ze strony UE, tak aby można było podjąć natychmiastowe działania w nadchodzących trzech lub czterech miesiącach, w celu wyeliminowania zagrożeń, wobec jakich znaleźli się mieszkańcy oraz przywrócenia Neapolu Europie.
<SPEAKER ID="231" NAME="Mario Borghezio" AFFILIATION="UEN">
(IT) Panie przewodniczący, panie i panowie! Z Padanii sytuacja w Kampanii wydaje się być jak science fiction, z Padanii, gdzie segreguje się odpady i gdzie płaci się podatki od odpadów. Fakt, że lewica w rządzie naszego kraju, wraz z ministrem środowiska naturalnego, ma mianować byłego szefa policji na stanowisko osoby odpowiedzialnej za odpady, wydaje się jak coś nie z tego świata. Mówimy panu otwarcie, że Kampania nie jest już europejską przestrzenią prawną, zdominowana przez haniebne powiązania pomiędzy politykami i Camorrą, która dawno została potępiona.
<P>
Komisarzu, żadnego więcej finansowania, proszę zawiesić wszelkie finansowanie, nie wysyłać kolejnych centów Camorze, przestępcom. Proszę wziąć za przykład ciężko pracującą i uczciwą Północ! Proszę uwolnić uczciwych ludzi od Camorry, spod niewoli Camorry, do której dostały się różne partie! Nie chcemy niczego z tym robić, jesteśmy przeciwko temu zdominowaniu polityków przez mafię. Nasz kraj potrzebuje federalizmu, jeśli mamy pomóc tym ludziom! Należy dokonać zmian, sytuacja musi się zmienić! Proszę uwolnić tych uczciwie pracujących ludzi Południa spod jarzma mafii! To jest to, co mówi uczciwa Padania!
<P>
(Przewodniczący odbiera głos występującemu posłowi)
<SPEAKER ID="232" NAME="Adriana Poli Bortone" AFFILIATION="UEN">
(IT) Panie przewodniczący, panie i panowie! Uważam, że Włochy nie życzą sobie przestrzegać czegokolwiek, co wynika z prawa europejskiego. Zrodziło się to z faktu, że było to jedyne państwo, którego rząd, wraz z ministrem środowiska naturalnego, powstrzymał się od zatwierdzenia wspólnego stanowiska w sprawie ostatniej dyrektywy dotyczącej odpadów.
<P>
Chciałabym zadać pytanie, ponieważ oprócz klęski ministra środowiska, który jest zupełnie nieodpowiedzialny i nie ma żadnej pewności co do jego działań, także było małe zainteresowanie monitoringiem prowadzonym przez Komisję Europejską, ponieważ otrzymaliśmy środki finansowe na lata 2000-2006 i regionalne programy operacyjne w Kampanii zostały oczywiście wdrożone, bez wykonania przez komitet monitorujący w pełni jego zadań, w przeciwnym wypadku zablokowałoby to fundusze, które nie miały żadnego użytecznego wpływu w tym zakresie. Być może konieczne jest wskazanie, kto był przewodniczącym Komisji Europejskiej w tym czasie i kto jest obecnie premierem Włoch oraz ministrem środowiska?
<SPEAKER ID="233" NAME="Riccardo Ventre" AFFILIATION="PPE-DE">
(IT) Panie przewodniczący, panie i panowie! Gratuluję tej nowej formy demokracji. Po pierwsze gratuluję Komisji jej klarownej analizy, z której, mamy nadzieję, wynikną konkretne działania, działania w które Parlament - i wzywamy tutaj także przewodniczącego Parlamentu - także będzie zaangażowany, ponieważ problem odpadów w Neapolu nie tylko dotyczy szczegółów likwidowania odpadów, środowiska i innych kwestii, ale naszym zdaniem staje się problemem krajowym i europejskim.
<P>
Kilka bardzo krótkich kwestii: ilość odpadów zbieranych obecnie z ulic jest niższa od ilości odpadów, które na nie wyrzucono; środki podejmowane przez rząd są zatem całkowicie niestosowne. Wielka ilość odpadów, całkowita wielkość odpadów rośnie z każdą godziną, czyniąc sytuację jeszcze bardziej dramatyczną.
<P>
Po drugie, kwestia polityczna. Pan Pittellla powiedział, że Parlament nie powinien być ekspertem dla diatryby krajowej. Podczas tego wieczornego posiedzenia, centrolewica wydaje się właśnie to czynić. Proszę pozwolić nam odnotować jego uwagi.
<SPEAKER ID="234" NAME="Pasqualina Napoletano" AFFILIATION="PSE">
(IT) Panie przewodniczący, panie i panowie! Poprosiłem o udzielenie głosu, ponieważ jestem bardzo zaniepokojony kierunkiem debaty prowadzonej we Włoszech oraz do pewnego stopnia tutaj, a także informacjami, jakich udziela się obywatelom, ponieważ teraz okazuje się, że magiczne rozwiązanie jest jedynym sposobem wyjścia z kryzysu: siła i militaryzacja, z jednej strony, oraz piece do spopielania, z drugiej.
<P>
Społeczeństwo ma nadzieję zatem, że ktoś z zewnątrz rozwiąże ten problem: informacje jakich się mu udziela nie koncentrują się na fakcie, że rozwiązanie problemu nie nastąpi, dopóki odpady nie zostanę zredukowane i posegregowane, a zachowanie społeczeństwa zmienione. Odpowiedzialność za to ponoszą władze lokalne, ponieważ uważają one, że problemy mogą zostać rozwiązane poprzez przekazanie ich firmie zwanej Impregilo Przekazali pieniądze i patrzyli na to przez palce i są w niewoli tej władzy.
<SPEAKER ID="235" NAME="Salvatore Tatarella" AFFILIATION="UEN">
(IT) Panie przewodniczący, panie i panowie! Jednostki przetwarzające odpady w energię działają we Włoszech i w reszcie Europy. Segregowania dokonuje się we Włoszech i w reszcie Europy. Recycling odbywa się we Włoszech i w reszcie Europy. Tylko w Neapolu się tego nie dokonywało przez ostanie 15 lat, pod nosami wszystkich instytucji, które powinny działać: instytucje te obejmują Europę i Komisję.
<P>
Uważam, że niewiele zrobiono i że należy zrobić więcej, dotyczy to także Komisji, ponieważ inicjatywy dotychczas podjęte, także w ostatnich dniach, przez rząd są zupełnie nieskuteczne. Wysłanie szefa policji do Neapolu tylko na cztery miesiące nie rozwiąże żadnego problemu, jeśli Neapol nie dostosuje się do prawa europejskiego i jeśli rząd włoski nie jest w stanie tego uczynić, pozwólmy Komisji Europejskiej to zrobić za pomocą wszystkich instrumentów, jakie ma do dyspozycji.
<SPEAKER ID="236" NAME="Armando Veneto" AFFILIATION="PPE-DE">
(IT) Panie przewodniczący, panie komisarzu, panie i panowie! Uważam, że powracanie myślami do przeszłości jest użyteczne tylko wtedy, gdy w przyszłości chcemy rozwiązać problemy, które spowodowała przeszłość. Jednakże nie wydaje się, aby miało to miejsce, ponieważ tutaj, jak zwykle, burzliwa debata polityczna oznacza, że każdy przyjmuje stanowisko, które mu najbardziej odpowiada.
<P>
Moim zdaniem jedynym poważnym krokiem, jaki możemy uczynić, jest zwrócenie się do komisarza, aby nalegał na to, by problem w końcu został rozwiązany, czyli problem segregowania odpadów, wraz z wykorzystaniem instrumentów, które to umożliwią, nagradzanie tych, którzy przeprowadzają segregację oraz nadzwyczajny plan zbierania drewna i innych materiałów. CONAI, instytucja, która obejmuje producentów i użytkowników opakowań, która jest odpowiedzialna za ponowne wykorzystanie materiałów innych niż materiały wilgotne, w rezultacie zbiera pieniądze na Południu i wypłaca je Północy, która jak zwykle korzysta z sytuacji, aby drenować środki z Południa i wysyłać je na Północ. Zakończmy to!
<P>
Zwracamy się zatem do komisarza, którego inicjatywy bardzo doceniamy, aby nalegał na to, by specjalni komisarze w Kampanii nie powracali myślami do przeszłości, ale raz na zawsze spojrzeli w przyszłość.
<SPEAKER ID="237" NAME="Mario Mantovani" AFFILIATION="PPE-DE">
(IT) Panie przewodniczący, panie komisarzu, panie i panowie! Jestem wybranym posłem grupy politycznej, która, kiedy była w rządzie włoskim, przed obecnym rządem, musiała wykorzystać siły policyjne zanim mogła rozpocząć budowę zwykłych urządzeń do likwidacji odpadów w Kampanii, pilnych prac, które były w tym czasie utrudniane przez przeciwników, pani Frassoni, które obecnie są ministrami w rządzie Romano Prodiego.
<P>
Ostatnie oświadczenia pana Prodiego w sprawie kryzysu dotyczącego odpadów w Kampanii dowodzą totalnego krachu rządu, na czele którego stoi. Neapol jest dowodem regionu, który nie gwarantuje przestrzegania prawa i toleruje sytuację, które jest niebezpieczna dla zdrowia obywateli, szkodząc turystyce i wizerunkowi Włoch, a w związku z tym włoskiej gospodarce i eksportowi. Poważne problemy, jakim teraz stawiają czoło ludzie w Kampanii są niemniej jednak ograniczone tylko do jednego z dwudziestu regionów włoskich, a odpowiedzialność polityczna i administracyjna może być bez trudu przypisana pewnym zarządcom, w związku z czym wzywamy ich do rezygnacji.
<SPEAKER ID="238" NAME="Stavros Dimas">
komisarz. -Panie przewodniczący! Przede wszystkim chciałbym wyjaśnić, że odpowiedzialność za prawidłowe wdrażanie prawa wspólnotowego spoczywa głównie na państwach członkowskich. Komisja nie ma uprawnień na mocy Traktatu, aby zastępować władze państw członkowskich w planowaniu ich działalności i decyzji, na przykład, czy zbudować instalacje do likwidacji odpadów, czy tez nie, oraz gdzie powinny one być umiejscowione. Rolą Komisji jest monitorowanie stosowania prawa wspólnotowego. Jeśli jest ono niesatysfakcjonujące, jak to jest w niniejszym przypadku, Komisja może wszcząć postępowanie w sprawie uchybienia, ale rozwiązanie zawsze musi być znalezione i wprowadzone przez państwa członkowskie.
<P>
Jesteśmy zaniepokojeni faktem, że sytuacja w Kampanii pogarsza się, pomimo że władze włoskie podjęły działania w 2007 r. Zasadnicze jest, aby władze włoski, oprócz podjęcia natychmiastowych środków w celu rozwiązania obecnego kryzysu, wzmocniły swe wysiłki dotyczące wprowadzenia struktury umożliwiającej regionowi Kampanii zapewnienie długookresowego trwałego zarządzania odpadami, które jest w pełni zgodne z prawodawstwem europejskim w sprawie odpadów. Jestem przekonany, że tym razem zarządzanie kryzysami musi prowadzić do zwrotu w polityce zarządzania odpadami w celu uniknięcia dalszych zagrożeń dla zdrowia ludzi i środowiska. W związku z tym, wszelkie działania, jakie zostaną podjęte w przyszłości, będą musiały prowadzić do skutecznie wdrażanej strategii skupiającej się na ustanowieniu wystarczającej sieci urządzeń do przetwarzania odpadów. Jednakowe znaczenie ma dostarczenie koniecznych struktur dla segregowania odpadów, recyclingu i unikania odpadów, w pełni zgodnych z hierarchią dotyczącą odpadów, w ramach której wysypywanie odpadów pozostaje najmniej pożądaną opcją.
<P>
Nowy plan zarządzania odpadami w tym znaczeniu nie może pozostać na papierze, jak to było w przeszłości, ale musi być ściśle wdrażany. Obecna katastrofa dotycząca odpadów może być potraktowana jako możliwość wykazania zdolności Włoch do zamienienia regionu Kampanii w przykład najlepszej praktyki właściwego zarządzania odpadami, a inne regiony Włoch, takie jak obszar Mediolanu, pokazały, że jest to możliwe.
<P>
Komisja, jako strażnik Traktatu, będzie kontynuować postępowanie w sprawie uchybienia przeciwko Włochom - wszczęte w lipcu 2007 r. - w związku z naruszeniem prawodawstwa wspólnotowego w sprawie odpadów. Jest ona gotowa do uczynienia dalszych kroków prawnych, jeśli obecne naruszenia prawodawstwa wspólnotowego będą kontynuowane, za pomocą wszystkich środków dostępnych na mocy Traktatu, wraz z nałożeniem grzywien na podstawie art. 220 Traktatu.
<P>
Oprócz tego jednakże, moje służby są gotowe do udzielenia pomocy Włochom w sposób uznany za konieczny i użyteczny w celu znalezienia i wdrożenia trwałego rozwiązania obecnego problemu związanego z zarządzaniem odpadami.
<P>
(Oklaski)
<SPEAKER ID="240" NAME="Przewodniczący">
Debata została zamknięta.
