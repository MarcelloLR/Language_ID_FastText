<CHAPTER ID="022">
Uczciwość gier hazardowych on-line (krótka prezentacja)
<SPEAKER ID="200" NAME="Przewodnicząca">
. Następnym punktem posiedzenia jest krótka prezentacja sprawozdania pani poseł Schaldemose, w imieniu Komisji Rynku Wewnętrznego i Ochrony Konsumentów, w sprawie uczciwości gier hazardowych on-line
<SPEAKER ID="201" NAME="Christel Schaldemose">
sprawozdawczyni. - (DA)
<P>
Pani przewodnicząca! Jestem dumna i zadowolona, że mogą przedstawić dziś Izbie sprawozdanie z własnej inicjatywy w sprawie uczciwości gier hazardowych on-line. Jak wiecie, kwestia hazardu zawsze budziła ogromne kontrowersje w Parlamencie Europejskim. Hazard został wyłączony z zakresu dyrektywy usługowej, podobnie jak z zakresu dyrektywy w sprawie handlu elektronicznego i został również wyłączony z zakresu dyrektywy w sprawie telewizji bez granic. Dlaczego tak jest? Cóż, wierzę, że większość z nas zgodzi się co do tego, że hazard rzeczywiście jest usługą finansową - stwierdził to Europejski Trybunał Sprawiedliwości - ale jest on całkowicie odrębną usługą finansową. Nie możemy porównać uprawiania hazardu w Internecie z zakupem czajnika elektrycznego lub najęciem rzemieślnika do położenia podłogi, i z tego powodu należy je traktować odrębnie. Tak właśnie czynią jak dotąd państwa członkowskie. Wydają one ścisłe regulacje w celu ochrony konsumentów przed uzależnieniem, a także przed oszustwami i ustawianiem gier sportowych, lecz także w celu zapobiegania praniu brudnych pieniędzy. Państwa członkowskie mają ponadto na celu utrzymanie praworządności i porządku. Nie wszystkie rodzaje hazardu są jednak takie same. W istocie, hazard on-line niesie ze sobą wiele specyficznych wyzwań, w przeciwieństwie do hazardu tradycyjnego, częściowo z racji swego transgranicznego charakteru, a także z racji bardzo łatwej dostępności.
<P>
Negocjacje towarzyszące temu sprawozdaniu były momentami o wiele bardziej gorące, niż mógłbym sobie tego życzyć. Mieliśmy na przykład bardzo różne zdanie co do tego, czy hazard on-line stwarza większe ryzyko uzależnienia. Jestem tym nieco zaskoczona, ponieważ liczby mówią za siebie jasno i czytelnie. Badania przeprowadzone w Szwecji i innych krajach pokazują, że ryzyko powstania uzależnienia jest pięć do siedmiu razy większe u osoby grającej w pokera przez Internet, niż u osoby wychodzącej z domu i grającej w pokera w realnym świecie. Jednak przyznam szczerze, że nie znamy wszystkich skutków uprawiania przez konsumentów hazardu on-line. Był to jeden z aspektów, co do którego udało się nam osiągnąć zgodność, dlatego też potrzebujemy więcej informacji na temat tego, jak najlepiej ochraniać konsumentów.
<P>
W sprawozdaniu znajduje się jednak sześć punktów, które chciałabym tu dzisiaj podkreślić:
<P>
1. znaczna większość członków Komisji Rynku Wewnętrznego i Ochrony Konsumentów wierzy, że operatorzy hazardu on-line nie powinni być jedynie zobowiązani do przestrzegania prawodawstwa dotyczącego hazardu w krajach, gdzie świadczą swoje usługi, lecz również prawa kraju zamieszkania konsumenta;
<P>
2. należy zapewnić na szczeblu politycznym wytyczne określające, jak powinniśmy podejść do wyzwań i problemów związanych z Europejskim hazardem on-line, zanim zrobią to sądy;
<P>
3. współpraca pomiędzy państwami członkowskimi powinna zostać znacznie wzmocniona;
<P>
4. musimy opracować normy ochrony konsumentów przez oszustwami, uzależnieniem od hazardu i innymi związanymi z hazardem niebezpieczeństwami;
<P>
5. potrzebujemy więcej badań dotyczących tego obszaru, i wreszcie
<P>
6. Parlament Europejski w pełni popiera inicjatywy i procesy inicjowane przez Radę i nakłaniamy do udzielenia wsparcia również Komisję.
<P>
Generalnie wierzę, że przedmiotowe sprawozdanie przyczyni się do powrotu sektora hazardu do obszaru działań politycznych, do którego on przynależy. Sprawozdanie jest nacechowane równowagą i uzyskało znaczne wsparcie komisji, mimo, że było drażliwą kwestią. Zostało przegłosowane 32 głosami "za” wobec 10 głosów "przeciw”. Alternatywna rezolucja została przedłożona przez mniejszość Komisji Rynku Wewnętrznego i Ochrony Konsumentów. Starałam się uwzględnić w sprawozdaniu jak najwięcej poglądów mniejszości, ale różnice polityczne są tak głębokie, że nie było możliwe uwzględnienie wszystkich podejść. Chciałabym podziękować moim kolegom za wsparcie i mam nadzieję, że moje sprawozdanie uzyska jutro poparcie znacznej większości.
<SPEAKER ID="202" NAME="Jacques Barrot">
wiceprzewodniczący Komisji. - (FR) Pani przewodnicząca, pani poseł Schaldemose! Komisja z zadowoleniem przyjmuje to sprawozdanie z własnej inicjatywy przygotowane przez Parlament Europejski. Komisja ceni sobie pracę podjętą przez Komisję Rynku Wewnętrznego i Ochrony Konsumentów i przez panią - tu zwracam się do pani poseł Schaldemose - jako sprawozdawcę i ze szczególnym zadowoleniem przyjmuje badania dotyczące zagadnienia uczciwości.
<P>
Jak mój kolega, komisarz McCreevy, podkreślił w swoich poprzednich wystąpieniach, że sposoby podejścia to tego problemu w państwach członkowskich są zbyt zróżnicowane, aby pozwalały na podjęcie inicjatywy legislacyjnej. Ostatnie dyskusje w Radzie ds. Konkurencyjności jasno pokazały, że państwa członkowskie nie osiągnęłyby porozumienia w sprawie takiej inicjatywy.
<P>
Ponadto kilku wskazówek dostarcza traktat. Wyrok Trybunału, werdykt w sprawie Placanica, wydany w marcu 2007 roku, potwierdził ostatnio, że bukmacherskie zakłady sportowe nie stanowią usług w rozumieniu art. 49 traktatu. Państwa członkowskie mają prawo regulować prawnie działalność związaną z grami na szczeblu krajowym. Jeśli chcą one ograniczyć działalność związaną z grami, mogą zdecydować o przeprowadzeniu badań uzasadniających te ograniczenia, na przykład w związku z groźbą uzależnienia lub oszustwa.
<P>
W przypadku gdy okazuje się, że środki te są niezbędne, traktat wymaga, aby były przyjmowane w sposób, który nie powoduje różnego traktowania operatorów krajowych i operatorów zarejestrowanych w innych państwach członkowskich.
<P>
Komisja zamierza spełnić swój obowiązek poprzez zbadanie każdej zgłoszonej skargi i zastosuje wszelkie niezbędne procedury, jeśli okaże się, że zostały naruszone postanowienia traktatu.
<P>
Z zadowoleniem należy odnotować, że w następstwie postępowań w sprawie uchybienia zobowiązaniom państwa członkowskiego, niektóre państwa członkowskie, w tym Francja, Węgry i Włochy, zbliżyły się do stanowiska Komisji i zobowiązały się do zmiany swojego prawodawstwa. Komisja pracuje oczywiście, aby pomóc państwom członkowskim w znalezieniu rozwiązań pozwalających na podjęcie odpowiednich działań w odpowiedzi na postępowania w sprawie uchybienia zobowiązaniom państwa członkowskiego.
<P>
Komisja opublikowała badania dotyczące prawnych i gospodarczych aspektów rynku gier hazardowych w roku 2006. W tych warunkach Komisja ma poczucie, że nie musi obecnie odgrywać większej roli w zakresie prowadzenia badań dotyczących ustawodawstwa krajowego, ani kwestii szerszych, takich jak uzależnienia, oszustwa lub inne zakazane działania. Sprawozdanie to dostarcza jednak pewnych bardzo istotnych wyjaśnień.
<SPEAKER ID="203" NAME="Przewodnicząca">
Zamykam ten punkt posiedzenia. Głosowanie odbędzie się jutro.
<P>
Oświadczenia pisemne (art. 142 Regulaminu)
<SPEAKER ID="995" NAME="Lasse Lehtinen  " AFFILIATION="PSE">
na piśmie. - (FI) Jutro przekonamy się, że wiele części Europy nadal wykazuje polityczną wolę utrzymania swoich niezmiernie ważnych monopoli na hazard, co jest również prawdą w przypadku Finlandii. Poparcie Parlamentu Europejskiego dla Fińskiej Loterii Narodowej, Fińskiego Stowarzyszenia Gier Automatycznych oraz fińskiego operatora gier Fintoto, jest ważne, ponieważ postępowania w sprawie uchybienia zobowiązaniom państwa członkowskiego, wszczęte przez Komisję, nadal stanowią problem. Z punktu widzenia europejskiej działalności sportowej i aktywności obywateli ważne jest, aby państwa członkowskie zachowały swoje krajowe systemy regulujące hazard.
<P>
Systemy te są również podstawowym elementem tego, co jest specyficzną cechą życia sportowego w Finlandii, gdzie działalność w ramach woluntariatu wspierana przez społeczeństwo stanowi również podstawowe wsparcie dla sportu wyczynowego. W krajach, w których występuje państwowy monopol hazardowy, łatwiej jest również przeciwdziałać skutkom ubocznym hazardu. Przychody z hazardu on-line stanowią jedynie ok. 5% wszystkich przychodów z hazardu, ale sektor ten rośnie w ogromnym tempie. Dlatego właśnie ważne jest, aby prawa państw członkowskich pozostały takie jak dotychczas, nawet w dobie Internetu. Nie powinniśmy zapominać, że po przyjęciu traktatu lizbońskiego UE będzie posiadać kompetencje w pewnych obszarach sportu. Pomoże to w walce ze skutkami ubocznymi sportu zawodowego, takimi jak rasizm, doping i chuligaństwo.
<SPEAKER ID="994" NAME="Zita Pleštinská  " AFFILIATION="PPE-DE">
na piśmie. - (SK) Przychody brutto z hazardu on-line wyniosły 2-3 miliarda euro w 2004 roku. Zgodnie ze wspomnianym wcześniej badaniem SICL stanowi to około 5% całego rynku hazardowego w UE. Szybki wzrost tych usług w przyszłości jest nieunikniony i potrzebujemy w związku z tym przejrzystych zasad.
<P>
W sprawozdaniu pani poseł Schaldemose zaproponowano inne podejście do branży hazardowej w Europie i dlatego nie mogę go poprzeć. Nie rozróżnia ono podmiotów prowadzących działalność w zakresie hazardu posiadających koncesję i działających zgodnie z prawem od podmiotów często działających bez koncesji i bezprawnie.
<P>
Należy zacząć od tego, że w większości europejskich krajów istnieje sektor hazardu. Zgadzam się z tym, że państwa członkowskie powinny nadal określać zasady hazardu on-line. Dopóki brakuje konkretnych dowodów na zagrożenie grających, pranie brudnych pieniędzy czy korupcję w sporcie, nie powinniśmy postrzegać wszystkich firm jako przestępców. Istnieją również poważne firmy, które stosują najlepszą technologię i działają zgodnie z prawem.
<P>
Nie jestem zwolennikiem, ale raczej przeciwnikiem hazardu on-line. Jednak moim zdaniem ogólny zakaz doprowadziłby do nasilenia i nielegalności tej działalności i całkowitego braku zasad. Wierzę, że stanowisko, które przedstawiłam wraz z moimi kolegami, stanowi bardziej sprawiedliwą i przejrzystszą alternatywę niż sprawozdanie pani poseł.
