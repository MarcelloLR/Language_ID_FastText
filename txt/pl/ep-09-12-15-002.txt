<CHAPTER ID="002">
Komunikat Przewodniczącego
<SPEAKER ID="006" NAME="Przewodniczący">
Chciałem najpierw odczytać ważną informację. W dniu 2 grudnia otrzymałem komunikat Komisji skierowany do Parlamentu Europejskiego i Rady w sprawie konsekwencji wejścia w życie traktatu lizbońskiego dla trwających międzyinstytucjonalnych procedur decyzyjnych. Na mocy tego komunikatu Parlament, jako taki, uznaje się za instytucję właściwą dla wszystkich zawartych w komunikacie wniosków, w odniesieniu do których traktat z Lizbony uznaje właściwość Parlamentu. Parlament przyjmuje również do wiadomości, że na tej samej mocy Komisja Europejska przystępuje do wycofania niektórych wniosków.
<P>
W odniesieniu do innych pozostających do rozpatrzenia wniosków legislacyjnych na dzień 1 grudnia 2009 r., dzień wejścia w życie traktatu z Lizbony, przewodniczący zwraca się do właściwych komisji parlamentarnych tej kadencji, zgodnie z protokołami posiedzeń, o sprawdzenie podstaw prawnych i zmian proceduralnych proponowanych przez Komisję Europejską, a także wszelkich innych zmian wymagających naniesienia w świetle przepisów traktatu lizbońskiego oraz o podjęcie decyzji, czy zamierzają potwierdzić przyjęte już w wyniku konsultacji stanowiska jako pierwsze czytania zwykłych procedur prawodawczych lub procedury zatwierdzenia.
<P>
Parlament zastrzega sobie oczywiście w każdym przypadku prawo do zwrócenia się do Komisji Europejskiej o przedstawienie nowych wniosków. Odnośnie do wniosków, w zakresie których nie zasięgnięto opinii Parlamentu przed wejściem w życie traktatu lizbońskiego, obowiązkiem Komisji Europejskiej jest przekazanie nowych wniosków na podstawie zwykłej procedury prawodawczej lub właściwej procedury.
<P>
To był komunikat dotyczący naszych działań legislacyjnych w najbliższym czasie - komunikat związany ze wzajemnymi relacjami pomiędzy Komisją Europejską a Parlamentem Europejskim w procesie legislacyjnym. Jak Państwo wiecie, jesteśmy w okresie przejściowym - przechodzimy z obowiązywania traktatu nicejskiego do lizbońskiego, a równocześnie mamy nową kadencję Parlamentu Europejskiego. Nie mamy jeszcze zatwierdzonej Komisji. To wszystko wymaga dość żmudnych i zgodnych z prawem działań pomiędzy Komisją i Parlamentem i tego właśnie dotyczy ten komunikat.
