<CHAPTER ID="004-06">
6. Wpływ ekstensywnej urbanizacji w Hiszpanii na indywidualne prawa obywateli europejskich, środowisko i stosowanie prawa UE (
<P>
- Przed głosowaniem
<SPEAKER ID="072" NAME="Michael Cashman" AFFILIATION="PSE">
Panie przewodniczący! Pragnę poinformować Izbę, że, dla zasady, pragnę wycofać moje nazwisko ze złożonego przez Grupę Socjalistyczną alternatywnego projektu rezolucji w sprawie sprawozdania pani poseł Auken. Ponadto, po pięciu latach pracy nad tą sprawą, pragnę poinformować koleżanki i kolegów posłów, że będę głosował przeciwko obu alternatywnym projektom rezolucji i głosował za przyjęciem sprawozdania przygotowanego przez panią poseł Auken.
<P>
(Oklaski)
<SPEAKER ID="073" NAME="Margrete Auken">
sprawozdawczyni. - (DA) Panie przewodniczący, panie i panowie, obywatele UE! Sprawozdanie to jest wynikiem wytężonej pracy w Komisji Petycji, z udziałem posłów ze wszystkich grup politycznych. Pragnę podziękować zarówno przewodniczącemu, jak i sprawozdawcom pomocniczym za ich wspaniałą pracę. Jako sprawozdawczyni komisji opiniodawczej komisji, osobiście z całego serca angażowałam się w tę sprawę. Miało to oczywiście ogromny wpływ na życie dziesiątek tysięcy obywateli UE mieszkających w Hiszpanii i wpłynęło zarówno na wieś hiszpańską, jak i hiszpańską gospodarkę. Sprawozdanie to zostało obecnie zatwierdzone przez komisję po przyjęciu go większością dwóch trzecich głosów. Jest to tekst kompleksowy, w którym rozróżnia się między różnymi licznymi aspektami hiszpańskiej urbanizacji.
<P>
Występuje problem podstawowych praw obywateli europejskich, do których należy prawo do legalnie nabytej nieruchomości. Parlament Europejski już zobowiązał się do przestrzegania tych praw, a wszystkie państwa członkowskie są nimi związane. Występuje problem katastrofalnego wpływu ekstensywnej urbanizacji na środowisko, szczególnie w obszarach nadbrzeżnych oraz na wyspach hiszpańskich, ale także na innych obszarach, takich jak tereny wokół Madrytu. Jest problem przywrócenia hiszpańskiej ustawy o wybrzeżach z 1988 roku, na mocy której niespodziewanie wielu ludzi ma stracić prawo do zamieszkania w swoich własnych domach - a w niektórych przypadkach spowodowało to nawet zburzenie tych domów. Występuje także problem następstw tysięcy rzekomo nielegalnych domów zbudowanych za zgodą władz miejskich, ale następnie uznanych za niezgodne z prawem, w związku z czym niewinny nabywca pada ofiarą skorumpowanych praktyk urbanizacyjnych. Istnieje wreszcie problem braku pewności prawnej i należytego odszkodowania dla ofiar afer na rynku nieruchomości.
<P>
Nie mam wątpliwości co do tego, gdzie tkwi odpowiedzialność za te poważne naruszenia i żałuję, iż te pogwałcenia prawa ze strony władz miejskich i regionalnych podkopały próby podejmowane przez wielu innych, a mające na celu dążenie do zrównoważonego rozwoju, w którym zdrowa gospodarka idzie ramię w ramię z poszanowaniem dla środowiska i dziedzictwa kulturowego. Przedmiotowe sprawozdanie zasługuje na właściwą debatę, w której wszystkie opinie mogą zostać wysłuchane. Jest nie do przyjęcia, że nasze nowe przepisy to uniemożliwiają. Przepisy te muszą zostać zmienione jak najszybciej, szczególnie gdy chodzi o sprawozdania dotyczące skarg wnoszonych przez obywateli europejskich. Zwracam się do państwa o odrzucenie dwóch alternatywnych projektów rezolucji. Mimo, że są one oparte na moim sprawozdaniu, nie są bezstronne. Nie odzwierciedlają szczegółowych i faktycznych ocen, nad którymi głosowano w komisji.
