<CHAPTER ID="005">
Sytuacja w Chile i unijna strategia pomocy humanitarnej (debata) 
<SPEAKER ID="083" NAME="Przewodniczący">
Kolejnym punktem porządku dziennego jest oświadczenie Komisji w sprawie sytuacji w Chile i unijnej strategii pomocy humanitarnej.
<SPEAKER ID="084" NAME="Janez Potočnik">
komisarz. - Panie przewodniczący! Oświadczenie to składam w imieniu mojej koleżanki -Kristaliny Georgievy, która pełni funkcję komisarza ds. współpracy międzynarodowej, pomocy humanitarnej i reagowania kryzysowego. Dlaczego w jej imieniu? To proste i oczywiste. Wczoraj, 10 marca, komisarz Georgieva przybyła do Chile, by odwiedzić obszary dotknięte ostatnim trzęsieniem ziemi i skontrolować na miejscu prace europejskich ekspertów do spraw pomocy humanitarnej i ochrony ludności cywilnej.
<P>
Niezwłocznie po przybyciu do stolicy Chile - Santiago, komisarz Georgieva udała się na obszary, które zostały najdotkliwiej poszkodowane w wyniku trzęsienia ziemi i tsunami, w tym na wybrzeże w okolicach miejscowości Constitución, Talca i Concepción.
<P>
W trakcie wizyty spotkała się z przedstawicielami partnerów DG ECHO prowadzących prace na tym obszarze, odwiedziła obóz centrum monitorowania i informacji w Penco oraz prowadziła dwustronne rozmowy z chilijskimi władzami w regionie.
<P>
Komisarz Georgieva będzie również reprezentowała dzisiaj Przewodniczącego Barroso podczas inauguracji pezydenta Sebastiána Piñery w Valparaíso.
<P>
Wielkie trzęsienie ziemi i tsunami, które uderzyło w Chile w wyniku tego trzęsienia w porannych godzinach 27 lutego to straszna tragedia. Według najnowszych oficjalnych danych liczbowych, śmierć poniosło co najmniej 528 osób, ale spodziewany jest wzrost tej liczby. Poszkodowanych jest ponad dwa miliony ludzi. Straty w infrastrukturze są ogromne, a pół miliona domów zostało poważnie uszkodzonych.
<P>
Wysoka przedstawiciel Unii do spraw zagranicznych i polityki bezpieczeństwa oraz wiceprzewodnicząca Komisji - Cathy Ashton skontaktowała się tego samego dnia z Ministrem Spraw Zagranicznych Chile - Mariano Fernándezem, by przekazać w naszym imieniu wyrazy współczucia rodzinom ofiar i zapewnić go o naszej gotowości do niesienia pomocy i wsparcia.
<P>
Natychmiast po otrzymaniu wiadomości o trzęsieniu ziemi uruchomiono system reagowania kryzysowego DG ECHO. W ramach mechanizmu ochrony ludności cywilnej UE natychmiast przekazano informację o stanie gotowości państwom objętym tym mechanizmem. W pomieszczeniu kryzysowym centrum monitorowania i informacji (MIC) przez cały ten pierwszy weekend odbierano zgłoszenia dotyczące skali i skutków trzęsienia ziemi, ustalając, które środki ochrony ludności cywilnej można szybko uruchomić. Pani komisarz Georgieva odwiedzała w ciągu dnia pomieszczenie kryzysowe, by kierować działaniami.
<P>
W pomieszczeniu kryzysowym odebrano od państw członkowskich Unii Europejskiej szereg zgłoszeń dotyczących udzielonej bądź oferowanej pomocy. Obejmuje ona zasoby ludzkie lub sprzęt, które już wysłano do Concepción z Hiszpanii, Niemiec, Francji i Zjednoczonego Królestwa, obietnice finansowania złożone przez Finlandię, Zjednoczone Królestwo i Niderlandy, jak również oferty dotyczące przekazania mostów, namiotów, kuchni polowych i generatorów z Bułgarii, Słowacji, Szwecji i Austrii.
<P>
Władze chilijskie zasygnalizowały przyjęcie ofert pomocy złożonych przez państwa członkowskie Unii Europejskiej.
<P>
System pomocy humanitarnej w sytuacjach kryzysowych uruchomiono jednocześnie w Komisji Europejskiej w Brukseli oraz w regionalnym biurze w Managua, które obejmuje swym zasięgiem całą Amerykę Łacińską.
<P>
Skontaktowano się z potencjalnymi partnerami mogącymi zapewnić natychmiastową pomoc finansową, a eksperci DG ECHO otrzymali dyspozycję wyjazdu do strefy objętej trzęsieniem przy pierwszej nadarzającej się sposobności. W niedzielę rano podjęto trzy miliony podstawowych decyzji w związku z tą kryzysową sytuacją. Zawarto umowy o udzielenie pomocy humanitarnej z czterema partnerskimi agencjami: z Telecom Sans Frontières z Francji, która ma świadczyć doraźne usługi telekomunikacyjne, z Panamerykańską Organizacją Zdrowia oraz z hiszpańskim Czerwonym Krzyżem, które mają pomóc przywrócić opiekę zdrowotną, jak również z niemieckim Czerwonym krzyżem, który ma dostarczyć schronienia, bezpieczną wodę oraz podstawowe artykuły gospodarstwa domowego.
<P>
DG ECHO zaangażowała zespół dwóch ekspertów w dziedzinie pomocy humanitarnej, którzy 1 marca w poniedziałek przybyli rano do Chile, by ocenić potrzeby oraz spotkać się z władzami i potencjalnymi partnerami do spraw realizacji zadań na miejscu. Następnego dnia dojechało tam dwóch ekspertów, natomiast pięciu kolejnych dołączyło do nich po kilku dniach.
<P>
Obecnie przebywa w Chile również zespół sześciu ekspertów w ramach mechanizmu ochrony ludności cywilnej UE. Czterech z nich pracuje w strefie trzęsienia ziemi w okolicach Concepción, natomiast dwóch przebywa aktualnie w Santiago, by utrzymywać kontakt z władzami i koordynować działania państw członkowskich Unii Europejskiej.
<P>
Eksperci ds. pomocy humanitarnej z ramienia DG ECHO oraz zespół UE ds. ochrony ludności cywilnej dokonują oceny sytuacji na obszarach najbardziej dotkniętych, współpracując przy tym z OCHA i kilkoma agencjami ONZ.
<SPEAKER ID="085" NAME="Michèle Striffler" LANGUAGE="FR">
Panie przewodniczący, panie komisarzu, panie i panowie! Jak już zostało powiedziane, trzęsienie ziemi w Chile, o dużo większym natężeniu niż to, którego doświadczyli Haitańczycy, oraz tsunami wywołane przez to trzęsienie, dzięki funkcjonowaniu systemu wczesnego ostrzegania było mimo wszystko mniej śmiercionośne dla ludności, która była lepiej przygotowana na klęskę, oraz dla silnego państwa, które było w stanie zareagować.
<P>
Cieszy mnie szybka reakcja ze strony Komisji Europejskiej i państw członkowskich. Natychmiast uruchomiono centrum monitorowania i informacji przy Komisji Europejskiej, przyjęto decyzję o udzieleniu pomocy humanitarnej w kwocie 3 milionów euro na zaspokojenie najpilniejszych potrzeb, a ekspertom z Dyrekcji Generalnej ds. Pomocy Humanitarnej (DG ECHO) powierzono zadanie oceny potrzeb na obszarach dotkniętych klęską.
<P>
Szczególnie chciałabym pochwalić natychmiastową reakcję pani komisarz Georgievy, która wczoraj przybyła do Santiago, by odwiedzić poszkodowane obszary.
<P>
Klęsk żywiołowych na ogół nie można przewidzieć. Aby chronić życie na obszarach podatnych na zagrożenia należy bezwzględnie ograniczyć ryzyko, lepiej się przygotowując i odpowiednio dostosowując konstrukcję budynków. Ważne jest również, by we współpracy na rzecz rozwoju uwzględnić ograniczenie ryzyka wystąpienia klęski, czyli przygotowanie na klęski, złagodzenie ich skutków i przede wszystkim zapobieganie im.
<SPEAKER ID="086" NAME="María Muñiz De Urquiza" LANGUAGE="ES">
Panie przewodniczący! Przede wszystkim, w imieniu delegacji wspólnej komisji parlamentarnej UE-Chile chcę wyrazić naszą solidarność z obywatelami Chile, chilijskim parlamentem i rządem w związku z katastrofalnym trzęsieniem ziemi, które miało miejsce 27 lutego i ponad dwustoma wstrząsami wtórnymi, które wystąpiły do tej pory.
<P>
Śmierć poniosło co najmniej 500 osób, w tym dwóch Europejczyków, a zgubnych skutków trzęsienia doświadczyło 2 miliony Chilijczyków. Najciężej doświadczona została ludność Mapuche, której grunty są położone w trzech z czterech południowych regionów kraju.
<P>
Chcę wyrazić również naszą wdzięczność dla wszystkich tych, którzy bezinteresownie nieśli pomoc oraz dla służb, które pomagały ofiarom. Obywatele Chile dowiedli, że są w stanie sprostać wyzwaniom w związku z bardzo złożoną sytuacją. Chcę pogratulować pani pezydent Bachelet natychmiastowych działań ratunkowych, które jej rząd podjął w celu opanowania sytuacji wywołanej straszliwym trzęsieniem ziemi skutkującym zniszczeniem domostw i infrastruktury.
<P>
Rząd chilijski działał szybko i wykazał się powagą oraz odpowiedzialnością przy określaniu obszarów wymagających wsparcia; był to również pokaz solidarności ze strony społeczności międzynarodowej, dowodzącej wspaniałych stosunków Chile z sąsiadami i strategicznymi partnerami.
<P>
Chcę także pogratulować nowemu rządowi Sebastiána Piñery, który dzisiaj obejmuje urząd, jak również chcę go zachęcić do podjęcia działań na rzecz odbudowy i mam nadzieję, że tu może liczyć na całkowite wsparcie ze strony Unii Europejskiej.
<P>
Chile - zaprzyjaźniony kraj i partner Unii Europejskiej, to kraj rozwinięty, będący członkiem Organizacji Współpracy Gospodarczej i Rozwoju; koszty odbudowy będą jednak znaczne: według szacunków wyniosą one aż 20 milionów dolarów, co stanowi 15 % chilijskiego PKB. Dlatego apeluję do Unii Europejskiej, by udostępniła chilijskim władzom wszelkie narzędzia mające im pomóc w odbudowie. Kraj ten będzie potrzebował międzynarodowych kredytów, natomiast pomocy w finansowaniu projektów odbudowy powinien udzielić Europejski Bank Inwestycyjny, z którym Chile niedawno podpisało umowę.
<P>
Unia Europejska pod przewodnictwem Hiszpanii stworzyła mechanizm koordynowania pomocy z Organizacją Narodów Zjednoczonych oraz grupę zadaniową ds. skutków klęsk żywiołowych; oczekuje się, że za kilka dni na miejsce przybędzie również europejska komisarz do spraw współpracy międzynarodowej, pomocy humanitarnej i reagowania kryzysowego. Mamy nadzieję, że nie zaniedbując innych równie ważnych zobowiązań, takich jak te związane z sytuacją na Haiti, Komisja Europejska również postara się spełnić oczekiwania obywateli Chile.
<SPEAKER ID="087" NAME="Izaskun Bilbao Barandica" LANGUAGE="ES">
Panie przewodniczący! Poza słowami winni jesteśmy uczynić coś więcej, aby okazać naszą solidarność z takim krajem jak Chile, który ucierpiał z powodu klęski. Potwierdził to dzisiaj swoją wypowiedzią przedstawiciel Komisji.
<P>
Chile to nasze źródło ochrony i azylu w przeszłości. Żyje w nim na przykład wielu Basków, którzy w XIX wieku emigrowali tam z przyczyn ekonomicznych, natomiast w XX wieku z powodów politycznych.
<P>
Dlatego w tym przypadku słowa trzeba uzupełnić czynami i cieszą mnie szybkie działania podejmowane przez Unię Europejską, która natychmiast wysłała pomoc w kwocie 3 milionów euro na finansowanie działań; cieszy mnie również reakcja wysokiej przedstawiciel - pani Ashton, jak również gratuluję pani komisarz Georgievie, która podjęła tak szybko działania i która od wczoraj przebywa w Chile, dodając na miejscu otuchy i ustalając potrzeby.
<P>
Cieszy mnie sposób, w jaki funkcjonuje nowy system ochrony ludności cywilnej wprowadzony przez DG ds. Pomocy Humanitarnej, cieszy mnie pomoc zapewniana przez instytucje europejskie oraz współpraca, jaką nawiązały różne agencje.
<P>
W takich czasach jak dzisiejsze Europa musi i będzie musiała mieć możliwość skonsolidowania swojej głównej roli na arenie międzynarodowej, współpracując bezpośrednio z poszkodowanymi i pomagając koordynować pomoc napływającą z państw członkowskich i regionów.
<P>
Chciałabym zwrócić szczególną uwagę na działania pani prezydent Bachelet, która ponownie pokazała, jak można uprawiać politykę, wykazując się wyjątkowym humanitaryzmem i ściśle współpracując z panem Piñerą, który obejmuje dzisiaj urząd prezydenta; chcę mu również pogratulować sposobu, w jaki zdystansował się do polityki, by stawić czoło wyzwaniu, jakim są potrzeby własnego kraju.
<P>
W imieniu Grupy Porozumienia Liberałów i Demokratów na rzecz Europy chciałabym wyrazić solidarność, poparcie dla wszystkich realizowanych działań oraz wyrazy współczucia dla rodzin 528 ofiar śmiertelnych i wszystkich zaginionych, jak również dla tych, którzy zostali pozbawieni domów.
<P>
Odwiedziliśmy ostatnio ten obszar z ramienia wspólnej komisji parlamentarnej UE-Chile w ramach przedwyborczej misji obserwacyjnej. Mieliśmy okazję przyjrzeć się realizowanym tam projektom i przekonaliśmy się, że Chile to wzór gospodarczego i społecznego rozwoju w regionie Stożka Południowego.
<P>
Musimy zapewnić, aby to trzęsienie ziemi nie zakłóciło postępu w kierunku rozwoju gospodarczego i społecznego.
<SPEAKER ID="088" NAME="Raül Romeva i Rueda" LANGUAGE="ES">
Panie przewodniczący! Na wstępie chciałbym powtórzyć to, co powiedziały panie Muñiz i Bilbao, ponieważ uważam, że pierwsze, co powinniśmy uczynić, to okazać solidarność Unii Europejskiej z obywatelami i instytucjami Chile, tak dobrze reprezentowanymi przez panią prezydent Bachelet i prezydenta-elekta Piñerę.
<P>
Po drugie uważam, że koniecznie należy przypomnieć, iż zazwyczaj w takich sytuacjach klęski żywiołowe bezwzględnie i nieświadomie uderzają tak w bogatych, jak i w biednych, nie oszczędzając nikogo. Oczywiste jest jednak, że najbardziej cierpią ubodzy i wyjątkowo trudno jest odbudować biedne obszary.
<P>
W związku z tym uważam, że bardzo ważne jest, abyśmy rozważyli nie tylko konieczne środki ukierunkowane na odbudowę i naprawę po klęsce, ale też abyśmy w wielu przypadkach ponownie przeanalizowali niektóre elementy strukturalne. I w tej kwestii mam pytanie. Panie komisarzu! Jeżeli mogę, to chciałbym zapytać o bardzo konkretną sprawę dotyczącą strategii krajowej Unii Europejskiej dla Chile.
<P>
Jaka kwota z 41 milionów euro przeznaczonych na okres 2007-2013 zostanie wykorzystana konkretnie na wzmocnienie infrastruktury drogowej i transportowej? Jaka kwota zostanie spożytkowana na udoskonalenie budownictwa mieszkaniowego, aby lepiej przygotować ludzi na tego rodzaju sytuacje w razie tak przykrych klęsk? I na koniec, jaką część tych środków zarezerwowano już na te cele?
<SPEAKER ID="089" NAME="Tomasz Piotr Poręba" LANGUAGE="PL">
Trzęsienie ziemi w Chile pochłonęło kilkaset ofiar śmiertelnych, ponad pół miliona osób pozostało bez dachu nad głową. Jednak wykazując solidarność dzisiaj z Chile, pamiętajmy, że ludność wciąż cierpi na brak środków czystości, brak dostępu do wody pitnej, jak również jedzenia, lekarstw i koców. Na dodatek, obywateli prześladują grupy przestępcze, które rabują opuszczone sklepy i domy. Musimy, jako Unia Europejska dołożyć wszelkich starań, aby ludzie, którzy stracili cały swój dobytek oraz nierzadko członków swoich rodzin, nie padli ofiarą szabrowników żerujących na ich cierpieniu.
<P>
To dobrze, że podjęliśmy decyzję o przekazaniu trzech milionów euro na najpotrzebniejsze środki. Należy jednak pamiętać, że wciąż są w Chile miejsca, do których na skutek zniszczonych dróg i mostów pomoc wciąż nie dotarła. Niedawne wydarzenia w Chile i na Haiti pokazują, że oprócz wsparcia finansowego Unii Europejskiej, poprawy wymagają jeszcze mechanizmy pomocowe dla krajów dotkniętych kataklizmem.
<P>
Solidarność z Chile to rzecz bardzo piękna i dobrze, że Unia Europejska tę solidarność wykazuje. Pamiętajmy jednak, aby nie skończyło się tylko na solidarności i żebyśmy wspierali Chile również w przyszłości.
<SPEAKER ID="090" NAME="Fiorello Provera" LANGUAGE="IT">
Panie przewodniczący! Życzę panu szybkiego powrotu do zdrowia. Przede wszystkim chciałbym wyrazić moją solidarność ze wszystkimi, którzy ucierpieli na skutek tej klęski żywiołowej. Niestety, ale wciąż mają miejsce tragedie powodowane silnymi trzęsieniami ziemi. W sytuacjach takich jak ta, kiedy zniszczeniu ulega znaczna część budynków i infrastruktury oraz są tysiące ofiar śmiertelnych, bardzo ważne jest, by cały czas dążyć do lepszej koordynacji ochrony ludności cywilnej i unikać powielania działań służb kryzysowych oraz marnowania zasobów. Interwencja Unii Europejskiej w Chile była prawidłowa, ale musi ona współpracować w lokalnymi władzami w celu określenia potrzeb i skutecznego koordynowania pomocy.
<P>
Dzisiejszego ranka prasa doniosła, że połowa pomocy udzielonej przez Organizację Narodów Zjednoczonych Somalii została rozkradziona przez lokalnych partnerów, niektórych urzędników ONZ i bojowników islamskich. Trzeba więc rozważyć jeden aspekt, a mianowicie przejrzystość w odbieraniu publicznych i prywatnych dotacji oraz skuteczność podziału środków pomocowych przekazywanych dla ludności. Nie można ujawniać szczodrości i trzeba wprowadzić surowy system kontroli, aby zapobiec trwonieniu czy kradzieży pieniędzy, zwłaszcza w przypadku wysyłania pomocy do bardzo odległych krajów, których instytucje mogą być osłabione wskutek kryzysów.
<SPEAKER ID="091" NAME="Diane Dodds" AFFILIATION="NI">
Panie przewodniczący! Wiadomość o pozytywnych działaniach na rzecz pomocy obywatelom Chile doda otuchy naszym narodom. Wszyscy jesteśmy poruszeni ich ciężką sytuacją.
<P>
Dzisiaj jednak chciałabym wygłosić uwagi w bardziej ogólnych kwestiach dotyczących strategii pomocy humanitarnej. Komisja Europejska jest bardzo dumna, ogłaszając się jednym z największych donatorów pomocy humanitarnej na świecie. Oświadcza, że jej zadaniem jest strzec i chronić życie, znaleźć schronienie wysiedlonym i pomagać światu osiągnąć gotowość na wypadek klęsk żywiołowych. To doprawdy zacne aspiracje. Dotacje jednak nie pochodzą z pieniędzy Komisji. Są to pieniądze Wielkiej Brytanii, Niemiec, Francji - w rzeczywistości są to pieniądze 27 państw narodowych. W czasach kryzysu gospodarczego każde jedno z tych państw zasługuje na uznanie w związku z tak szlachetnym postępowaniem. Być może Komisja powinna to odzwierciedlić w dokumentacji tych państw, potwierdzając wysiłki tych, którzy faktycznie się poświęcają. To nie jest żadna polityczna elita ani aparatczyki z Berlemont, ale zwykli ludzie ze zwykłych społeczności.
<P>
Chociaż to prawda, że rozwijające się kraje potrzebują pomocy, to prawdą jest też, że potrzebują one naszego wsparcia w ustanowieniu i utrzymaniu wiarygodnych struktur demokratycznych. Potrzebują naszej pomocy w budowaniu silnego i nieskrępowanego społeczeństwa obywatelskiego. Potrzebują również naszej pomocy - i co najważniejsze - naszej prawości we wskazaniu błędów popełnianych przez reżimy polityczne, skutkujące dalszym ubóstwem i pogłębiającymi się potrzebami zwykłych ludzi.
<SPEAKER ID="092" NAME="Georgios Papanikolaou" AFFILIATION="PPE">
(EL) Panie przewodniczący! Ostatnie potężne i katastroficzne trzęsienie ziemi w Chile, niebawem po klęsce na Haiti, kosztowało życie setek ludzi i spowodowało masowe uszkodzenie budowli tego kraju, zwłaszcza w okolicach Concepción.
<P>
Nie możemy opuszczać ofiar i ich rodzin oraz musimy złożyć szczerą deklarację solidarności. Musimy wspierać kraj, z którym łączą nas bliskie i przyjacielskie więzy i który jest jedną z najmocniejszych gospodarek w regionie oraz wzorem rozwoju dla krajów z nim sąsiadujących. Takie ustalenia poczyniono we wspólnej komisji parlamentarnej.
<P>
Chciałbym państwu przypomnieć, że Unia Europejska i Chile podpisały układ o stowarzyszeniu, który wszedł w życie w 2005 roku i w którym przewidziano polityczną i gospodarczą współpracę oraz wspólne działania na skalę ogólnoświatową. Ponadto, jak już powiedziano, Komisja Europejska przyjęła sześcioletni strategiczny plan rozwoju dla Chile na okres 2007-2013, w którym przewiduje się przejęcie przez ten kraj Ameryki Łacińskiej środków wspólnotowych na regionalne i sektorowe programy wdrażane przez wybrany ostatnio rząd tego kraju.
<P>
Natychmiastowa zapowiedź wsparcia finansowego i wszystkie inne sprawy, o których Komisja dzisiaj wspominała, działają zachęcająco. Chcę jednak zaznaczyć, że musimy możliwie najszybciej ułatwić procedurę uruchamiania środków przeznaczonych w ramach wspomnianych ram strategicznych UE-Chile, aby można było dokładnie wyeliminować przykre konsekwencje ostatniego trzęsienia ziemi dla infrastruktury tego kraju oraz jego dalszego rozwoju.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Panie przewodniczący! Na wstępie chcę wyrazić moją solidarność z obywatelami Chile, tak jak wyrażano ją wobec obywateli Haiti, Turcji i Peru, którzy także ucierpieli wskutek niedawnych klęsk żywiołowych.
<P>
Solidarność to jedna z cech charakterystycznych Unii Europejskiej i musimy ją umacniać z myślą o przyszłości.
<P>
Na szczęście Chile to kraj o rozbudowanym potencjale reagowania w obecnych czasach klęsk żywiołowych; wiele obszarów na świecie nie dysponuje jednak takim potencjałem.
<P>
W związku z tym chciałbym wspomnieć o europejskiej strategii na rzecz pomocy humanitarnej. Nasza reakcja mogłaby być skuteczniejsza; mogłaby być szybsza i skuteczniejsza, jeżeli obralibyśmy właściwy kierunek. Jaki jest ten właściwy kierunek? Po pierwsze uważam, że potrzebujemy lepszej koordynacji działań poszczególnych państw członkowskich, ich odpowiednich agencji humanitarnych oraz instytucji Unii Europejskiej.
<P>
Po drugie potrzebujemy lepszej koordynacji działań Unii Europejskiej z działaniami międzynarodowych organizacji pomocy humanitarnej, zwłaszcza Organizacji Narodów Zjednoczonych.
<P>
Po trzecie potrzebujemy lepszej koordynacji działań podmiotów wojskowych i organizacji humanitarnych. Musimy zapewnić bezpieczeństwo ludności cywilnej i grup humanitarnych, utrzymując niezależność, obiektywizm i bezstronność pomocy humanitarnej, przestrzegając przy tym prawa międzynarodowego.
<P>
W kwestii dotyczącej samej Unii Europejskiej, to potrzebujemy większych zasobów ludzkich i środków finansowych, aby pomoc humanitarna i reagowanie kryzysowe mogły stanowić podstawowy element naszych działań zewnętrznych.
<P>
Możemy skorzystać z raportu Barniera w celu utworzenia europejskich korpusów wolontariuszy, a korzystając z dzisiejszej obecności komisarza Piebalgsa dodałbym, że również w celu umocnienia i lepszej koordynacji powiązań między pomocą humanitarną a polityką odbudowy i rozwoju.
<SPEAKER ID="094" NAME="Jim Higgins" AFFILIATION="PPE">
Panie przewodniczący! Zgadzam się ze wszystkim, co powiedział pan Guerrero Salom w kwestii naszej reakcji. Muszę przyznać, że początkowo byłem zszokowany, kiedy usłyszałem, że Unia Europejska, a konkretnie baronessa Ashton, zamierzała przekazać kwotę oscylującą wokół 3 milionów euro. 3 miliony euro to nic w kategoriach konsekwencji i zniszczeń.
<P>
Kiedy ostatni raz tu byliśmy cztery tygodnie temu, omawialiśmy sprawę Haiti. Dzisiejszego przedpołudnia rozmawiamy na temat nawałnicy Xynthia w Europie oraz o konsekwencjach trzęsienia ziemi w Chile, które miało miejsce zaledwie dwa tygodnie temu. Następnie były wstrząsy wtórne o sile 6,6 w skali Richtera, całkowicie druzgocące.
<P>
Są tego konsekwencje i są statystyki. Rozmawiamy o około 500 tysiącach - pół miliona - zniszczonych domów. Trzeba je odbudować i tu możemy zapewnić praktyczną pomoc. Około 540 osób poniosło śmierć i z ruin nadal wydobywa się ciała. To samo w sobie jest klęską żywiołową. Rozmawiamy jednak o ogólnej kwocie 22 miliardów euro. Naprawdę musimy zwiększyć nasz konkretny wkład.
<P>
Jedną z zalet traktatu lizbońskiego - a wiemy, że Irlandia początkowo go odrzuciła - był zamiar zapewnienia przez nas natychmiastowej reakcji humanitarnej na klęski żywiołowe. Muszę powiedzieć, że nie zareagowaliśmy zarówno w przypadku Haiti, jak i południowej Europy czy z punktu widzenia sytuacji w Chile. Wiem, że jeszcze za wcześnie, ale naprawdę musimy podjąć wspólne działania. Przede wszystkim musimy zapewnić pomoc praktyczną: pieniądze, czystą wodę, przywrócić dostawy energii oraz możliwie najszybciej uzdrowić i uruchomić gospodarkę.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Panie przewodniczący! Wczoraj rozmawiałem z senatorem Pizarro, który kilka godzin wcześniej został przewodniczącym Senatu Chile. Dzisiaj pan Pizarro założy prezydentowi Piñerze wstęgę prezydencką. Mam nadzieję, że prezydent Piñera podejmie się skutecznej odbudowy i chciałbym pogratulować prezydent Bachelet sposobu zarządzania w tej kryzysowej sytuacji.
<P>
Panie przewodniczący! Chciałbym wyrazić moją solidarność i braterskie uczucia wobec obywateli Chile po tych strasznych trzęsieniach ziemi i tsunami, które miały miejsce w Concepción, Biobío, Temuco i Valparaíso. Jestem przekonany, że bohaterskie społeczeństwo Chile będzie w stanie przezwyciężyć tę katastrofalną sytuację, tak jak udawało mu się to wcześniej. Chciałbym jeszcze raz powtórzyć, że jestem niezmiernie poruszony i łączę się w bólu z obywatelami Chile.
<SPEAKER ID="096" NAME="Andreas Mölzer" AFFILIATION="NI">
(DE) Panie przewodniczący! Mając na uwadze niszczycielskie konsekwencje trzęsienia ziemi w Chile o sile 8,8 w skali Richtera, musi pan przyznać burmistrzowi Concepción, że 24 godziny to wieczność dla kogoś przygniecionego gruzami. Chociaż władze i służby ratunkowe w tym kraju Ameryki Łacińskiej są bez wątpienia dobrze przygotowane na ewentualne trzęsienia ziemi, to pomoc dla ponad 2 milionów poszkodowanych nie dotarła do wszystkich obszarów wystarczająco szybko z powodu problemów logistycznych. I tak już spóźnione oddziały nie dotarły na miejsce z uwagi na panujący chaos. Ludność była zmuszona uciekać na dachy i ustawiać blokady na drogach nie tylko z obawy przed wstrząsami wtórnymi, ale też ze strachu przed przestępcami. Chile może prosperować wystarczająco dobrze, aby samodzielnie zająć się poszkodowanymi w wyniku trzęsienia ziemi, ale dzięki Bogu kraj ten schował swoją dumę do kieszeni i zwrócił się o pomoc, w tym do UE.
<P>
My jednak też musimy wyciągnąć z tego wnioski i mieć na uwadze, że w tak kryzysowych sytuacjach warstwa cywilizacji pęka i 24 godziny okazują się być wiecznością. W tym duchu należy wypracować większą skuteczność planów awaryjnych oraz koordynacji pomocy w sytuacjach kryzysowych, również w UE.
<SPEAKER ID="097" NAME="Janez Potočnik">
komisarz. - Panie przewodniczący! Wszyscy byliśmy zszokowani skalą tej klęski żywiołowej i ludzkiej tragedii. Za sprawą szybkiego uruchomienia systemu reagowania kryzysowego DG ECHO oraz mechanizmu ochrony ludności cywilnej UE byliśmy w stanie zaoferować skoordynowaną i praktyczną pomoc szybko po trzęsieniu.
<P>
Jak już wspomniałem, ważna była również pomoc udzielona i zaoferowana przez państwa członkowskie UE.
<P>
Oprócz przedstawionych przeze mnie działań humanitarnych i innych warto wspomnieć, że w czwartek Europejski Bank Inwestycyjny i Chile podpisały w Luksemburgu umowę ramową umożliwiającą działalność banku w Chile, o czym wspominał już kolega poseł.
<P>
Wydarzenie to uwydatnia wspaniałe wzajemne relacje Unii Europejskiej i Chile oraz nasze wspólne zobowiązanie do dalszego pogłębiania tego partnerstwa. Jest to również najlepszy czas, gdyż EBI może stanowić dla Unii Europejskiej dodatkowe narzędzie do współpracy z Chile w średnio- i długoterminowej odbudowie, do której już przystąpiono.
<P>
Jeśli chodzi o konkretne pytanie dotyczące krajowej strategii dla Chile i przyjętego zobowiązania w kwocie 41 milionów euro, to 25 milionów euro wydano w ramach pierwszej transzy, natomiast 15,6 milionów euro pozostaje na drugą transzę. Normalnie kwota ta powinna być podzielona, gdzie 50 % przeznaczono by na społeczną spójność, a drugie 50 % na innowacje i konkurencję. Zaproponowaliśmy przeniesienie tych kwot na poczet odbudowy. Nie otrzymaliśmy jeszcze żadnych wniosków od władz chilijskich, ale oczywiście kwoty z obu pozycji można przeznaczyć na odbudowę.
<P>
Władze Chile nie wystąpiły jeszcze do Unii Europejskiej z żadnymi konkretnymi wnioskami o udzielenie pomocy w odbudowie. Jak już wspomniałem, prezydent Piñera obejmuje dzisiaj urząd. Bez wątpienia nada on priorytetowe znaczenie oszacowaniu i ilościowej ocenie szkód, jak również zaplanowaniu masowych działań, które trzeba będzie podjąć.
<P>
Komisja jest gotowa rozważyć wszystkie wnioski, które mogą wpłynąć. Jak już wcześniej powiedziałem, fakt, że Europejski Bank Inwestycyjny będzie teraz mógł prowadzić działalność w Chile zapewnia nam dodatkowy instrument, który możemy wybrać spośród wszystkich tych, jakimi już dysponujemy.
<P>
Warto również przypomnieć coś, o czym niektórzy z państwa wspominali, a mianowicie, że Chile to dobry przykład rozwoju. W przeciwieństwie do wielu krajów Ameryki Łacińskiej, jest to w rzeczywistości wierzyciel netto. Odchodzący Minister Finansów w ostatni piątek podkreślił fakt, że w przeciwieństwie do czasów innych tragedii, których doświadczał naród chilijski, tym razem państwo to dysponuje również własnymi środkami.
<P>
Na zakończenie chcę podkreślić, że Unia Europejska - ludzie, regiony i państwa członkowskie - stoją ramię w ramię z Chile w obliczu tej klęski, tak jak powinno to mieć miejsce w cywilizowanym i ludzkim świecie.
<SPEAKER ID="098" NAME="Przewodniczący">
Zamykam debatę.
<P>
Oświadczenia pisemne (artykuł 149 Regulaminu)
<SPEAKER ID="099" NAME="António Fernando Correia De Campos  " AFFILIATION="S&amp;D">
na piśmie. - (PT) Po trzęsieniu ziemi na Haiti, ponownie stanęliśmy w obliczu straszliwej katastrofy, w której poniosło śmierć 800 osób, a szkody sięgają około 15 % PKB Chile. Według chilijskiej prezydent, pani Bachelet, ucierpiało 80 % ludności, a infrastruktura kraju została poważnie uszkodzona.
<P>
UE ponownie dała dowód swojej odpowiedzialności jako uprzywilejowanego partnera handlowego tego kraju, dla którego jest podstawowym partnerem handlowym i podstawowym rynkiem eksportowym. UE zareagowała, przekazując 3 miliony euro pomocy kryzysowej, natomiast europejscy eksperci od ochrony ludności cywilnej dokonują na miejscu oceny najpilniejszych potrzeb.
<P>
Klęski żywiołowe niszczące świat, takie jak trzęsienia ziemi i śmiertelne nawałnice, których doświadczyliśmy ostatnio w UE, wywołują u nas przemyślenia nad paradygmatem pomocy humanitarnej i kryzysowej, wymagającej szybkiej, sprawnej oraz wspólnej reakcji.
<P>
UE dowiodła swojej skuteczności i zdolności do reagowania. Przekazując Chile szczere wyrazy współczucia, a za sprawą tej debaty Parlament również dowodzi swojego zaangażowania w pomoc w odbudowie tego kraju, który poniósł tak ogromne straty wskutek trzęsienia ziemi w dniu 27 lutego.
