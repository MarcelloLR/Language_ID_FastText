<CHAPTER ID="004">
Porządek obrad
<SPEAKER ID="080" NAME="Martin Schulz" AFFILIATION="S&amp;D">
(DE) Panie przewodniczący, panie i panowie! Chciałbym złożyć dwa wnioski w kwestii formalnej i chciałbym je złożyć jeden po drugim. Po pierwsze, mam prośbę do całej Izby. Dotyczy ona pilnej sprawy, którą będziemy omawiać dziś po południu - sprawy pani Aminatou Haidar.
<P>
W dzisiejszym porządku obrad znalazła się pilna sprawa. Proszę moich kolegów posłów o zaufanie mi w w sprawie tego, co się dzieje. Niektórzy posłowie mocno zaangażowani w tę sprawę wiedzą - nie mogę w tym momencie podać szczegółów, ale jestem jednym z tych, którzy wiedzą - że w ciągu dnia pojawi się rozwiązanie tej sprawy. Wybitni przedstawiciele rządów UE pracują nad korzystnym rozwiązaniem. Dlatego byłoby rozsądnie zdjąć tę pilną sprawę z dzisiejszego porządku obrad. Dalsza debata może jedynie utrudnić działania podejmowane na drodze dyplomatycznej. Proszę więc Izbę o wyrażenie zgody na to, aby w tej wyjątkowej sytuacji zdjąć tę sprawę z porządku obrad. Będzie to o wiele bardziej pomocne w rozwiązaniu problemu, niż byłoby debatowanie na ten temat. To był mój pierwszy wniosek, panie przewodniczący. Za chwilę przejdę do drugiego wniosku.
<SPEAKER ID="081" NAME="Przewodniczący">
Panie przewodniczący Schulz! Nie jestem przekonany, czy możemy jeszcze nad tym punktem dyskutować. Obawiam się, że jest już na to za późno, ponieważ wcześniej podjęliśmy decyzję w tej sprawie. Trudno jest w tej chwili ponownie dyskutować nad tym punktem.
<SPEAKER ID="082" NAME="Joseph Daul" AFFILIATION="PPE">
(FR) Panie przewodniczący! Popieram propozycję pana posła Schulza. Jestem przekonany, że negocjacje są niezwykle trudne. Rozmawiamy o sprawie, która dotyczy człowieka, kobiety. Obecnie podejmowane są wysiłki zmierzające do znalezienia politycznego rozwiązania.
<P>
Jestem przekonany, że w czasie, gdy podejmowane są działania w celu znalezienia politycznego rozwiązania, nie można pogarszać sytuacji. Proszę o umożliwienie nam najpierw poszukiwania politycznego rozwiązania.
<P>
(Oklaski)
<SPEAKER ID="083" NAME="Miguel Portas" AFFILIATION="GUE/NGL">
(PT) Chciałbym to krótko skomentować. Działania dyplomatyczne są bardzo ważne, ale pani Aminatou Haidar od trzydziestu trzech dni prowadzi strajk głodowy i przebywa obecnie w szpitalu. Najgorsze, co możemy zrobić, to powiedzieć kobiecie walczącej o podstawowe prawa człowieka, że ten Parlament chce o niej teraz zapomnieć.
<SPEAKER ID="084" NAME="Przewodniczący">
Proszę państwa! Zgodnie z punktem 140 procedury możemy przegłosować propozycję usunięcia tego z porządku obrad.
<P>
W związku z tym chciałbym, aby ktoś wypowiedział się za tym wnioskiem.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) Jako przewodniczący hiszpańskiej delegacji socjalistów w Parlamencie Europejskim chciałbym wyrazić uznanie dla słów przewodniczącego Grupy Postępowego Sojuszu Socjalistów i Demokratów w Parlamencie Europejskim wspieranego przez przewodniczącego Grupy Europejskiej Partii Ludowej (Chrześcijańscy Demokraci). Postępuję tak z dwóch powodów. Po pierwsze, widać, że ta Izba wyraźnie okazuje solidarność z panią Haidar w jej trudnej sytuacji wynikającej z przedłużającego się strajku głodowego.
<P>
Po drugie, wierzę, że Izba zajmuje właściwe stanowisko wspierając intensywne wielostronne działania dyplomatyczne prowadzone przez rząd Królestwa Hiszpanii. Jest to przecież rząd kraju, w którym przebywa obecnie pani Haidar. Jest to również rząd kraju, w którym pani Haidar rozpoczęła strajk głodowy oświadczając, że nie przerwie go, dopóki nie wróci do kraju, który nie znajduje się pod jurysdykcją Hiszpanii.
<P>
Dlatego popieram aktualne wysiłki dyplomatyczne i wierzę, że nasze działanie pozwoli uniknąć rezolucji, która mogłaby narazić na szwank sukces negocjacji możliwy do osiągnięcia w ciągu kilku najbliższych godzin...
<P>
(Przewodniczący wyłączył mikrofon)
<SPEAKER ID="086" NAME="Przewodniczący">
Proszę o wypowiedź przeciwko temu wnioskowi.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Panie przewodniczący! Zabieram głos, aby wyrazić sprzeciw mojej grupy wobec tej propozycji. Wyjaśnię teraz powody naszego sprzeciwu. Myślę, że zgłaszanie takiej propozycji dziś rano jest niewłaściwe. Ponadto, oznacza to nieposzanowanie tych wszystkich grup parlamentarnych, które zgłosiły projekt rezolucji.
<P>
Nie dalej niż wczoraj poświęciliśmy trzy godziny, by znaleźć sposób na wyłączenie tego tematu z debaty politycznej i zmniejszenie uwagę poświęcanej wydarzeniom w Hiszpanii. Dzięki wysiłkom wszystkich zaangażowanych grup udało nam się pogodzić różne stanowiska i przygotować wspólny tekst rezolucji. Na tym samym spotkaniu udało nam się także przezwyciężyć różnice opinii.
<P>
Podsumowując, jestem przekonana, że jeśli uznamy za niewłaściwe, aby ta Izba zabrała głos w tej sytuacji, to kiedy będzie ona miała możliwość wypowiedzenia się w tej sprawie? Kiedy to nastąpi?
<P>
(Burzliwe oklaski)
<P>
Mam jeszcze jedną prośbę...
<P>
(Przewodniczący wyłączył mikrofon)
<SPEAKER ID="088" NAME="Willy Meyer" AFFILIATION="GUE/NGL">
(ES) Panie przewodniczący! Nie można mówić, że Izba wyraziła swoją opinię na temat sprawy pani Haidar. Tak nie było. Izba zamierzała wyrazić swoją opinię dzisiaj. Miało to nastąpić po trwającym 33 dni strajku głodowym, ale teraz podejmowane są próby powstrzymania nas od debaty na ten temat. Myślę, że to niemoralne. Powtarzam, to całkowicie niemoralne.
<P>
(Oklaski)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Panie przewodniczący! Poprosiłem o głos, aby złożyć wniosek w kwestii formalnej. Ta Izba ma niepodważalne zobowiązania wobec kwestii praw człowieka i musi przestrzegać tych zobowiązań. Pan poseł Schulz złożył dziś rano wniosek do Izby. Jeśli znane mu są dane lub ważne informacje związane ze sprawą pani Haidar, powinien je przedstawić Izbie. Decyzja powinna zostać podjęta w czasie dzisiejszej sesji plenarnej, przed rozpoczęciem debaty.
<P>
(Oklaski)
<SPEAKER ID="090" NAME="Martin Schulz" AFFILIATION="S&amp;D">
(DE) Panie przewodniczący! Przez wiele lat reprezentowałem swoją grupę jako osoba odpowiedzialna za debaty w sprawie praw człowieka. Poświęcam tej kwestii wielką uwagę. Chciałbym wspomnieć, że w ostatnią niedzielę odbyłem bardzo długą dyskusję na ten temat z ministrem spraw zagranicznych Maroka.
<P>
Odnoszę wrażenie, że mamy dzisiaj możliwość rozwiązania sprawy pani Haidar i zakończenia prowadzonego przez nią strajku głodowego. Gdybym uważał, że publiczne wystąpienie pomoże rozwiązać ten problem, wystąpiłbym publicznie. Jednak wierzę, że w skomplikowanych sprawach dyplomatycznych najlepszym rozwiązaniem jest dyskrecja. Dlatego proszę moich kolegów posłów o zachowanie koniecznej dyskrecji, aby ochronić tę kobietę. To moje jedyne życzenie.
<SPEAKER ID="091" NAME="Przewodniczący">
Proszę państwa! Chciałbym państwa prosić o chwilę uwagi. Nie możemy przedłużać w nieskończoność dyskusji w tej sprawie.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Panie przewodniczący! Chciałbym zacząć od wyrażenia swojego zaskoczenia wynikającego z faktu, że poświęciliśmy wczoraj - jak powiedziała pani poseł Bilbao Barandica - prawie trzy godziny na dyskusję na ten temat. Jeśli pan poseł Schulz poznał od niedzieli jakieś fakty dotyczące tej sprawy, to uważam, że powinniśmy zostać o tym wczoraj poinformowani. Powtarzam - informacje powinny zostać przekazane wczoraj, przed debatą nad wspólną rezolucją. Powinniśmy je znać, kiedy w gronie różnych grup dyskutowaliśmy, aby osiągnąć porozumienie, to znaczy kompromis.
<P>
(FR) Nie, to nieprawda. Jesteśmy odpowiedzialni za przyjęcie rezolucji, więc przynajmniej z tego powodu powinniśmy znać opinię Izby na temat sprawy pani Aminatou Haidar. Dlatego nie proszę o odwołanie głosowania, ale o zwyczajne przeprowadzenie debaty.
<P>
(Oklaski)
<SPEAKER ID="094" NAME="Charles Tannock" AFFILIATION="ECR">
Panie przewodniczący! To oczywiste, że Izba jest podzielona, ponieważ mamy do czynienia z bardzo delikatną sprawą, w której jest wiele niejasności. Proszę o odłożenie głosowania do godziny 15.00, abyśmy mogli skonsultować się z partiami i grupami i dowiedzieć się, co tak naprawdę dzieje się w Maroku.
<SPEAKER ID="095" NAME="Przewodniczący">
Proszę państwa! Zebraliśmy wszystkie uwagi. Wszystkie uwagi państwo znają i mają pełny obraz. Zgodnie z art. 140 procedury stawiam ten wniosek pod głosowanie. Mamy konkretny wniosek, aby ta sprawa nie była dzisiaj omawiana.
<P>
(Parlament przyjął wniosek)
<SPEAKER ID="096" NAME="Martin Schulz" AFFILIATION="S&amp;D">
(DE) Panie przewodniczący! Przykro mi, że muszę ponownie prosić Izbę o cierpliwość. Na dzisiejszej liście do głosowania mamy głosowanie nad zasadą pomocniczości. Zgodnie z art. 177 ust. 4 Regulaminu, proszę o przełożenie głosowania nad tym punktem do czasu następnej sesji plenarnej i zbadanie legalności przyjęcia rezolucji w tej sprawie. Wierzę, że Izba jest zgodna co do tego, że zasada pomocniczości i prawa podstawowe powinny być zagwarantowane. Jednak nie ma powodu, aby prowadzić tę dyskusję na szczeblu UE. Chciałbym również powiedzieć w imieniu moich kolegów posłów z Włoch, że debata odbywająca się we Włoszech jest debatą włoską, a nie europejską. Moi koledzy posłowie - tak jak my - będą bronić wielostronności i pluralizmu, jednak nie ma sensu robić tego poprzez rezolucję tego typu.
<P>
(Okrzyki z sali)
<P>
Panie przewodniczący! To zadziwiające, że grupy, które w swojej nazwie mają demokrację, nie znają demokratycznej zasady dającej mówcy prawo do dokończenia wystąpienia.
<P>
Zgodnie z art. 177 ust. 4 składam wniosek o odroczenie głosowania do czasu następnej sesji oraz o zbadanie legalności rezolucji i głosowania.
<P>
(Oklaski)
<SPEAKER ID="097" NAME="Przewodniczący">
Proszę państwa! Panie przewodniczący Schulz! Proszę o nałożenie słuchawek. Mam konkretną propozycję - dojdziemy do tego punktu w drugiej części głosowań. Najpierw głosujemy nad budżetem, a potem mamy kilka dodatkowych punktów. Każdy z państwa może się zastanowić nad propozycją pana przewodniczącego Schulza i wrócimy do niej w momencie, gdy będziemy już mieli tę rezolucję przed sobą, czyli w drugiej części głosowań.
<SPEAKER ID="098" NAME="Bernd Posselt" AFFILIATION="PPE">
(DE) Panie przewodniczący! Teraz, kiedy pilny punkt został usunięty z porządku obrad, proszę o podzielenia czasu wystąpień przeznaczonego na kwestię Sahary Zachodniej pomiędzy dwa inne pilne tematy, ponieważ dyskutowaliśmy wczoraj o czasie wystąpień przeznaczonym na sprawy pilne. Taka jest moja praktyczna propozycja na dzisiejsze popołudnie i proszę o zaakceptowanie jej, ponieważ będziemy przez godzinę dyskutować o pilnych sprawach.
<SPEAKER ID="099" NAME="Przewodniczący">
Weźmiemy pod uwagę pański wniosek.
