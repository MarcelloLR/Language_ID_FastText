<CHAPTER ID="008">
Głosowanie
<SPEAKER ID="999" NAME="Przewodniczący">
Po pierwsze, po incydencie, do którego doszło dziś rano w Parlamencie, Pan Poseł Schulz pragnie wygłosić osobiste oświadczenie.
<SPEAKER ID="101" NAME="Martin Schulz" AFFILIATION="S&amp;D">
(DE) Panie Przewodniczący! Podczas debaty na temat Rady Europejskiej dziś rano doszło do incydentu, do sytuacji do której nie chcę już wracać, gdyż pod moim adresem padły słowa zniewagi. Powiem jednak tyle: na pewnym poziomie nie da się mnie znieważyć i pewnych rzeczy nie postrzegam jako zniewagi, gdyż aby mnie dotknąć, trzeba osoby zachowującej pewną powagę. Pragnę jednak wyrazić szczere podziękowanie za liczne oznaki solidarności, jakie okazano mi na tej sali. Pragnę bardzo podziękować koleżankom i kolegom ze wszystkich grup. To objaw wspólnych, demokratycznych i proeuropejskich przekonań, które żywi przeważająca większość tego Parlamentu. Chciałbym bardzo szczerze za to podziękować.
<P>
(Dłuższe oklaski)
<SPEAKER ID="102" NAME="Przewodniczący">
Incydent, o którym mowa, wiązał się z protestem pana posła Blooma, który wygłosił pod adresem pana posła Schulza aluzje dotyczące czasów wojny. Przewodniczący uznał to za nie do przyjęcia i wezwał pana posła Blooma do przeprosin. Pan poseł Bloom nie przeprosił wówczas. Wzywam go teraz, by to uczynił. Jeżeli tego nie uczyni, będzie musiał opuścić salę.
<P>
(Burzliwe oklaski)
<SPEAKER ID="103" NAME="Godfrey Bloom" AFFILIATION="EFD">
Panie Przewodniczący! Ponownie obowiązują inne reguły dla pana Schulza i inne dla całej reszty. To hańba. Wybrali mnie - ponownie wybrali - mieszkańcy Yorkshire (czyli też i pańskiego okręgu wyborczego) abym głosował w tym Parlamencie ; mam demokratyczny mandat, którego Pan sam nie ma, Panie Przewodniczący, gdyż zmienił Pan partię, a wyborcy głosowali na konserwatystów. Nie zamierzam przepraszać i nie mam zamiaru opuszczać tej sali: musi Pan kazać mnie wyprowadzić!
<SPEAKER ID="104" NAME="Przewodniczący">
Panie Pośle Bloom! Po pierwsze, z Partii Konserwatywnej wyrzucono mnie za zajęcie stanowiska w zasadniczej sprawie ściśle związanej z kwestiami, które poruszył Pan dziś rano.
<P>
(Oklaski)
<P>
Po drugie, nie przeprosił Pan za słowa, które były w Parlamencie Europejskim całkowicie niestosowne, więc proszę, aby Pan wyszedł.
<P>
(Burzliwe oklaski, również okrzyki "Wniosek regulaminowy!” oraz "Myli się pan!”)
<P>
Panie Pośle Bloom, przykro mi, ale nie przyjmuję w tej kwestii wniosków w sprawie przestrzegania Regulaminu.
<P>
Mam pewną propozycję. Mogę poprosić służby ochrony, by usunęły pana posła Blooma, zamierzam jednak poddać to pod głosowanie. Czy jest życzeniem tego Parlamentu, aby Pan poseł Bloom ją opuścił? Kto jest za, zechce podnieść rękę.
<P>
(Głośne protesty i okrzyki "Nie!” ze strony EFD)
<P>
Kto uważa, ze Pan Poseł Bloom powinien zostać, zechce podnieść rękę. Kto się wstrzymał?
<P>
(Dalsze głośne protesty ze strony EFD i repliki "Cisza!” Dalszy przedłużający się hałas, gwizdy)
<P>
Jestem gotów wysłuchać oświadczenia przewodniczącego grupy, pana posła Farage'a.
<SPEAKER ID="105" NAME="Nigel Farage" AFFILIATION="EFD">
Panie Przewodniczący! Powodem gniewu i hałasu jest fakt, że nie stosujemy reguł obowiązujących w tym miejscu na równych zasadach. Pan poseł Schulz wielokrotnie obrzucał zniewagami nie tylko mnie, ale wielu posłów na tej sali: powiedział, że eurosceptycy i głosujący na "nie” otwierają drzwi faszyzmowi. Danny Cohn-Bendit nazwał nas chorymi psychicznie.
<P>
Panie Przewodniczący, jeżeli zasady są takie, że coś jest uznawane za zniewagę i posła prosi się o opuszczenie sali, w porządku. Gniew - który podzielam - wynika jednak z tego, że te reguły nie są stosowane wobec wszystkich. Pan poseł Schulz regularnie nazywa innych faszystami, a gdy sam zostanie nim nazwany, posła, który to uczynił, usuwa się z sali. To nie jest w porządku. To nie jest sprawiedliwe.
<SPEAKER ID="106" NAME="Przewodniczący">
Panie Pośle Farage, nie chcę tego przedłużać, ale chciałbym tylko zauważyć, że to nie jest prawda. Obydwa wystąpienia pana posła Blooma - jedno z mównicy, a drugie z jego miejsca - słyszało wiele osób; obydwa były nie do przyjęcia w Parlamencie. Obecni na tej sali chcą, by pan poseł Bloom opuścił salę. To wyraz ich woli. Jeżeli tak nie uczyni, pokaże tym samym swoje podejście do procesu demokratycznego.
<P>
Panie Pośle Bloom, mam zamiar zastosować art. 152. Jeżeli Pan nie wyjdzie, nakażę pana wyprowadzić. Rozmawiałem o tym z przewodniczącym i mam jego poparcie w tej sprawie.
<P>
(Okrzyk posła Blooma: "Rób, co chcesz!”)
<SPEAKER ID="107" NAME="Joseph Daul" AFFILIATION="PPE">
- (FR) Panie Przewodniczący! Powiedziałem dziś rano, że pan poseł Bloom zachował się w sposób niemożliwy do przyjęcia.
<P>
Po drugie, jesteśmy w demokratycznym parlamencie. Panie Pośle Bloom, zadecydowaliśmy demokratycznie, że powinien pan go opuścić. Tym samym proszę pana w imię demokracji i wszystkiego, co symbolizuje ten Parlament, by Pan go dziś opuścił. Proszę, by uczynił Pan tak z szacunku dla praw demokracji.
<P>
Panie Pośle Gollnisch, pańskie ataki są niepotrzebne. Znamy pańskie metody. Są niemożliwe do przyjęcia i antydemokratyczne. To wszystko, co mam Panu do powiedzenia.
<P>
(Oklaski)
<SPEAKER ID="108" NAME="Przewodniczący">
Na mocy art. 152 ust. 4 muszę z ubolewaniem stwierdzić, że ten incydent zakłóca porządek w Parlamencie. W związku z tym zamierzam zawiesić posiedzenie na pięć minut.
<P>
(Posiedzenie zostało zawieszone na pięć minut)
<SPEAKER ID="109" NAME="Przewodniczący">
Wniosek w sprawie przestrzegania Regulaminu? (niewyraźne uwagi bez mikrofonu oraz okrzyki "Wniosek regulaminowy!”)
<SPEAKER ID="110" NAME="Christian Ehler" AFFILIATION="PPE">
Panie Przewodniczący! Jako przewodniczący Delegacji ds. stosunków z Półwyspem Koreańskim wzywam Parlament, by stanowczo potępił wczorajszy atak artyleryjski KRLD na wyspę południowokoreańską.
<P>
(Oklaski)
<P>
Atak spowodował liczne ofiary wśród południowokoreańskich żołnierzy, a zwłaszcza wśród ludności cywilnej wyspy. Wioski płonęły i konieczna była ewakuacja mieszkańców.
<P>
Z radością przyjmujemy oświadczenie prezydenta Republiki Korei Lee Myung-baka, że pomimo aktu przemocy, do którego doszło, zamierza on uniknąć eskalacji na tej wyspie koreańskiej.
<P>
Z zadowoleniem przyjmujemy też fakt, że wysoka przedstawiciel baronessa Ashton skoordynowała swoją reakcję z innymi podmiotami międzynarodowymi, sojusznikami i naszym partnerem strategicznym, Republiką Korei, potępiając to oczywiste naruszenie porozumienia ONZ o zawieszeniu broni w Korei. Oczekujemy również, iż Chiny jednoznacznie potępią ten czyn.
<P>
Wzywamy KRLD, aby powstrzymała się od dalszej eskalacji oraz podjęła wszystkie niezbędne starania na rzecz zachowania pokoju i stabilności na Półwyspie Koreańskim. Pragniemy też przekazać kondolencje rodzinom ofiar.
<P>
(Oklaski)
<SPEAKER ID="111" NAME="Przewodniczący">
Dziękuję bardzo, Panie Pośle Ehler. Teraz poproszę o minutę. Proszę się uciszyć. Ryzykując, że zostanę nazwany faszystowskim dyktatorem, podjąłem dziś rano pewne działania. Pan poseł Schulz zasugerował jednak, abym wybrał jednego mówcę spośród tych, którzy sprzeciwiali się usunięciu pana posła Blooma z sali. Pierwszą osobą, która poprosiła dziś rano o głos, był pan poseł Madlener. Powiedziałem panu posłowi Madlenerowi, że jeżeli zabierze głos, powtórzę uwagi, które pan poseł Bloom skierował bezpośrednio do pana posła Schulza. Panie pośle Madlener, oddaję panu głos.
<SPEAKER ID="112" NAME="Barry Madlener" AFFILIATION="NI">
(NL) Panie Przewodniczący! Bardzo dziękuję, że pozwolił mi Pan jednak przedstawić wniosek w sprawie przestrzegania Regulaminu, gdyż chodzi tu oczywiście o to, aby reguły obowiązywały konsekwentnie i na równych zasadach wszystkich. Pragnę wskazać na niekonsekwencję wykazywaną przez Prezydium Parlamentu: właśnie usunął Pan posła Blooma z powodu jego uwag pod adresem posła Schulza, choć pan poseł Schulz nazwał na tej sali mojego kolegę, pana posła van der Stoepa faszystą i Prezydium nic w tej sprawie nie zrobiło. Pan poseł Schulz nawet jeszcze nie przeprosił, a więc panu posłowi Schulzowi wypadałoby teraz opuścić tę salę podobnie jak uczynił to pan poseł Bloom.
<SPEAKER ID="113" NAME="Przewodniczący">
Dziękuję. Jak powiedziałem, na mocy umowy z panem posłem Schulzem i panem posłem Madlenerem powtórzę teraz uwagi wygłoszone dziś rano bardzo wyraźnie przez pana posła Blooma pod adresem pana posła Schulza, którym sprzeciwił się przewodniczący, którym sprzeciwiam się ja oraz większość członków Parlamentu, gdy ich zapytać.
<P>
Pan poseł Bloom powiedział do pana posła Schulza: "Ein Volk, ein Reich, ein Führer”. Jest nie do przyjęcia, aby jeden poseł zwracał się w ten sposób do drugiego. Ta wypowiedź wychodzi daleko poza to, co uznajemy za akceptowalne w tym Parlamencie. Na tym kończymy tę sprawę, zajmie się nią Prezydium. Teraz pragnę przejść do głosowania, gdyż chciałbym skończyć do godziny 13.00.
<SPEAKER ID="114" NAME="Bruno Gollnisch" AFFILIATION="NI">
(FR) Panie Przewodniczący! Będę mówił bardzo krótko. Wypowiem się na temat art. 152.
<SPEAKER ID="115" NAME="Przewodniczący">
Nie, przykro mi. Proszę nie podawać mikrofonu panu posłowi Gollnischowi. Powiedziałem panu posłowi Gollnischowi, że może zabrać głos, gdy obrady będzie ponownie prowadzić przewodniczący. Dziękuję bardzo. O głos poprosił pan poseł Salatto.
<SPEAKER ID="116" NAME="Potito Salatto" AFFILIATION="PPE">
(IT) Panie Przewodniczący, Panie i Panowie! Pomijając tę kwestię, pragnę wskazać Prezydium pewien problem.
<P>
Wydaje mi się, że niektórzy nie do końca jeszcze pojmują rolę Parlamentu Europejskiego po wejściu w życie traktatu lizbońskiego. Muszę tutaj wspomnieć o pewnym problemie: pan komisarz ds. transportu Kallas wielokrotnie odmawiał spotkania z zarządem Intergrupy "Sky and Space” w celu omówienia projektu CESAR (budowy opłacalnych niewielkich samolotów), który ma znaczenie z punktu widzenia gospodarki, środowiska i bezpieczeństwa. Prezydium powinno wezwać komisarza Kallasa do Parlamentu, aby przedstawił swój program dalszych działań w tym sektorze, który jest niezwykle istotny i ważny dla Parlamentu Europejskiego.
<SPEAKER ID="118" NAME="Przewodniczący">
Kolejnym punktem porządku obrad jest głosowanie.
<P>
(Wyniki i inne szczegóły głosowania: patrz protokół)
