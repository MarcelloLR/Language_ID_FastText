<CHAPTER ID="001">
Otwarcie posiedzenia
<P>
(Posiedzenie zostało otwarte o godzinie 10.05)
<SPEAKER ID="005" NAME="Jim Allister" AFFILIATION="NI">
Panie przewodniczący! Wczoraj po południu, w nieprzewidzianym ogłoszeniu niniejszej Izby, pan przewodniczący demonstracyjnie nałożył sankcje finansowe na szereg posłów w związku z ich protestem grudniowym. Chciałbym dowiedzieć się rzeczy następującej: czy pan przewodniczący słusznie skierował do nas to ogłoszenie, nie wyświadczając tym posłom podstawowej uprzejmości, jaką byłoby poinformowanie ich, że takie ogłoszenie się pojawi i kiedy to nastąpi? Pan przewodniczący mówił wiele na temat okazywania uprzejmości posłom tego Parlamentu, dlaczego więc tym z nas, których ogłoszenie to dotknęło, nie wyświadczono podstawowej uprzejmości uprzedzenia nas o zamiarze skierowania do nas takiego ogłoszenia? Czy oczekuję zbyt wiele, spodziewając się odpowiedzi na to pytanie?
<SPEAKER ID="006" NAME="Przewodniczący">
Panie pośle Allister! Wydawanie osądów co do uprzejmości nie jest rolą przewodniczących. Naszym zadaniem jest stosowanie zasad i może pan być całkowicie pewien, że są one ściśle przestrzegane.
<SPEAKER ID="007" NAME="Hans-Peter Martin" AFFILIATION="NI">
(DE) Panie przewodniczący! Odnosząc się między innymi do Artykułu 146 Regulaminu, oświadczył pan przed chwilą, że pańskim obowiązkiem jest przestrzeganie zasad. Nie mogę zrozumieć, dlaczego posiedzenia zaczynają się wciąż z opóźnieniem, od kilku minut nawet do kwadransa. W ten sposób marnuje się dużo pieniędzy podatników. Bardzo ściśle przestrzega pan zasad w stosunku do swych oponentów politycznych, gdy domagają się referendum lub sprawiedliwości i demokracji, ale nie, gdy chodzi o pana!
<P>
Gdyby traktował pan wszystkich w tej Izbie na równi, już dawno wszcząłby pan postępowanie przeciwko prezydencji w związku z niezliczonymi przypadkami poważnych nadużyć, ponieważ tak nazwałbym sytuację, w której posiedzenia notorycznie rozpoczynają się z opóźnieniem, przez co marnuje się pieniądze podatników.
<P>
Stosuje się tu dwie różne miary i musi pan zgodzić się z zarzutem, że ten Parlament działa w sposób dowolny, celowo odsuwając oponentów politycznych, powołując się na szczegóły formalne, a zarazem tolerując własne niedociągnięcia, włącznie z dopuszczaniem się poważnych nadużyć!
<SPEAKER ID="008" NAME="Przewodniczący">
Dziękuję bardzo, panie pośle Martin, za pańskie interesujące opinie.
