<CHAPTER ID="008-03">
3. Zarządzający alternatywnymi funduszami inwestycyjnymi (
<SPEAKER ID="125" NAME="Jean-Paul Gauzès" LANGUAGE="FR">
Panie przewodniczący, panie i panowie! Głosowanie, w którym weźmiemy udział, dotyczy jednego z kluczowych elementów reakcji Europy na kryzys finansowy, mianowicie, przepisów dotyczących alternatywnych funduszy inwestycyjnych, w tym funduszy hedgingowych i funduszy private equity.
<P>
Proces przygotowywania tego kompromisowego dokumentu, tego kompromisowego tekstu, trwał długo. Udało nam się osiągnąć szerokie porozumienie i chciałbym przekazać tutaj, w obecności przewodniczącego ECOFIN, wyrazy uznania prezydencji belgijskiej, która była bezpośrednio i w znacznym stopniu zaangażowana w tę sprawę, w szczególności poprzez aktywne uczestnictwo ministra w kluczowych rozmowach trójstronnych; chciałbym również podziękować komisarzowi Barnierowi, którego praca była szczególnie przydatna.
<P>
Na koniec chciałbym podziękować także kontrsprawozdawcom, pracownikom sekretariatu oraz ekspertom, którzy nam pomagali. Prace trwały ponad czternaście miesięcy i wprowadzono 1690 poprawek. Była to ciężka praca, ale wierzę, że dzisiaj mamy przed sobą tekst, który dzięki prezydencji belgijskiej będzie znaczącym krokiem naprzód w dziedzinie europejskich regulacji finansowych.
