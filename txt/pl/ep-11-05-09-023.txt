<CHAPTER ID="023">
Wystąpienia jednominutowe (art. 150 Regulaminu PE)
<SPEAKER ID="203" NAME="Przewodnicząca">
Kolejnym punktem porządku dziennego są wystąpienia jednominutowe w znaczących kwestiach politycznych.
<SPEAKER ID="204" NAME="Czesław Adam Siekierski   -" AFFILIATION="PPE">
(PL) Dziś 61. rocznica ogłoszenia deklaracji Schumana. W związku z tą rocznicą odbywa się wiele uroczystości oficjalnych, festynów, parad. Nie pozwólmy jednak, aby uroczysty nastrój święta zasłonił nam problemy, z jakimi obecnie boryka się Wspólnota. Po pierwsze, musimy sobie odpowiedzieć na pytanie, czy egoizmy narodowe pojawiające się przy okazji negocjacji następnej perspektywy finansowej stoją w zgodzie z wezwaniami ojców założycieli do solidarności? Po drugie, czy inicjatywy uwsteczniające integrację europejską, jak np. ostatnia inicjatywa na rzecz ograniczenia strefy Schengen, są zgodne z duchem europejskim? Wreszcie, czy kryzys, z jakim mamy do czynienia w strefie euro i brak solidarności państw w walce z nim nie stanowią zagrożenia dla powodzenia tego najbardziej ambitnego projektu integracyjnego Unii Europejskiej?
<P>
Niestety przykładów na kryzys integracji europejskiej jest jeszcze wiele. Wykorzystajmy tę rocznicę do poważnej refleksji, co zrobić, aby te niekorzystne tendencje zahamować, a w przyszłości powrócić do właściwej dynamiki integracji. Odnówmy ducha europejskiej myśli ojca założyciela Roberta Schumana, aby dotychczasowe sukcesy naszego wspólnego projektu nie zostały zaprzepaszczone.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Pani Przewodnicząca! W dniu Europy chciałabym poruszyć kwestię wspólnotowości. Pakiet prawodawczy dotyczący zarządzania gospodarczego to nowy rozdział w życiu Unii. Jeżeli ten nowy system zarządzania polityką gospodarczą będzie przestrzegany i wejdzie w życie, to może wreszcie zachęci państwa członkowskie Unii Europejskiej do wprowadzenia odpowiedzialnych gospodarczych strategii politycznych. Ale to tylko jeden z warunków stabilności Europy.
<P>
Regresja demokratyczna zaobserwowana niedawno w kilku państwach członkowskich to zasmucające zjawisko. Rządy niektórych państw członkowskich naruszyły granice państwa prawa, które kiedyś uważano za nieprzekraczalne; ograniczają wolność prasy najważniejszą dla prawdziwej demokracji.
<P>
Komisja Europejska i Rada powinny otwarcie zwalczać regresję demokratyczną; jeżeli Komisja i Rada nie zaczną przeciwdziałać deficytowi demokratycznemu w Unii, doprowadzi on do poważnych problemów. Dziękuję za uwagę.
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Pani Przewodnicząca! Panie i Panowie! Na lata 2007 - 2013 Unia Europejska przeznaczyła kwotę 976 milionów euro. Znaczną część tej kwoty przeznaczono na programy, dla których dotacje przyznaje Komisja Europejska na podstawie skierowanych do niej wniosków.
<P>
Z bułgarskiego badania wynika, że fundusze na większość zatwierdzonych projektów trafiły do trzech czy czterech państw europejskich, a pozostałe państwa w nich uczestniczące otrzymały bardzo niewielkie wsparcie finansowe. Niestety Komisja nie dysponuje streszczeniem tych ustaleń, ich przyczyn oraz wartości dodanej tych programów i obawiam się, że nie zostaną one ujęte w następnych ramach finansowych.
<P>
Komisja zobowiązała się do stosowania zasad przejrzystości i równego traktowania wszystkich uczestników przedmiotowych programów. Oznacza to również skuteczniejszą promocję możliwości i zagwarantowanie bardziej sprawiedliwego dostępu do informacji.
<P>
Jestem przekonana, że Komisja powinna podjąć kroki na rzecz promowania programów wśród zainteresowanych Europejczyków, jednocześnie zaspokajając potrzeby beneficjentów z nowych państw przystępujących.
<SPEAKER ID="207" NAME="Marina Yannakoudakis" AFFILIATION="ECR">
Pani Przewodnicząca! W ubiegłym roku w mojej parafii spotkałam człowieka, który organizował nabożeństwo ku pamięci swego syna. Jego 37-letni syn zmarł rok wcześniej na raka. Żaden rodzic nie powinien przechodzić przez cierpienie związane ze stratą dziecka. Dla mnie jako matki nie ma nic gorszego. Ale na Cyprze żyje ponad 2 tysiące rodziców, braci, matek i sióstr, którzy codziennie cierpią nie znając losów swoich bliskich.
<P>
W latach 1963-64 niepokoje społeczne i późniejsza turecka inwazja oraz okupacja Cypru w 1974 roku doprowadziły do zaginięcia około 2 tysięcy Turków i Greków cypryjskich. Ich los jest nieznany, w 1981 roku powołano Komisję ds. Osób Zaginionych finansowaną głównie przez UE. Prace, które Komisja wykonała w tym obszarze przyniosły spokój wielu rodzinom. Przed komisją jeszcze wiele pracy, bo nadal za zaginione uznaje się ponad półtora tysiąca osób.
<P>
Wzywam Parlament do wsparcia Komisji ds. Osób Zaginionych oraz poparcia pisemnej deklaracji nr 10, mającej humanitarne cele oraz dążącej do przywrócenia tym rodzinom spokoju, uczczenia pamięci ich bliskich i pojednania.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Pani Przewodnicząca! Obchodzimy dziś Dzień Europy, który przypomina nam o celach, na których Unia Europejska musi się opierać: głębszym zaangażowaniu instytucji europejskich oraz wspólnej polityce gospodarczej, której priorytetem według nas powinien być sprawiedliwy społecznie dobrobyt i rentowność. Ale porozumienie w sprawie euro to krok w niewłaściwym kierunku, ponieważ prowadzi jedynie do wymuszania tradycyjnej ortodoksji gospodarczej. W perspektywie długoterminowej dążenie do powiązania euro z ciągłymi cięciami w sferze socjalnej oraz wywieraniem stałej presji na płace, emerytury i renty grozi nie tylko zaprzepaszczeniem spójności politycznej, ale także europejskiego ideału.
<P>
W odpowiedzi na to my, Zieloni, proponujemy zawarcie porozumienia w sprawie realnego dobrobytu: zintegrowaną konwergencję budżetową, prawdziwie interwencyjny i ambitny europejski budżet oraz uwzględnienie wymiaru socjalnego i środowiskowego. Dlatego chcemy torować drogę w innym kierunku.
<P>
Nikt jednak nie ma prawa podejmować radykalnych decyzji bez konsultacji z opinią publiczną. Jedynym rozwiązaniem jest zasadniczy dialog ze społeczeństwem i bezpośrednie odwołanie się do niego. W przeszłości nieprzejednanie tych, którzy zajmowali się Konstytucją Europejską uniemożliwiło nam zinstytucjonalizowanie referendów europejskich. Możemy znaleźć alternatywne rozwiązania, ale pod warunkiem, że wykażemy wolę polityczną. Jesteśmy to winni Europie i jej przyszłości.
<SPEAKER ID="209" NAME="Georgios Toussas" AFFILIATION="GUE/NGL">
(EL) Pani Przewodnicząca! Dziś przypada 66. rocznica najważniejszego zwycięstwa nad faszyzmem w dniu 9 maja 1945 r., gdy zniszczono faszystowsko-imperialistyczną oś łączącą Niemcy, Japonię i Włochy oraz ich sojuszników. Czcimy poległych, torturowanych robotników, mężczyzn i kobiety, którzy walczyli o zdławienie faszyzmu w szeregach partii komunistycznych, krajowych bojowników o wolność i ruchy antyfaszystowskie. Siłami, które przyczyniły się do zwycięstwa nad faszystowsko-imperialistyczną osią były partie komunistyczne, a heroiczna walka obywateli Związku Radzieckiego zmieniła bieg wojny za cenę ponad 20 milionów zabitych, tysięcy rannych, zrujnowanych i zrównanych z ziemią wsi i miast oraz zniszczonej gospodarki. Unia Europejska próbuje wymazać i sfałszować historię: próba przekształcenia dnia 9 maja z dnia zwycięstwa nad faszyzmem w święto europejskich monopoli to oczywista potwarz dla milionów poległych i rannych, ofiar bestialstwa faszystów i nazistów w Grecji i w całej Europie. Dziś klasy pracujące i ubogie warstwy społeczne znów cierpią z powodu jednego z najgorszych kapitalistycznych kryzysów. Są obiektem najbardziej brutalnych ataków od czasów Drugiej Wojny Światowej...
<P>
(Przewodnicząca wyłączyła mikrofon)
<SPEAKER ID="210" NAME="Gerard Batten" AFFILIATION="EFD">
Pani Przewodnicząca! Jeden z moich wyborców z Londynu poinformował mnie o poważnych zarzutach wobec Vladimira Perisica znanego też jako dr Vladmir De Rothschild, podającego się za lekarza medycyny i specjalistę w dziedzinie chirurgii.
<P>
Podobno Vladimir Perisic nie posiada wykształcenia medycznego, nie jest zarejestrowany w Generalnej Izbie Lekarskiej i posługuje się sfałszowanymi dokumentami, aby wykorzystywać osoby będące w trudnej sytuacji. Sam zainteresowany twierdzi, iż podobno spotkał się z Davidem Cameronem i przekonał Departament Zdrowia, by rozważył jego wniosek dotyczący systemu bonów usługowych w państwowej służbie zdrowia. W związku z tym niedawno w niedzielnym wydaniu ogólnokrajowej gazety codziennej w dobrej wierze opublikowano poświęcony mu artykuł. Artykuł ten mógłby mu dać kolejne wątpliwe podstawy do oszukiwania osób rzeczywiście potrzebujących opieki medycznej. Ta osoba to potencjalne zagrożenie dla społeczeństwa.
<P>
Właściwe organy Wielkiej Brytanii powinny przyjrzeć się panu Perisicowi, a jeżeli zarzuty okażą się prawdziwe, należałoby też podjąć odpowiednie działania. Także prasa krajowa mogłaby odegrać pożyteczną rolę w badaniu tej sprawy.
<SPEAKER ID="211" NAME="Corneliu Vadim Tudor" AFFILIATION="NI">
(RO) Pani Przewodnicząca! Dobrze wiemy, że wszędzie, gdzie pojawiają się urzędnicy z Międzynarodowego Funduszu Walutowego, tam rodzą się niepokoje społeczne. W tej chwili ci despotyczni biurokraci wymuszają na Rumunii absurdalną zgodę na zamknięcie 150-200 z 400 istniejących dziś w tym kraju szpitali. Do chwili obecnej zamknięto siedemdziesiąt jeden szpitali, co doprowadziło do śmierci niewinnych ludzi. Przyczyna takiego stanu rzeczy wzbudza oburzenie. Twierdzi się, że szpitale te są nierentowne. Jednak nie ma takiego miejsca na świecie, w którym szpitale generowałyby dochody, ponieważ zapewniają one korzyści innego rodzaju.
<P>
Dlatego zaniepokojony tym aktem ludobójstwa złożyłem doniesienie o popełnieniu przestępstwa przez przedstawiciela MFW w Rumunii pana Jeffreya Franksa, a także jego lokalnych sługusów. Wzywam Parlament Europejski i Światową Organizację Zdrowia, aby zajęły stanowisko w tej sprawie i zapobiegły przekształceniu państwa członkowskiego w obóz śmierci.
<P>
Dziś wielka finansjera dążąca do zaprowadzenia nowego ładu na świecie eksterminuje nas, jutro może też eksterminować was. Mam nadzieję, że MFW nie chce zastąpić Al Kaidy.
<SPEAKER ID="212" NAME="Iuliu Winkler" AFFILIATION="PPE">
(HU) Pani Przewodnicząca! My, członkowie społeczności węgierskiej w Rumunii widzimy Europę przyszłości jako Europę regionów i społeczności, która będzie domem także dla społeczności romskiej. Dziś, w Dniu Europy przewodniczący Parlamentu powiedział: "Nie powinniśmy się chować za naszymi wewnętrznymi granicami, stawmy czoła wyzwaniom jedności”.
<P>
Z niepokojem śledzę wybuch napięć w Transylwanii, gdzie małe społeczności izolują się wskutek niepokojów, prześladowania czy strachu, odcinając się od współistniejących z nimi społeczności. Jasne jest, że w regionie europejskim przyszłość społeczności romskiej nie zależy od krótkowzrocznych działań doraźnych, ale długoterminowych działań Europy opartych na solidarności i dialogu.
<P>
Strategia integracji Romów przygotowywana pod kierunkiem prezydencji węgierskiej może stworzyć Europę przyszłości także dla społeczności romskiej. Urzeczywistnienie tego jest obowiązkiem Komisji, Parlamentu i państw członkowskich, właściwych władz oraz wszystkich zainteresowanych społeczności lokalnych.
<SPEAKER ID="213" NAME="Ioan Enciu" AFFILIATION="S&amp;D">
(RO) Pani Przewodnicząca! Reforma służby zdrowia proponowana przez obecny rząd rumuński to kontynuacja antyreform, które powoli ale zdecydowanie prowadzą to państwo do prawdziwej katastrofy socjalnej. Celem leżącym u podstaw tej tak zwanej reformy proponowanej przez rezydujący w Bukareszcie rząd Boca jest zamknięcie szpitali, ograniczenie inwestycji w sprzęt medyczny i pozbawienie zatrudnienia tysięcy pielęgniarek i lekarzy, czyli drastyczne środki wprowadzane w sektorze usług medycznych, który i tak już cierpi na chroniczny brak środków.
<P>
Rumunia zajmuje ostatnie miejsce w europejskim rankingu jakości i liczby usług medycznych. Jeszcze bardziej dotkliwe cięcia usług opieki zdrowotnej to poważny zamach na ludzkie życie i etykę. Tak zwana reforma proponowana przez rząd Boca to bezpośredni atak na prawa zagwarantowane w Karcie praw podstawowych UE. W imieniu obywateli Rumunii wzywam Komisję Europejską do zajęcia stanowiska i zablokowania tych niehumanitarnych działań zagrażających życiu i prawom podstawowym.
<SPEAKER ID="214" NAME="Ivo Vajgl" AFFILIATION="ALDE">
(SL) Pani Przewodnicząca! Porozumienie zawarte w ubiegłym tygodniu przez Palestyńczyków, a konkretnie przez przedstawicieli najwyższego szczebla Al-Fatah i Hamasu, w które aktywnie zaangażował się tymczasowy rząd egipski otwiera nowe możliwości wznowienia, czy raczej nawiązania szczerego dialogu palestyńsko-izraelskiego w sprawie pokoju i współistnienia, opartego o zasadę wzajemnego uznawania.
<P>
Mam nadzieję, że rząd izraelski należycie oceni możliwości, jakie daje to porozumienie palestyńskie.
<P>
Nie wolno wątpić w wartość dodaną zjednoczenia palestyńskiego i porozumienia w sprawie demokratycznych wyborów. Dlatego złożone przez premiera Netanyahu oświadczenia, w których stwierdza on, że władze w Ramallah powinny wybrać między Izraelem a Hamasem nie mają żadnej wartości ani dla pokoju czy znalezienia rozwiązania, ani dla realizacji projektu przewidującego współistnienie tych dwóch państw w duchu wzajemnego szacunku.
<P>
Zmiany demokratyczne zachodzące w świecie arabskim powinny być podstawą nowych struktur bezpieczeństwa, współistnienia i rozwoju.
<SPEAKER ID="215" NAME="Ryszard Czarnecki" AFFILIATION="ECR">
Pani Przewodnicząca! Zabieram głos po raz kolejny w bardzo bolesnej sprawie dla Polaków na Litwie. W tym kraju zaledwie 7 % obywateli stanowią Polacy, choć oczywiście w niektórych regionach jest ich więcej. Jest rzeczą bardzo przykrą, że przed rokiem 2004, przed wejściem Litwy do Unii Europejskiej, mniejszość polska cieszyła się tam większymi prawami niż obecnie. Jest paradoksem, że w tej chwili nastąpił regres, zwłaszcza, jeśli chodzi o kwestie oświaty, zapisywania nazwisk w wersji polskiej oraz jeśli chodzi o prawa i przywileje Polaków mieszkających na Litwie. Sądzę, że Parlament Europejski, który zabiera - i dobrze - głos w sprawie mniejszości różnych narodów w Europie i na świecie, również powinien zabrać głos w sprawie mniejszości polskiej na Litwie.
<SPEAKER ID="216" NAME="Tatjana Ždanoka" AFFILIATION="Verts/ALE">
Pani Przewodnicząca! Moja prośba o wystąpienie jednominutowe w sprawie pozbawienia demokratycznych praw do głosowania w wyborach i przeprowadzania wyborów w Hiszpanii wpłynęła do sekretariatu w ubiegłą środę, kiedy to na wniosek hiszpańskiego rządu Sąd Najwyższy zakazał utworzenia koalicji wyborczej Bildu przez dwa ugrupowania polityczne Eusko Alkartasuna i Alternatiba, a także wysuwania przez nią kandydatów niezrzeszonych.
<P>
Jako członek grupy solidarności z Baskami "Na rzecz procesu pokojowego w Kraju Basków” znalazłam się wśród tych, którzy podpisali deklarację mającą zmusić hiszpański rząd do ponownego przemyślenia stanowiska oraz podjęcia wszelkich działań niezbędnych do zagwarantowania, że wybory przeprowadzone w dniu 22 maja odbędą się z poszanowaniem podstawowych zasad demokratycznych.
<P>
W międzyczasie w ubiegły piątek na mocy orzeczenia hiszpańskiego Trybunału Konstytucyjnego Bildu uzyskała pozwolenie na uczestniczenie w wyborach. Bardzo mnie cieszy to orzeczenie i chcę wyrazić nadzieję, że w dniu 22 maja wybory w Kraju Basków będą przeprowadzone zgodnie ze wszystkimi standardami międzynarodowymi w zakresie demokracji i prawa wyborczego.
<SPEAKER ID="217" NAME="Rui Tavares" AFFILIATION="GUE/NGL">
(PT) Pani Przewodnicząca! Jestem w tym Parlamencie sprawozdawcą zajmującym się uchodźcami i muszę powiedzieć, że ostatnimi czasy pełnienie tej misji jest przygnębiające, żeby nie powiedzieć makabryczne. W ubiegłym miesiącu poinformowałem Parlament, że u wybrzeży Lampedusy śmierć poniosło ponad 100 uchodźców, a teraz, gdy jeszcze nie otrząsnęliśmy się z szoku wywołanego wiadomością o zaginięciu 600 uchodźców z Libii, dociera do nas informacja, że ponad 60 osób utonęło na oczach okrętów Organizacji Traktatu Północnoatlantyckiego (NATO) i marynarek wojennych kilku innych państw.
<P>
Nie myślmy, że nic się nie da zrobić w sprawie tych tragedii. Jest wiele do zrobienia, wiele musimy zrobić, zobowiązują nas do tego konwencje międzynarodowe, które ratyfikowaliśmy.
<P>
W ciągu tych 20 sekund, które mi pozostały podam trzy przykłady. Rada powinna wprowadzić procedurę współdecyzji dotyczącą przesiedlania uchodźców, za którą ten Parlament głosował i która zagwarantowała wykorzystywanie w takich przypadkach mechanizmów reagowania w sytuacjach nadzwyczajnych. Trzeba złożyć wniosek dotyczący utworzenia korytarza humanitarnego, służącego przesiedlaniu z Libii osób uznanych przez Biuro Wysokiego Komisarza Narodów Zjednoczonych ds. Uchodźców (UNHCR) za uchodźców, a NATO powinno wypełnić mandat ochrony ludności wynikający z rezolucji nr 1973, co oznacza wykonywanie dalekomorskich misji ratunkowych. Nie zapominajmy, że uchylanie się od udzielenia pomocy to zbrodnia i nie powinno mieć miejsca pod naszymi sztandarami.
<SPEAKER ID="218" NAME="Anna Záborská" AFFILIATION="PPE">
(SK) Pani Przewodnicząca! Sprawozdanie Duffa dotyczące wyborów europejskich ostatecznie nie znalazło się w porządku dziennym tej części obrad.
<P>
Wykorzystajmy ten czas na jego ponowne rozważenie i odrzućmy je za miesiąc. Koncepcja listy ponadnarodowej to absurd. Mam kilka pytań: dlaczego wyborcy słowaccy, niemieccy czy włoscy mieliby głosować na osoby, z którymi bez tłumacza nie są w stanie się porozumieć? Jak wybrani przez nich posłowie do Parlamentu mają ich później reprezentować, skoro nie są w stanie nawet przeczytać listów skierowanych do nich przez ich wyborców? Ile razy grecki poseł do Parlamentu spotka się ze swoimi słowackimi wyborcami? O czym będą rozmawiać? Poza tym na liście ogólnoeuropejskiej skorzystają tylko duże państwa członkowskie. Przyjęcie tego sprawozdania byłoby potwierdzeniem opinii wszystkich eurosceptyków, że Unia Europejska popiera dążenia do utworzenia państwa wielonarodowego. Podda w wątpliwość demokratyczną legitymację tego Parlamentu i w jeszcze większym stopniu wykluczy obywateli z projektu europejskiego.
<SPEAKER ID="219" NAME="Spyros Danellis" AFFILIATION="S&amp;D">
(EL) Pani Przewodnicząca! Chciałbym się wypowiedzieć na temat konieczności zagwarantowania przejrzystości i efektywności funduszu klimatycznego. Jednym z najbardziej wymiernych wyników negocjacji w sprawie zmiany klimatu w Cancún było porozumienie w sprawie ekofunduszu klimatycznego, na który przeznaczono bezprecedensową kwotę 100 miliardów dolarów. Mimo że komisja tymczasowa ustanowiona w strukturach ONZ pracuje nad ostatecznym kształtem funduszu, który pozwoliłby na jego ostateczne zatwierdzenie w Durbanie pod koniec bieżącego roku, bez odpowiedzi pozostają pytania dotyczące konstrukcji tego unikalnego i niezwykle ważnego instrumentu. Fundusz musi być instrumentem dokładnie przemyślanym, który będzie gwarantował efektywne finansowanie dostosowania do zmian klimatu w krajach rozwijających się. Jednak zarówno niedawne skandaliczne ataki na wspólnotowy system handlu emisjami (ETS EU), jak i informacje zawarte w ostatnim sprawozdaniu Transparency International w sprawie korupcji w finansowaniu działań związanych ze zmianą klimatu dają powód do obaw nie tylko ze względu na ryzyko dotyczące dużych kwot pieniędzy, ale co ważniejsze również z powodu zagrożenia dla ogólnoświatowej walki, która w przeciwieństwie do innych może nie być otwarta na powtórne podjęcie działań.
<SPEAKER ID="220" NAME="Sergej Kozlík" AFFILIATION="ALDE">
(SK) Pani Przewodnicząca! W 1990 roku József Antall ogłosił się premierem wszystkich Węgrów, w tym Węgrów mieszkających poza granicami Węgier.
<P>
Dziś Viktor Orbán posunął się jeszcze dalej. Przyjęto nową konstytucję przekonującą Węgry do koncepcji jednego narodu węgierskiego skupiającego wszystkich Węgrów, to znaczy wszystkie osoby należące do węgierskiej grupy etnicznej bez względu na obywatelstwo. Wbrew prawu międzynarodowemu, zgodnie z którym promowanie i ochrona mniejszości narodowej należy do obowiązków państwa, w którym mniejszość ta zamieszkuje, konstytucja ta przewiduje również, że Węgry są odpowiedzialne za los Węgrów za granicą. Nowa konstytucja węgierska popiera też dążenie do ustanowienia wspólnego, opartego na przynależności etnicznej samorządu mniejszości węgierskich mieszkających za granicą. Przepisy konstytucji węgierskiej mogą być narzędziem pozwalającym na ingerowanie w wewnętrzne sprawy obcych państw i podsycanie napięć między Węgrami a sąsiednimi państwami. Jest to sprzeczne z duchem demokratycznej Europy.
<SPEAKER ID="221" NAME="François Alfonsi" AFFILIATION="Verts/ALE">
(FR) Pani Przewodnicząca! Chcę wyrazić ulgę, którą odczuliśmy po tym, jak hiszpański Trybunał Konstytucyjny wydał orzeczenie zezwalające na uwzględnienie list przedłożonych przez koalicję Bildu w wyborach demokratycznych w Kraju Basków. Orzeczenie to zostało wydane w odpowiedzi na odwołanie. Tym samym oddalono orzeczenie Sądu Najwyższego, który kolejny raz zakazał narodowej lewicy Basków udziału w wyborach.
<P>
Czy można było zaakceptować fakt, że w samym sercu Unii Europejskiej kolejny raz chciano pozbawić obywateli prawa do głosowania na kandydatów, których chcieli poprzeć? Na szczęście Hiszpania zdecydowała się zejść z tej drogi niezwykle niebezpiecznej dla demokracji europejskiej. Możemy się tylko z tego cieszyć i musimy zaapelować do Bildu, aby wypełniła swoje cele, do których sama się zobowiązała: położyła kres wszelkim formom przemocy politycznej w Kraju Basków i doprowadziła do samorozwiązania ETA.
<P>
Stopniowo wyłania się nowy klimat polityczny. Dialog jest trudny, ale jasno wyrażono pragnienie pokoju. Chciałbym, aby Parlament Europejski nadal z uwagą śledził te ważne wydarzenia, bo przecież Kraj Basków leży w samym sercu Europy. Najważniejsze dla Europy jest to, aby ten proces pokojowy następujący w 10 lat po procesie pokojowym w Irlandii Północnej uzyskał poparcie i trwał dalej.
<SPEAKER ID="222" NAME="Catherine Stihler" AFFILIATION="S&amp;D">
Pani Przewodnicząca! Od 12 lat zadaję Komisji i Radzie pytanie, które pozostaje bez odpowiedzi, bo według tych instytucji ma ono charakter hipotetyczny.
<P>
W czwartek obywatele Szkocji głosowali w szkockich wyborach parlamentarnych, a Szkocka Partia Narodowa wygrała je zdecydowaną większością głosów. Przeprowadzenie referendum w sprawie szkockiej niezależności to już nie kwestia pytania "czy”, ale "kiedy”.
<P>
Dlatego w tych nowych okolicznościach jeszcze raz pytam Komisję i Radę, czy jeżeli część dzisiejszego państwa członkowskiego UE podejmie decyzję o oddzieleniu się, nowe państwo pozostanie członkiem UE, czy będzie musiało ponownie ubiegać się o członkostwo? Mieszkańcy Szkocji zasługują na to, aby uzyskać jasną odpowiedź na jasno postawione pytanie.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Pani Przewodnicząca! Chciałbym się odnieść do pożarów, które w ubiegłym tygodniu wybuchły w moim rodzinnym hrabstwie - Donegal - oraz w innych miejscach w Irlandii, i których skutkiem było zniszczenie lasów, gruntów, ogrodzeń i dzikiej przyrody.
<P>
Szczególny hołd chcę oddać służbom pożarniczym, które pracowały przez mniej więcej trzy dni bez chwili wytchnienia oraz członkom sił obrony cywilnej - pracujących na ziemi i na pokładach śmigłowców. Robili wszystko, co w ich mocy, by ograniczyć zasięg pożaru.
<P>
Jestem poruszony reakcją społeczności lokalnej - młodych ludzi, rolników, przedsiębiorców -, którzy ruszyli na pomoc ramię w ramię z policją i siłami ochrony ludności. Teraz musimy wyciągnąć wnioski z tej sytuacji. Musimy teraz wdrożyć plan reagowania kryzysowego, aby nie stracić ani minuty, jeżeli coś podobnego wydarzy się ponownie.
<P>
Mówię o tym dlatego, aby podziękować tym wszystkim osobom.
<SPEAKER ID="224" NAME="Monika Smolková" AFFILIATION="S&amp;D">
(SK) Pani Przewodnicząca! Sto lat temu nasi przodkowie walczyli o ośmiogodzinny dzień pracy, godne życie i lepsze warunki pracy.
<P>
Kodeks pracy jest częścią ustawodawstwa, na mocy którego państwo gwarantuje pracownikom system podstawowych praw socjalnych. Obecny rząd Słowacji przygotowuje zmianę kodeksu pracy, która wydłuży czas pracy do 56 godzin tygodniowo, a liczbę nadgodzin z obecnych 400 do 560. Ponadto, zmiana ta jest niekorzystna dla pracowników, powoduje niepewność wśród zatrudnionych oraz ogranicza wsparcie finansowe dla tych, którzy stracili zatrudnienie.
<P>
Paradoksalnie nowe zasady są destabilizujące także dla pracodawców. Związki zawodowe wyszły na ulicę, by wyrazić swój sprzeciw wobec zmian w kodeksie pracy. Parlament Europejski ogłosił rok 2010 rokiem walki z ubóstwem. Cała Europa walczy z ubóstwem. A z takim kodeksem pracy słowacki rząd będzie się przyczyniał do bezrobocia i zwiększał ubóstwo.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Pani Przewodnicząca! Panie i Panowie! Chciałbym dziś poinformować, że w niedzielę zmarł działacz na rzecz praw człowieka na Kubie Juan Wilfredo Soto García i chciałbym przekazać jego rodzinie moje kondolencje.
<P>
Oficjalna wersja przedstawiana przez rząd kubański jest taka, że zmarł na zapalenie trzustki, ale zdaniem kubańskich dysydentów Juan Soto zmarł wskutek pobicia przez funkcjonariuszy policji komunistycznego reżimu Castro.
<P>
Guillermo Fariñas, ubiegłoroczny laureat przyznawanej w dziedzinie praw człowieka nagrody im. Sacharowa, oskarżył o śmierć Juana Soto reżim kubański, a przede wszystkim pierwszego sekretarza partii komunistycznej Raúla Castro.
<P>
Prawdopodobnie podczas zakończonego niedawno szóstego kongresu partii komunistycznej Kuby Raúl Castro podżegał swoich zwolenników do stosowania przemocy wobec opozycji, a kubańscy dysydenci właśnie jego obarczyli odpowiedzialnością za to ostatnie zabójstwo.
<P>
Chciałbym potępić śmierć Juana Soto Garcíi i potępić brak wolności i demokracji na Kubie.
<SPEAKER ID="226" NAME="Estelle Grelier" AFFILIATION="S&amp;D">
(FR) Pani Przewodnicząca! Panie i Panowie! Jak Państwu wiadomo europejski program pomocy żywnościowej dla osób najbardziej potrzebujących w UE został wprowadzony w trybie pilnym po wyjątkowo mroźnej zimie 1986 roku i wyznaczył kierunek wspólnej polityki rolnej na rok następny.
<P>
Program ten ma zasadnicze znaczenie dla 13 milionów Europejczyków mających znikomą pewność zatrudnienia. Zmniejsza on obciążenie ich domowego budżetu wydatkami na żywność dzięki rozdawnictwu żywności prowadzonemu przez organizacje charytatywne i służby opieki społecznej, a rocznie kwota tej pomocy stanowi zaledwie 1 euro na każdego Europejczyka. Po tym, jak Europejski Trybunał Sprawiedliwości zakwestionował finansowanie tego programu w ramach WPR, martwię się o jego przyszłość, podobnie jak Federacja Banków Żywności, Secours populaire, Czerwony Krzyż i Restos du Coeur we Francji.
<P>
Nasz Parlament często podkreśla podstawowy charakter prawa do żywności. Nasze instytucje ogłosiły rok 2010 rokiem walki z ubóstwem i wykluczeniem społecznym.
<P>
Powoływanie się na niejasność prawną celem likwidacji programu pomocy żywnościowej, który udowodnił swoją wartość - co próbują zrobić niektóre państwa członkowskie - miałoby katastrofalne skutki nie tylko dla osób zainteresowanych, ale także dla wiarygodności i wizerunku Europy. Dlatego wzywam Komisję do podjęcia działań politycznych niezbędnych do zabezpieczenia, ochrony i wzmocnienia tego programu.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Pani Przewodnicząca! Rumuńskie służby graniczne dokonały bezprawnego zatrzymania na ponad 10 dni bułgarskiego kutra połowowego i jego kapitana Hristo Spasova w odległości 20 mil na wschód od rumuńskiego wybrzeża Morza Czarnego na obszarze położonym poza wodami terytorialnymi tego państwa.
<P>
Równy dostęp do wód i zasobów Unii Europejskiej to jedna z podstawowych zasad wspólnej polityki rybołówstwa. Zasadę tę potwierdzono w rozporządzeniu Rady (WE) nr 2371/2002. Po przystąpieniu Bułgarii i Rumunii do Unii Europejskiej obszary morskie obu państw są częścią wód ogólnoeuropejskich, a regulacje mają bezpośrednie zastosowanie do ich prawodawstw krajowych.
<P>
Władze bułgarskie przesłały swoim rumuńskim odpowiednikom wszystkie niezbędne dokumenty potwierdzające, że statek figuruje w rejestrze Unii Europejskiej oraz posiada wszystkie pozwolenia na poławianie na wodach Morza Czarnego. Mimo to po stronie rumuńskiej sprawa nie nabrała tempa. Jedyna odpowiedź była taka, że zastosowanie ma jedynie prawodawstwo rumuńskie oraz konstytucja tego państwa.
<P>
Wyrażamy nasze głębokie zatroskanie faktem, że równy dostęp do wód Unii Europejskiej to nadal ogromny problem dla zawodowych rybaków. Wzywamy nasze koleżanki i kolegów posłów do tego Parlamentu z Rumunii oraz Komisję jako strażniczkę traktatów do interwencji w charakterze mediatorów w celu rozwiązania tej sprawy.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Pani Przewodnicząca! Wczoraj świętowaliśmy koniec Drugiej Wojny Światowej, a dziś obchodzimy Dzień Europy. Trzeba powiedzieć, że Unia Europejska stanowi bardzo charakterystyczny i unikalny wzorzec oparty głównie na demokracji i współistnieniu narodów w Unii Europejskiej.
<P>
W chwili, gdy świętujemy tak ważną rocznicę tym bardziej przygnębia nas fakt, że zaledwie kilka dni wcześniej parlament węgierski, a następnie prezydent Węgier podpisał konstytucję, która jest sprzeczna z podstawowymi zasadami demokracji. Jest to tym bardziej niefortunne, że rząd węgierski i Węgry jako państwo sprawują obecnie prezydencję w Unii Europejskiej.
<P>
Viktor Orbán jako premier Węgier podeptał podstawowe zasady demokratyczne. Nie tylko odmówił współpracy z opozycją w zakresie przyjęcia ustawy zasadniczej własnego państwa, ale także ze względu na sposób powstania konstytucji w zasadzie pogwałcił prawa mniejszości i zdestabilizował stosunki dobrosąsiedzkie między państwami członkowskimi. Dlatego mam nadzieję, że ustalenia komisji weneckiej będą ukierunkowane na przyjęcie przez Parlament rezolucji dowodzącej, że rząd Fideszu nie jest dla Węgier dobrym rządem.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Pani Przewodnicząca! Co roku w dniu 9 maja obchodzimy Dzień Europy i chcę skorzystać z tej okazji, aby przekazać wszystkim Europejczykom moje najlepsze życzenia. W deklaracji z dnia 9 maja 1950 r. Robert Schuman, francuski minister spraw zagranicznych, zauważył, że Europa nie zostanie zbudowana od razu czy też na podstawie jednego planu, ale powstanie dzięki konkretnym osiągnięciom, które w pierwszym rzędzie doprowadzą do prawdziwej solidarności. Celem planu Schumana było połączenie rynków, zmodernizowanie i zwiększenie produkcji węgla i stali, a także poprawa i wprowadzenie równego standardu życia robotników zatrudnionych w tych sektorach przemysłu.
<P>
Dziś państwa członkowskie borykają się z kryzysem gospodarczym, finansowym i społecznym wymuszającym większą niż kiedykolwiek wcześniej solidarność i poszanowanie dla podstawowych zasad Unii. Apeluję o zniesienie barier uniemożliwiających swobodny przepływ pracowników rumuńskich i bułgarskich. Proszę też o wsparcie państw członkowskich dla nowej polityki przemysłowej oraz nowej polityki innowacji zdolnej do tworzenia miejsc pracy, które zapewnią obywatelom Europy godne życie.
<SPEAKER ID="230" NAME="Kinga Göncz" AFFILIATION="S&amp;D">
(HU) Pani Przewodnicząca! Jeżeli chcemy osiągnąć należyte wyniki strategii romskiej musimy jednocześnie poprawić sytuację w dziedzinie edukacji, zatrudnienia, opieki zdrowotnej i mieszkalnictwa oraz zwalczać antyromskie, pełne nienawiści wypowiedzi, a także dyskryminację wobec Romów. Żaden z tych celów nie zostanie osiągnięty jeżeli pominiemy którykolwiek z nich.
<P>
Strategia romska Komisji koncentruje się tylko na jednym aspekcie, zadaniach społecznych, ale nawet w tym względzie przenosi odpowiedzialność głównie na państwa członkowskie. Niestety, ledwie wspomina o konieczności walki z antyromskimi postawami, wymiarem praw człowieka tej kwestii. Komisja nie przemówiła, gdy grupy paramilitarne tygodniami groziły obywatelom romskim w węgierskiej miejscowości Gyöngyöspata, a rząd Węgier przystąpił do działania dopiero wtedy, gdy niepokoje i prowokacje zamieniły się w akty przemocy. Obawiam się, że jeżeli Europa nie zechce odegrać w poprawie sytuacji obywateli romskich ważniejszej roli niż określona w komunikacie Komisji, podobne sytuacje będą się powtarzać. Jeszcze nie jest za późno na zmiany. Chętnie wysłucham wypowiedzi komisarz Viviane Reding w tej sprawie.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Pani Przewodnicząca! Panie i Panowie! Chciałabym Państwu przypomnieć, że bieżący rok ogłoszono międzynarodowym rokiem chemii, aby uczcić to, że dokładnie 100 lat Maria Curie otrzymała Nagrodę Nobla w dziedzinie chemii.
<P>
Hasło "Chemia - nasze życie, nasza przyszłość” ma zwiększyć świadomość społeczną na temat wkładu chemii w nasz dobrobyt.
<P>
Chemia umożliwiła stworzenie szczepionek i antybiotyków, które dwukrotnie wydłużyły oczekiwaną długość życia i jest kluczem do tworzenia nowych źródeł energii oraz doskonalenia żywności. Co więcej, przemysł chemiczny jest w Europie sektorem strategicznym skupiającym 25 tysięcy spółek zatrudniających bezpośrednio lub pośrednio pięć milionów osób.
<P>
Dlatego Parlament musi zrobić wszystko, co w jego mocy, aby międzynarodowy rok chemii okazał się sukcesem, bo jak powiedziała Maria Curie "niczego w życiu nie należy się bać, należy to tylko zrozumieć”. Obchody tego roku to odpowiedni moment, by zacząć podążać w tym kierunku.
<SPEAKER ID="232" NAME="Przewodnicząca">
Zamykam ten punkt porządku obrad.
