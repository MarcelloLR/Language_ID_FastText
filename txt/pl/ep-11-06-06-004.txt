<CHAPTER ID="004">
Komunikat Przewodniczącego
<SPEAKER ID="009" NAME="Przewodniczący">
Proszę Państwa! 4 czerwca obchodziliśmy 22. rocznicę dwóch ważnych wydarzeń. Tego dnia w 1989 roku władze Chińskiej Republiki Ludowej krwawo rozprawiły się z ludźmi protestującymi na placu Tiananmen. Pamiętamy o tym wszyscy.
<P>
Również w tym samym dniu 22 lata temu w Polsce odbywały się pierwsze w Europie Środkowo-Wschodniej częściowo wolne wybory parlamentarne, w których zwycięstwo odnieśli kandydaci opozycji demokratycznej, obejmując prawie wszystkie mandaty poddane wolnemu głosowaniu. Z tych mandatów poddanych wolnemu głosowaniu przedstawiciele opozycji demokratycznej nie objęli tylko jednego mandatu w Senacie. Objęli oni wszystkie pozostałe mandaty zarówno w Sejmie, jak i w Senacie.
<P>
Te dwie rocznice przypominają nam, jak wiele zmieniło się w Europie i jak nam Europejczykom udało się przeprowadzić w Europie Środkowo-Wschodniej zmiany z minimalnymi stratami, które zaowocowały połączeniem Wschodniej i Zachodniej Europy.
<P>
Proszę Państwa, podaję informację bardzo ważną dla nas wszystkich: podczas rozpoczynającej się sesji przeprowadzone zostaną, bez wcześniejszego uprzedzenia, ćwiczenia ewakuacyjne. Podobne ćwiczenia odbędą się w trakcie minisesji czerwcowej w Brukseli. O szczegółach jesteście Państwo informowani drogą mailową. Wszyscy otrzymali maila wyjaśniającego, w jaki sposób należy się zachowywać w czasie ogłoszenia alarmu. Nie znamy godziny ogłoszenia alarmu, jednak powinniśmy zapoznać się z jego instrukcją i działać zgodnie z nią po ogłoszeniu alarmu. Za parę minut wyślę do Państwa na wszystkie skrzynki mailowe jeszcze jedno przypomnienie wraz z dokładną instrukcją, jak się zachowywać w trakcie ogłoszenia alarmu i na czym on polega. Wszystkie te informacje są zawarte w mailach.
<P>
Informuję, że pani Koch-Mehrin powiadomiła mnie o zrzeczeniu się funkcji wiceprzewodniczącej Parlamentu Europejskiego ze skutkiem od dnia 11 maja 2011 r. Zgodnie z art. 18 Regulaminu stwierdzam wakat na tym stanowisku.
