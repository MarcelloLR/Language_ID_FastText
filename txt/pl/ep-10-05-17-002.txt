<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
Na początek chciałbym podać Państwu informacje. Pierwsza informacja: dziś po raz szósty obchodzony jest w Unii Europejskiej Międzynarodowy Dzień przeciw Homofobii. Dokładnie 20 lat temu Światowa Organizacja Zdrowia wykreśliła homoseksualizm z listy międzynarodowej klasyfikacji chorób. Unia Europejska walczy z dyskryminacją we wszystkich dziedzinach. Dotyczy to także homofobii. Zobowiązanie do obrony dyskryminowanych zawarliśmy w naszych najważniejszych aktach prawnych, w Traktacie oraz w dołączonej do Traktatu Karty Praw Podstawowych.
<P>
Informacja numer dwa: w tym miesiącu świętowaliśmy sześćdziesiątą rocznicę ogłoszenia Deklaracji Schumana. 8 i 9 maja mieliśmy w Brukseli oraz w Strasburgu dni "Otwartych drzwi” naszego Parlamentu. Można było przyjrzeć się z bliska pracy Parlamentu, dowiedzieć się o naszej codziennej pracy; budynki były otwarte dla wszystkich obywateli. W sumie ponad 33 000 obywateli Unii Europejskiej odwiedziło Parlament w Brukseli i w Strasburgu. Mieliśmy także spotkanie na tej sali z 800 przedstawicielami młodzieży ze wszystkich krajów Unii Europejskiej. Dyskutowaliśmy z nimi, było ze mną obecnych 11 członków Parlamentu, siedzieliśmy razem i omawialiśmy sprawy związane z Unią.
<P>
Punkt numer 3, jeśli chodzi o informacje. Przed tygodniem, we wtorek 11 maja, miałem wielki zaszczyt wręczyć w Akwizgranie Młodzieżową Nagrodę im. Karola Wielkiego. Wygrał projekt niemiecki Pociąg do Europy, drugie miejsce projekt irlandzki, trzecie miejsce zajął projekt bułgarski. Młodzież ze wszystkich krajów unijnych startowała w tych projektach. Projekt niemiecki zebrał łącznie przedstawicieli 21 krajów europejskich, 24 uczelnie związane z kierunkami technicznymi budowało wspólny projekt techniczny. Nagroda główna Karola Wielkiego została wręczona 13 maja także w Akwizgranie, czyli dwa dni po nagrodzie młodzieżowej i została przyznana premierowi Polski Donaldowi Tuskowi.
<P>
Informacja numer cztery: w minionym tygodniu uczestniczyłem w Sztokholmie w obradach konferencji przewodniczących parlamentów Unii Europejskiej. Przewodniczący wszystkich 40 izb parlamentów narodowych byli reprezentowani. Mówiliśmy o współpracy na przyszłość, także o zbliżającej się belgijskiej prezydencji. Te obecne obrady były organizowane przez kolegów z parlamentu szwedzkiego z udziałem także kolegów z parlamentu hiszpańskiego, który obecnie ma prezydencję Unii Europejskiej. Będziemy mieli również regularne spotkania komisji parlamentarnych między innymi, a także wspólne posiedzenia europejskich parlamentów krajowych.
<P>
Chciałbym również złożyć życzenia i gratulacje. Dwa kraje Unii Europejskiej: Wielka Brytania i Węgry mają nowe rządy - życzymy, aby to były rządy stabilne. W Unii Europejskiej bardzo potrzebujemy stabilnych rządów, są one potrzebne także po to, żeby podejmować szybko decyzje. My reprezentujemy metodę wspólnotową Unii Europejskiej, ale współpraca z rządami ma dla nas podstawowe znaczenie dla sprawności i skutecznego dla obywateli działania Unii Europejskiej.
