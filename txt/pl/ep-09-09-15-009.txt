<CHAPTER ID="009">
Przyjęcie protokołu poprzedniego posiedzenia
<SPEAKER ID="138" NAME="Martin Schulz" AFFILIATION="S&amp;D">
(DE) Panie przewodniczący! Nie mam uwag do protokołu wczorajszego posiedzenia, natomiast chciałbym skomentować pewne wydarzenie, które miało miejsce podczas dzisiejszego porannego posiedzenia. Moja koleżanka, Kinga Göncz, posłanka do Parlamentu z mojej grupy i była węgierska minister spraw zagranicznych, została w zupełnie niedopuszczalny sposób obrażona podczas porannej debaty przez Krisztinę Morvai z faszystowskiej partii Jobbik. Jako minister spraw zagranicznych Węgier, pani poseł Göncz pracowała ciężej niż ktokolwiek inny w jej kraju na rzecz międzynarodowego pojednania między Węgrami a krajami sąsiadującymi. Chciałbym zdecydowanie zaprotestować przeciwko zniewadze pani poseł Göncz przez panią poseł Morvai, która jest członkiem partii neofaszystowskiej.
<P>
(Oklaski)
<SPEAKER ID="139" NAME="Kinga Göncz" AFFILIATION="S&amp;D">
(HU) Dziękuję za możliwość zabrania głosu. Bardzo mi przykro, że ta dyskusja ma miejsce tutaj, w Parlamencie Europejskim. Chciałabym również krótko odpowiedzieć, że w 2006 roku partia reprezentowana przez panią poseł Krisztinę Morvai utworzyła grupę paramilitarną i od tego czasu wykorzystuje ją do zastraszania pokojowo nastawionej większości opinii publicznej.
<P>
Dotyczy to przede wszystkim mniejszości, gejów, Romów i Żydów. Jednostka paramilitarna została ostatnio rozwiązana przez sąd, lecz jeden z posłów do PE z tej partii nosił uniform organizacji w Izbie podczas lipcowej sesji. Na Węgrzech partia prowadziła kampanię pełną antyeuropejskich, rasistowskich, homofobicznych, antyromskich i ksenofobicznych ataków i w swoich wypowiedziach regularnie określała Węgry mianem kolonii Unii Europejskiej. Wydarzenie, o którym mówiła Krisztina Morvai, miało miejsce w 2006 roku, kiedy protestanci ze skrajnej prawicy podpalili główny budynek nadawcy telewizji węgierskiej i przez wiele dni wzniecali zamieszki, w wyniku których obrażenia odniosło 113 policjantów.
<P>
W dniu 23 października ponownie wywołali zamieszki. Starali się przemocą przerwać narodową ceremonię. Po raz pierwszy w historii kraju od czasu zmiany reżimu policja musiała zająć się protestami skrajnej prawicy. Po tych wydarzeniach rząd powołał niezależną komisję, której sprawozdania są dostępne na wielu stronach internetowych, również w języku angielskim. Komisja przedstawiła propozycje, wszczęto również postępowania sądowe. Organy rządu węgierskiego przeprowadziły dochodzenie w sprawie tych nadużyć.
<P>
Istotnie występowały problemy. Chciałabym jednak powiedzieć Krisztinie Morvai, że jeżeli nazywa dyktaturą instytucjonalny system we własnym kraju, problem polega na tym, że gdyby na Węgrzech naprawdę nie funkcjonowała demokracja, nie mogłaby wygłosić teraz przemówienia w tej Izbie. Jeszcze raz przepraszam, że ten temat został podjęty w Parlamencie i mam szczerą nadzieję, że ta dyskusja nie będzie dalej prowadzona w tym miejscu.
<SPEAKER ID="140" NAME="Zoltán Balczó" AFFILIATION="NI">
(HU) Panie przewodniczący! Zgodnie z Regulaminem mam pół minuty na zadanie pytania. Kieruję je do pana posła Schulza. Jak śmie w tej Izbie, opierając się na oszczerczych oświadczeniach swojej koleżanki, określać partię mianem faszystowskiej tylko dlatego, że nie zgadza się ze wszystkimi aspektami Unii Europejskiej? Ta partia zdobyła na Węgrzech 430 tysięcy głosów. Nazywa pan zatem 430 tysięcy głosujących faszystami. Proszę odtąd pomyśleć, zanim zacznie pan mówić!
