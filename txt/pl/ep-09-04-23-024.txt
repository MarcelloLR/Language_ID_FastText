<CHAPTER ID="024">
Statystyki dotyczące środków ochrony roślin (debata) 
<SPEAKER ID="535" NAME="Przewodniczący">
Następnym punktem posiedzenia jest sprawozdanie sporządzone przez pana posła Barta w imieniu Komisji Ochrony Środowiska Naturalnego, Zdrowia Publicznego i Bezpieczeństwa Żywności w sprawie statystyk dotyczących środków ochrony roślin [11120/2/2008 - C6-0004/2009 -.
<SPEAKER ID="536" NAME="Bart Staes">
sprawozdawca. - (NL) Mamy przed sobą ostateczne porozumienie wynegocjowane z Radą i Komisją, ostateczne porozumienie po pierwszym czytaniu, podczas którego zajęliśmy w Parlamencie bardzo stanowcze stanowisko i wprowadziliśmy pewne elementy, które zapewniły nam silną pozycję wyjściową wobec Rady. Muszę powiedzieć, że rozczarowało nas wspólne stanowisko przyjęte przez Radę kilka miesięcy po pierwszym czytaniu. W Radzie zabrakło chęci, by pójść w ślad za naszym podejściem, tak więc negocjacje nie były łatwe.
<P>
Udało nam się jednak pójść krok naprzód, a atmosfera zrobiła się bardziej konstruktywna. Delegacja parlamentarna także stanowiła silną grupę. W różnorodności pojawiła się jedność. Uważam, że jutro z pewną dumą możemy poddać wynik pod głosowanie. Wnosimy swój wkład w tę kwestię i zapewniamy fundament, oprócz dwóch aktów prawnych, które już przyjęliśmy w odniesieniu do pestycydów, czyli dyrektywy dotyczącej zrównoważonego stosowania pestycydów i rozporządzenia dotyczącego wprowadzania do obrotu środków ochrony roślin. Stanowią one zestaw instrumentów, które będą stosowane w racjonalnym uregulowaniu gromadzenia danych za pośrednictwem statystyk. Moim zdaniem jest to podstawa dla wstępnych prac legislacyjnych, które przeprowadziliśmy.
<P>
Jednym z najważniejszych osiągnięć jest to, że udało nam się narzucić Radzie, wbrew jej woli, przyjęcia za podstawę definicji pestycydów, którą Parlament już wcześniej przyjął - w ramach politycznego porozumienia z Radą - w dyrektywie w sprawie zrównoważonego stosowania pestycydów. Przyczynia się to do pewnej spójności, która będzie ważna w dalszych pracach.
<P>
Byliśmy także w stanie uwzględnić bardzo wyraźne odniesienie do ogólnych ram prawnych dotyczących statystyk, do sposobu, w jaki należy wykorzystywać statystyki, obecnych sposobów obchodzenia się z nimi oraz przede wszystkim sposobów obchodzenia się z nimi w przyszłości, między innymi z punktu widzenia poufności. Osiągnęliśmy nasz cel w kwestii zobowiązania państw członkowskich do dostarczania istotnych informacji dotyczących pestycydów w formie umożliwiającej ich porównanie. Osobiście chciałbym pójść nieco dalej, ale to, co udało nam się osiągnąć, jest i tak krokiem naprzód.
<P>
Kolejnym osiągnięciem jest bez wątpienia to, że, skoro jako podstawową definicję słowa "pestycydy” zastosowaliśmy definicję zawartą w dyrektywie w sprawie zrównoważonego stosowania pestycydów, uwzględniliśmy także pojęcie "środków biobójczych”. Zrobiliśmy to na wniosek Grupy Socjalistycznej w Parlamencie Europejskim. Jest to istotne osiągnięcie. Pojęcie to pojawia się w rozporządzeniu i w obecnym porozumieniu politycznym, chociaż w drugim dokumencie stwierdzono, że rozszerzamy obecne rozporządzenie w sprawie statystyk i pestycydów o pojęcie "środków biobójczych” pomimo tego, że istnieje już prawodawstwo w tej kwestii i - co było wyraźnym żądaniem Rady - po przeprowadzeniu badania skutków.
<P>
Osiągnęliśmy znaczną przejrzystość. Udało nam się ustalić wymóg, by dane były publikowane w Internecie. Ponieważ jednak demokracja opiera się na negocjacjach, nie udało nam się osiągnąć pewnych rzeczy. O niektórych z nich już wspomniałem, między innymi, o osłabionym brzmieniu zapisów dotyczących stosowania pestycydów w działalności pozarolniczej: w tej kwestii projekt nie dorównuje temu, co zostało osiągnięte w pierwszym czytaniu. Jest to jednak kwestia wzajemnych ustępstw.
<P>
Jestem niezwykle wdzięczny kontrsprawozdawcom, z którymi niezwykle miło mi się współpracowało. Było to moje ostatnie sprawozdanie w tej kadencji, jednak mam nadzieję, że będę mógł coś do niego dodać w przyszłej kadencji.
<SPEAKER ID="537" NAME="László Kovács">
komisarz. - Pani przewodnicząca! Celem strategii tematycznej w sprawie zrównoważonego stosowania pestycydów zatwierdzonej przez Parlament i Radę w styczniu 2009 roku jest uzupełnienie istniejącego prawodawstwa poprzez skupienie się na etapie stosowania pestycydów, co ma na celu zmniejszenie wpływu pestycydów na zdrowie człowieka i środowisko naturalne.
<P>
Przedmiotowy wniosek jest trzecim filarem strategii, wraz z dyrektywą ramową i rozporządzeniem w sprawie wprowadzania do obrotu środków ochrony roślin, i ma na celu dostarczenie wiarygodnych danych na potrzeby mierzenia postępów w realizacji strategii.
<P>
Głównym celem wniosku jest więc dopilnowanie, aby we wszystkich państwach członkowskich gromadzone były porównywalne i wiarygodne dane, które następnie będą przekazywane Komisji, co pozwoli obliczyć zharmonizowane wskaźniki ryzyka i ocenić postępy w realizacji strategii tematycznej.
<P>
W pierwszym czytaniu osiągnięcie porozumienia pomiędzy Radą i Parlamentem było niemożliwe, z przyczyn głównie związanych z zakresem rozporządzenia i publikacją wyników.
<P>
Dzięki intensywnym i owocnym rozmowom trójstronnym, podczas drugiego czytania, a zwłaszcza dzięki kompromisowi między sprawozdawcą a kontrsprawozdawcami, udało się rozwiązać wszystkie kwestie sporne.
<P>
Komisja uważa, że osiągnięty kompromis jest bardzo rozsądny i spełnia oczekiwania Parlamentu, jednocześnie nie nakładając nieproporcjonalnych ciężarów na organy krajowe i przedsiębiorstwa. W związku z tym Komisja może poprzeć przedmiotowy kompromis.
<P>
Komisja chciałabym skorzystać z okazji i podziękować sprawozdawcy, panu posłowi Bartowi Staesowi, za wykonanie doskonałej pracy nad tak skomplikowanym wnioskiem, za jego cierpliwość i niezwykle konstruktywną wymianę poglądów z Komisją. Komisja jest pewna, że na podstawie obecnego kompromisu uda się w drugim czytaniu osiągnąć porozumienie w kwestii przedmiotowego wniosku pomiędzy Parlamentem Europejskim a Radą, co zapewni powodzenie strategii tematycznej w sprawie zrównoważonego stosowania pestycydów.
<SPEAKER ID="538" NAME="Anne Laperrouze" LANGUAGE="FR">
Pani przewodnicząca, panie komisarzu, panie i panowie! Podczas sesji plenarnej w styczniu 2009 roku przyjęliśmy dwa teksty legislacyjne w sprawie zrównoważonego stosowania pestycydów i w sprawie procedur dotyczących dopuszczania do obrotu środków ochrony roślin. Negocjacje w zakresie przedmiotowych tekstów przebiegały w gorącej atmosferze i pozwoliły na osiągnięcie postępów w obszarze zdrowia człowieka i środowiska naturalnego.
<P>
Bez przedmiotowego tekstu pozostałe dwa nie miałyby jednak żadnego znaczenia. Przedmiotowe rozporządzenie wymusza przestrzeganie pozostałych dwóch. Jak pan pamięta, panie komisarzu, statystyki są potrzebne do ujawniania, jak dużo nowych środków wchodzi na rynek i jak wzrasta ich zużycie, a przede wszystkim do obliczania wskaźników ryzyka opisanych w sprawozdaniu w sprawie zrównoważonego stosowania pestycydów.
<P>
Chciałabym także podkreślić, że według mnie udało nam się nie tylko osiągnąć równowagę pomiędzy koniecznym przekazywaniem danych a ich poufnością, ale także ustanowić proporcjonalne wymogi administracyjne, co leży w sferze zainteresowań użytkowników.
<P>
W kwestii środków biobójczych należy podkreślić, że tekst powinien uwzględnić je, w odpowiednim czasie, zgodnie z wynikami badania wpływu.
<P>
Przeanalizowaliśmy pozarolnicze stosowanie pestycydów. Obecnie każda ocena ich ilości może być jedynie intuicyjna. Z tego powodu bardzo istotne będą badania pilotażowe, które mają być przeprowadzone przez Komisję Europejską.
<P>
Chciałabym podziękować sprawozdawcy, który wspierał nas przez cały okres negocjacji i w znacznym stopniu przyczynił się do osiągnięcia porozumienia.
<SPEAKER ID="539" NAME="Bart Staes" LANGUAGE="NL">
Uważam, że wszystko już zostało powiedziane. Jest to dobre porozumienie i mam nadzieję, że zostanie jutro rano przyjęte.
<SPEAKER ID="540" NAME="Przewodniczący">
Zamykam debatę.
<P>
Głosowanie odbędzie się jutro, w piątek, 24 kwietnia 2009 r., w południe.
<P>
Oświadczenia pisemne (art. 142 Regulaminu)
<SPEAKER ID="541" NAME="Daciana Octavia Sârbu  " LANGUAGE="RO">
Jak zaznaczono w szóstym wspólnotowym programie działania w zakresie środowiska naturalnego, Unia Europejska uznaje konieczność bardziej konsekwentnego redukowania wpływu, jaki pestycydy wywierają na środowisko naturalne i zdrowie człowieka. Przedmiotowe rozporządzenie w sprawie statystyk dotyczących środków ochrony roślin wypełni istniejącą lukę związaną ze stosowaniem pestycydów w państwach członkowskich.
<P>
Z przedstawionych przez Komisję danych dotyczących stosowania i sprzedaży pestycydów wynika, że konieczne jest stworzenie na szczeblu Wspólnoty zharmonizowanej metody zbierania danych statystycznych, zarówno z fazy wprowadzania produktów na rynek, jak i od producentów.
<P>
Wszyscy jesteśmy świadomi, że na szczeblu Unii Europejskiej należy stworzyć bardziej spójne ramy prawne dla stosowania pestycydów. Chciałabym w ten sposób podkreślić, że z zadowoleniem przyjmuję stworzenie wspólnych ram prawnych dla systematycznego tworzenia statystyk Wspólnoty związanych z wprowadzaniem pestycydów na rynek i ich stosowaniem, zgodnie z zasada pomocniczości.
