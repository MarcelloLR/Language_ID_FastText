<CHAPTER ID="018">
Zmiana rozporządzenia (WE) nr 717/2007 (telefonia ruchoma) oraz dyrektywy 2002/21/WE (łączność elektroniczna) (debata) 
<SPEAKER ID="120" NAME="Przewodnicząca">
Następnym punktem posiedzenia jest sprawozdanie przygotowane przez panią poseł Vălean w imieniu Komisji Przemysłu, Badań Naukowych i Energii w sprawie wniosku dotyczącego rozporządzenia Parlamentu Europejskiego i Rady zmieniającego rozporządzenie (WE) nr 717/2007 w sprawie roamingu w publicznych sieciach telefonii ruchomej wewnątrz Wspólnoty oraz dyrektywę 2002/21/WE w sprawie wspólnych ram regulacyjnych sieci i usług łączności elektronicznej - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Pani przewodnicząca, pani komisarz Reding, panie i panowie! Rzeczą nietypową dla liberała jest promowanie interwencji rynkowej poprzez regulowanie cen, nawet jeśli ogranicza się to tylko do ustalenia maksymalnego limitu. Jednak w przypadku taryf roamingu w telefonii ruchomej działanie to jest konieczne i może zostać podjęte tylko wspólnie na szczeblu Unii Europejskiej. Jest ono konieczne dlatego, że zbyt wysokie taryfy stanowią coraz większą przeszkodę w swobodnym przemieszczaniu się i komunikacji między obywatelami Europy. Usunięcie tej przeszkody jest jednym z podstawowych celów Unii Europejskiej i jednym z moich osobistych celów jako posła do PE. Właśnie dlatego wzięłam na siebie odpowiedzialność i zostałam sprawozdawczynią zajmującą się przedmiotowym rozporządzeniem oraz przyjętym na początku miesiąca sprawozdaniem Parlamentu Europejskiego w sprawie stosowanych przez państwa członkowskie barier administracyjnych i prawnych, które ograniczają swobodę przemieszczania się europejskich obywateli.
<P>
Omawiane rozporządzenie jest niezbędne na przykład dla podróżujących służbowo przedsiębiorców, którzy chcąc rozwiązać jakiś problem muszą kontaktować się z kolegami w swoim kraju. Jest ono ważne dla dziennikarzy przesyłających materiały informacyjne pocztą elektroniczną bezpośrednio z miejsca wydarzenia. Jest ono także ważne dla młodych ludzi, którzy wysyłają krótkie wiadomości tekstowe do swoich sympatii. W końcu jest ono ważne dla osób pracujących za granicą, które chcą usłyszeć przez telefon głos swoich dzieci. Ci wszyscy europejscy obywatele płacili lub wciąż płacą za używanie telefonu komórkowego trzy czy cztery razy więcej tylko dlatego, że znajdują się kilka kilometrów od swojego kraju, nawet jeśli są wciąż na terytorium Wspólnoty.
<P>
Dzięki rozporządzeniu, które chcielibyśmy przyjąć jutro, problem wygórowanych cen zostanie wyeliminowany. Maksymalne limity przewidziane w rozporządzeniu wciąż pozwalają operatorom osiągać znaczne zyski i konkurować oferując niższe ceny. Mamy do czynienia ze skomplikowanym problemem związanym z rozdrobnieniem i funkcjonowaniem rynku telefonii komórkowej w Europie.
<P>
Kiedy konsumenci stają przed wyborem operatora telefonii komórkowej, przede wszystkim patrzą na ceny usług krajowych lub cenę nowego aparatu telefonicznego, natomiast opłatom za roaming przyglądają się mniej uważnie. Kiedy przekraczają granicę innego państwa członkowskiego UE, zaczynają podlegać opłatom za roaming, nawet w przypadku rozmów przychodzących. Jedyną opcją dla konsumentów jest podjęcie decyzji o niekomunikowaniu się za pomocą telefonu komórkowego. Konkurencja między operatorami nie uwzględnia tej perspektywy. Operator z kraju pochodzenia musi zapłacić operatorowi z odwiedzanej sieci za przeniesienie sygnału.
<P>
Niektóre kraje, na przykład państwa popularne wśród turystów, odwiedza wielu gości w krótkim okresie, natomiast w innych większa liczba obywateli wyjeżdża za granicę. Oznacza to, że zaburzona zostaje równowaga między podażą i popytem, co jest powodem stosowania wysokich taryf brutto nawet pomiędzy operatorami. Ponadto w niektórych krajach wyższy jest koszt instalacji i obsługi sieci telefonii komórkowej. Co więcej, mniejsi lub nowi operatorzy, którzy weszli na rynek, twierdzą, że często duzi paneuropejscy operatorzy stosują wobec nich dyskryminację cenową. Ostatecznie zawsze płaci klient.
<P>
Rozporządzenie, które mamy zamiar przyjąć jutro, jest rozwiązaniem krótkoterminowym. Nie możemy regulować cen w nieskończoność, gdyż ma to wpływ na innowacyjność, a nawet może mieć wpływ na konkurencyjność. Właśnie dlatego w rozporządzeniu przewiduje się, że Komisja Europejska musi przeanalizować różne sposoby regulacji rynku. Niektóre z tych sposobów wymienione są nawet w rozporządzeniu. Za dwa, trzy lata, kiedy będziemy dysponować większą ilością informacji, będziemy mogli przedyskutować więcej opcji. Mam nadzieję, że wtedy będziemy w stanie wdrożyć ramy legislacyjne umożliwiające ustalenie konkurencyjnych taryf roamingu w długiej perspektywie czasowej.
<P>
Niezależnie od tej kwestii, Parlament moim zdaniem ulepszył rozporządzenie w wielu aspektach. Ograniczyliśmy maksymalne taryfy roamingowe brutto za przesyłanie danych do 50 centów za megabit, aby zachęcić do korzystania z tej usługi i zapewnić odpowiednią konkurencyjność w sektorze. Udało nam się uprościć wytyczne dotyczące informowania klientów o dostępie do mobilnego Internetu w roamingu. Poza tym sprawiliśmy, że przepisy mające na celu ograniczenie miesięcznych rachunków za transfer danych w roamingu do 50 euro są zdecydowanie bardziej elastyczne dla osób zainteresowanych tą usługą. Wiadomości tekstowe objęte taryfą roamingową, które wysyłane są w chwili wejścia klienta w sieć zagraniczną, będą obejmować także odniesienie do unikalnego numeru alarmowego 112. Ograniczyliśmy taryfy maksymalne dla połączeń odbieranych i wykonanych i utrzymaliśmy marżę zysku dla operatorów. Ponadto uniemożliwiliśmy działanie operatorom, którzy wciąż stosują praktykę pobierania od podróżujących za granicę klientów opłat za to, że ktoś pozostawił im wiadomość na poczcie głosowej.
<P>
Na koniec chciałabym podziękować za wysiłki podjęte w tak krótkim czasie wszystkim moim kolegom i koleżankom posłom z innych grup politycznych, pani komisarz Reding i jej pracownikom, pani ambasador Reinišovej oraz przedstawicielom prezydencji czeskiej i francuskiej, Radzie, a także naszym służbom w Parlamencie Europejskim, którzy wspólnie pracowali, aby miliony obywateli mogły cieszyć się tego lata z przystępnych taryf roamingowych.
<SPEAKER ID="122" NAME="Viviane Reding">
komisarz. - Pani przewodnicząca! W pełni zgadzam się ze sprawozdawczynią, której chciałabym podziękować za szybką i efektywną pracę.
<P>
Mamy tu do czynienia z przeszkodami utrudniającymi swobodę przemieszczania się, ponieważ jeśli karzemy obywateli za ich rachunki telefoniczne, kiedy ci przekraczają granice, to na pewno nie możemy mówić o rynku wewnętrznym, do którego dążymy i który chcemy zbudować. Zatem chcąc zapewnić naszym obywatelom swobodę przemieszczania się, musimy usunąć te przeszkody. Dotyczą one wielu ludzi. W Unii Europejskiej jest około 150 milionów obywateli, którzy przynajmniej raz w roku używają swoich telefonów komórkowych w roamingu, kiedy są za granicą, i którzy muszą za to płacić. Są to studenci, podróżni i turyści, ale także osoby pracujące w innych krajach, dziennikarze oraz ludzie biznesu, znajdujący się w mniej korzystnej sytuacji ze względu na wysokie opłaty telekomunikacyjne.
<P>
Właśnie dlatego chciałabym podziękować Parlamentowi Europejskiemu za tak szybką odpowiedź na wniosek Komisji. Myślę, że udało nam się przełożyć wniosek na konkretne działania w czasie rekordowo krótkim w Unii Europejskiej - od wniosku do wdrożenia minęło zaledwie siedem miesięcy. Jest to pierwsze działanie tego rodzaju, pierwsze działanie tego rodzaju w interesie europejskich konsumentów.
<P>
Chciałabym powiedzieć jeszcze kilka słów o korzyściach wynikających z pierwszego pakietu roamingowego. W przypadku roamingu głosowego udało się nam obniżyć ceny płacone przez obywateli o 60% i zwiększyć liczbę połączeń w branży o 30%. Ponadto, co ciekawe, branża odnotowuje stały wzrost liczby telefonów komórkowych używanych przez obywateli. Na dzień dzisiejszy średni współczynnik penetracji wynosi w Europie 119%. Jest to absolutny rekord świata, a dzięki spadkowi cen roamingu obywatele korzystający ze swoich telefonów komórkowych mają jeszcze większą swobodę. Poza tym rozwiązanie to pozwala branży uzyskać godziwe zyski, jako że stale rośnie liczba połączeń. Jednocześnie spadają ceny połączeń krajowych. Od momentu, kiedy sprawą zajęła się Komisja pod kierownictwem przewodniczącego Barroso, ceny krajowych połączeń w sieciach komórkowych spadły o około 35%. Jest to odpowiedź na pytanie zadawane przez tych, którzy twierdzą, że obniżenie cen roamingu prowadzi do podwyższenia cen krajowych. Sytuacja taka nie ma miejsca. Dane statystyczne wskazują, że mamy do czynienia z sytuacją odwrotną.
<P>
Teraz idziemy o krok dalej - po pierwsze, oczywiście, w odniesieniu do roamingu głosowego. Uważam, że bardzo dobrze dzieje się, że kontynuujemy obniżanie cen maksymalnych, dzięki czemu w przewidzianych ramach oferty mogą ze sobą konkurować. Bardzo ważne jest, abyśmy objęli tym usługi SMS w roamingu, gdyż każdego roku w Unii Europejskiej wysyłanych jest 2,5 miliarda wiadomości tekstowych. Wielkość przychodów branży z tego tytułu wynosi około 800 milionów euro. Zatem kto wysyła te wiadomości? Zwykle młodzi ludzie: 77% osób do 24 roku życia korzysta z wiadomości tekstowych podczas pobytu za granicą, ponieważ jest to dla nich łatwiejsze i tańsze. Dlatego są oni karani, kiedy korzystając z roamingu muszą ponosić niezwykle wysokie koszty w porównaniu z kosztami ponoszonymi przez operatorów. Dobrze: obniżamy te ceny, aby wysyłanie wiadomości tekstowych stało się czymś normalnym, zarówno wtedy, gdy jesteśmy w domu, jak i podczas pobytu w sąsiednim kraju. Konsumenci odniosą dzięki temu ogromne korzyści. Obniżka, która zostanie poddana jutro pod głosowanie, oznacza spadek cen o 60% w przypadku wiadomości tekstowych. W kwestii naliczania sekundowego dotyczącego połączeń realizowanych w ramach roamingu: mówiąc krótko, nie każmy ludziom płacić za to, czego nie wykorzystali; niech płacą za to, co w rzeczywistości wykorzystali. Ponadto wyeliminujemy pobieraną dziś ukrytą opłatę w wysokości 24%, dzięki czemu klienci będą płacić tylko za rzeczywiście wykorzystany czas. Mamy nadzieję, że kwestia transferu danych w roamingu zostanie rozwiązana w przyszłości.
<P>
Jednak w chwili, gdy chcemy opracować rozwiązanie umożliwiające pobieranie w dowolnym miejscu filmu, artykułu prasowego lub zdjęcia, które chcielibyśmy przesłać przyjaciołom, na dzień dzisiejszy wciąż otrzymujemy szokująco wysokie rachunki. Otrzymałam kopie opiewających na kilka tysięcy euro rachunków przesłanych osobom, które przebywając przez trzy lub cztery dni za granicą pobrały z Internetu swoje ulubione programy telewizyjne lub artykuły prasowe, z których zwykle korzystają. Sytuacja ta nie będzie mieć już miejsca, ponieważ w nowym rozporządzeniu przewidziano rozwiązanie dotyczące "progu odcięcia”, które 1 lipca 2010 r. stanie się limitem domyślnym mającym automatyczne zastosowanie w celu ochrony naszych konsumentów.
<P>
Jest to zatem wielki dzień dla Europy i wielki dzień dla europejskich konsumentów. Dziękuję Parlamentowi, który działał bardzo szybko. Myślę, że opinia publiczna zrozumie, że Parlament ten pracuje dla obywateli.
<SPEAKER ID="124" NAME="Syed Kamall">
sprawozdawca komisji opiniodawczej Komisji Rynku Wewnętrznego i Ochrony Konsumentów. - Panie przewodniczący! Na wstępie chciałbym przede wszystkim podziękować kontrsprawozdawcom Komisji Rynku Wewnętrznego ze wszystkich grup, ich pracownikom i doradcom. Uważam, że wszyscy w Komisji Rynku Wewnętrznego możemy być dumni z tego, że osiągnęliśmy kompromis w sprawie większej przejrzystości oraz sposobów ostatecznego wyeliminowania problemu szokująco wysokich rachunków. Szokująco wysokie rachunki nie były niczym dobrym dla reputacji operatorów komórkowych, ale, co ważniejsze, nie były niczym dobrym dla konsumentów.
<P>
Jednak jeżeli chodzi o ustalanie górnych limitów cen, wciąż mam pewne obawy. Musimy zapytać, którzy konsumenci skorzystają z sowieckich praktyk ekonomicznych polegających na odgórnym ustalaniu cen. W kontekście tego, że z roamingu w rzeczywistości korzysta co najwyżej 35% konsumentów i że odsetek ten w przypadku osób regularnie z niego korzystających jest jeszcze niższy, co przyznała sama pani komisarz, jak również tego, że przedmiotowe prawo w największym stopniu przyniesie korzyści wąskiej grupie uprzywilejowanych konsumentów, takich jak urzędnicy Komisji, posłowie do PE, lobbyści oraz biznesmeni, należy mieć nadzieję, że nie ograbiamy biednych i nie każemy im płacić za tańsze rozmowy telefoniczne wykonywane przez bogatych.
<SPEAKER ID="125" NAME="Manolis Mavrommatis" LANGUAGE="EL">
Panie przewodniczący, pani komisarz, panie i panowie! Chciałbym rozpocząć od pogratulowania zarówno sprawozdawczyni, pani poseł Vălean, jak i sprawozdawcy zajmującemu się pierwszym rozporządzeniem w sprawie roamingu, panu posłowi Rübigowi, doskonałej współpracy w Komisji Kultury i Edukacji, w której byłem sprawozdawcą komisji opiniodawczej w sprawie, która jest przedmiotem zainteresowania 150 milionów konsumentów oraz branży telekomunikacyjnej.
<P>
Po udanym zastosowaniu pierwszego rozporządzenia dwa lata temu, Parlament Europejski został wezwany do przyjęcia zmienionego rozporządzenia, które obejmuje ceny wiadomości tekstowych i transferu danych.
<P>
Osobiście chciałbym wypowiedzieć się na temat korzyści wypływających z nowego rozporządzenia, szczególnie dla osób podróżujących w interesach - na przykład pracowników mass mediów często korzystających z funkcji pozwalającej na pobieranie plików na telefony komórkowe.
<P>
Zmienione rozporządzenie będzie działać jak zawór bezpieczeństwa przeciwdziałający zbyt wysokim i niekontrolowanym opłatom, jakie były dotychczas narzucane przez operatorów telefonii komórkowej, o czym powiedziała pani komisarz. Właśnie dlatego uważam, że głosowanie za sprawozdaniem będzie kolejnym zwycięstwem Parlamentu w walce o ochronę praw konsumenta i kolejnym ogromnym krokiem, który wniesie nowe życie w rynek wewnętrzny.
<P>
W końcu, dzięki zgodzie pomiędzy instytucjami, ufam i mam nadzieję, że przedmiotowe rozporządzenie wejdzie w życie latem, aby osoby podróżujące były chronione przed niejasnymi opłatami i zbyt dużymi kosztami narzucanymi przez operatorów telefonii komórkowej.
<SPEAKER ID="126" NAME="Paul Rübig" LANGUAGE="DE">
Dziękuję, panie przewodniczący. Chciałbym w szczególności pogratulować sprawozdawczyni, pani poseł Vălean, ale także pani komisarz Reding, która była bardzo zaangażowana w negocjacje nad rozporządzeniem Roaming II. Uważam, że te negocjacje oraz - co oczywiste - cel, którym jest zrównanie cen krajowych i cen, jakie płacimy w innych państwach europejskich do tego samego poziomu, stanowią ważny krok naprzód.
<P>
Kolejną dobrą wiadomością jest to, że za roaming odpowiedzialne są teraz krajowe urzędy regulacyjne, które zajmą się kontrolą i monitoringiem, co zapewni większą przejrzystość. Przejrzystość jest kluczowa dla funkcjonowania rynku. Dotychczas na wielu obszarach rynku brakowało przejrzystości i dochodziło do rażących nadużyć.
<P>
Nie jest rzeczą słuszną, aby za transfer danych pobierane były absurdalnie wysokie kwoty, co często ma miejsce. Naliczanie sekundowe w przypadku rozmów przychodzących doprowadzi w przyszłości do znacznego postępu i korzyści finansowych dla europejskich obywateli.
<SPEAKER ID="127" NAME="David Hammerstein" LANGUAGE="ES">
Panie przewodniczący! Interwencja jest konieczna, kiedy rynek nie funkcjonuje w prawidłowy sposób. Po raz kolejny złamaliśmy tabu: wolny rynek nie jest rzeczą świętą, a jeszcze mniej święty jest w dobie kryzysu, kiedy kieszenie europejskich obywateli są bardziej puste niż wcześniej.
<P>
Przedmiotowa umowa, której celem jest ograniczenie wygórowanych kosztów rozmów i wiadomości tekstowych w roamingu, przynosi korzyści konsumentom, ma korzystny wpływ na komunikację między europejskimi państwami i wnosi wkład w stworzenie pożytecznej i pozytywnej Europy.
<P>
Rachunki telefoniczne milionów europejskich obywateli mogą spaść lub może stać się coś odwrotnego: z uwagi na to, że wiadomość tekstowa będzie kosztować jedynie 11 centów, ludzie będą wysyłać je przez cały dzień i wydadzą taką samą kwotę jak wcześniej.
<P>
Szczególnie pozytywne są rozwiązania dotyczące transferu danych, dzięki którym po pierwszych trzydziestu sekundach rozpoczyna się naliczanie sekundowe. Maksymalny koszt wiadomości tekstowych oraz transferu danych mógłby być nieznacznie niższy, ale poszliśmy w tej sprawie na kompromis, aby osiągnąć porozumienie.
<P>
Chciałbym podziękować pani komisarz Reding, pani poseł Vălean oraz sprawozdawcom ze wszystkich grup za to, że daliśmy dobry przykład działania Unii Europejskiej w dobie kryzysu.
<SPEAKER ID="128" NAME="Przewodniczący">
Zatem możemy zakończyć optymistycznym akcentem, który jest bardzo ważny, szczególnie przed wyborami. Teraz proszę panią poseł Ţicău, aby zabrała głos zgodnie z procedurą "catch-the-eye”.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Panie przewodniczący, pani komisarz! Chciałabym pogratulować moim kolegom posłom wykonanej pracy i przygotowanego sprawozdania. Parlament Europejski bez wątpienia pracuje w interesie europejskich obywateli. Pamiętam, że w trakcie poprzedniej debaty na temat obniżenia taryf roamingowych w telefonii komórkowej nasza dyskusja obejmowała bardzo szeroki wachlarz tematów. Cieszę się, że tym razem nie pojawiły się między nami żadne kwestie sporne. W rzeczywistości wszyscy szybko przyjęliśmy przedmiotową obniżkę taryf. Chciałabym powiedzieć, że moim zdaniem bardzo ważne jest, abyśmy kontynuowali obniżki opłat za korzystanie z telefonów komórkowych na jeszcze większą skalę, zarówno w przypadku rozmów wychodzących, jak i przychodzących. Jednak szczególnie ważne jest obniżanie opłat za wiadomości tekstowe.
<P>
Tak naprawdę nie robimy tego wyłącznie dla młodszego pokolenia, ale dla wszystkich, którzy podróżują po Unii Europejskiej. W rzeczywistości rozwiązanie to jest z jednej strony środkiem chroniącym konsumenta, a z drugiej strony dobrym przykładem sposobu, w jaki można regulować rynek dla dobra europejskich obywateli.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Panie przewodniczący! Pani komisarz! Telefon komórkowy i Internet stały się swoistymi symbolami mobilności i innowacyjności. Obywatele powinni mieć więc szeroki i łatwy dostęp do usług telekomunikacyjnych. Pomimo wielu apeli ze strony Pani komisarz ceny sms-ów wysyłanych z innych państw wciąż są średnio znacznie droższe i znacznie przewyższają krajowe ceny tych usług. Należy dążyć do zmiany tej sytuacji. Wysoko oceniam działalność Komisji i pani komisarz w tym względzie.
<P>
Podobnie wygląda sprawa Internetu. Dlaczego korzystanie z tej usługi za pomocą telefonu komórkowego ma być luksusem? Wszyscy jesteśmy za zapewnieniem jak najszerszego dostępu do Internetu. Obniżenie cen transferu danych w roamingu na pewno się temu przysłuży. Ważne jest, że sprawa ta dotyczy w dużej mierze najmłodszej grupy naszego społeczeństwa.
<SPEAKER ID="131" NAME="Bogusław Liberadzki" AFFILIATION="PSE">
(PL) Pani komisarz! Panie przewodniczący! Wyrażam zadowolenie z kierunku, w jakim rozwijamy się, to znaczy z radykalnego obniżenia opłat (jest to krok pierwszy, myślę, że będą następne) za rozmowę, roaming, a także dostęp do Internetu. To są czynniki, które mogą spowodować przyspieszenie realizacji strategii lizbońskiej. Jest to ważne dla procesu edukacyjnego, dla młodego pokolenia. Ważne jest, że urządzenia sieciowe mogą być dostępne dla ludzi względnie biednych czy o niższym poziomie dochodów. Jest to dobry kierunek. Tę wiadomość nasze społeczeństwa na pewno przyjmą z zadowoleniem. Dziękuję za to Komisji.
<SPEAKER ID="132" NAME="Alojz Peterle" AFFILIATION="PPE-DE">
(SL) Chciałbym szczerze pogratulować sprawozdawczyni i pani komisarz. Pani komisarz! Kilka lat temu powiedziałem pani, że nie lubię być karany za to, że dzwonię za granicę. Nie oczekiwałem, że mój status jako konsumenta ulegnie tak szybko poprawie, a w szczególności, że stanie się to dzięki przedmiotowej dyrektywie.
<P>
Dyrektywa ta jest dowodem na to, że Unia Europejska jest w stanie użyć wspólnej polityki do nawiązania bliższych relacji ze swoimi obywatelami, przynosząc im korzyści tam, gdzie jest to dla nich najbardziej odczuwalne - w ich kieszeniach. Oznacza ona więcej Europy, większą konkurencyjność i jednolity rynek, a dla mnie jest jednym z największych osiągnięć Komisji i Parlamentu tej kadencji. Jedyną rzeczą, jakiej teraz pragnę, jest to, abyśmy poświęcali wiele uwagi konsumentowi i działali w tym samym duchu w przyszłej kadencji. Jeszcze raz gratuluję i bardzo państwu dziękuję.
<SPEAKER ID="133" NAME="Viviane Reding">
komisarz. - Panie przewodniczący! Chciałabym szczególnie podziękować posłom, którzy wykonali tę wspaniałą pracę. Na początek oczywiście sprawozdawczyni, pani poseł Vălean, ale także sprawozdawcom z innych komisji, kontrsprawozdawcom oraz rzecznikom grup. Dzięki nim bardzo ważny wniosek dotyczący swobodnego przepływu obywateli oraz obniżenia wygórowanych stawek mogły stać się rzeczywistością zaledwie w siedem miesięcy. Uważam, że jest to wielka chwila dla rynku wewnętrznego. To wielka chwila, która pokazuje obywatelom, że posłowie do PE traktują ich poważnie.
<P>
Jeżeli państwo pozwolą, chciałabym jednak powiedzieć - z całym szacunkiem należnym na przykład panu posłowi Kamallowi - że kiedy rynek nie funkcjonuje prawidłowo, interweniować powinno przywództwo polityczne. Chciałabym, aby ktoś w tej Izbie wytłumaczył mi, jak można mówić o tym, że rynek dobrze funkcjonuje, kiedy koszt przesłania wiadomości tekstowej z jednego kraju do drugiego ponoszony przez operatora wynosi mniej niż 11 centów, a klient musi zapłacić przeciętnie ponad 28 centów. Coś tu jest nie tak.
<P>
Zatem jeżeli teraz ustalamy maksymalny koszt na poziomie 11 centów, uważam, że pozostawiamy duże pole manewru; duże pole pozwalające rozwinąć się konkurencji. Jak większość z państwa w tej Izbie, wolałabym, aby rynek funkcjonował dobrze, i abyśmy nie musieli tego robić. Miejmy nadzieję, że nie będziemy musieli tego robić po raz kolejny w przyszłości i miejmy nadzieję, że po tej decyzji rynek będzie naprawdę działać w interesie branży, w interesie obywateli, w interesie swobodnego przemieszczania się oraz w interesie rynku wewnętrznego, gdzie każdy obywatel może podróżować i nie będzie karany za wykonane połączenia telefoniczne.
<SPEAKER ID="134" NAME="Adina-Ioana Vălean" LANGUAGE="RO">
Obniżenie opłat za roaming jest bezwzględnie konieczne. Wszyscy zgadzamy się, że rynek nie działa prawidłowo. Sposób, w jaki powinniśmy go regulować, jest kwestią, nad którą wciąż możemy dyskutować.
<P>
W tej chwili dyskutujemy nad wnioskiem Komisji dotyczącym ustalenia taryf maksymalnych. Czy jest to najlepszy z dostępnych instrumentów? Tego nie wiemy, ale jest to jedyna opcja, jaką dysponujemy w tej chwili. Mam nadzieję, że w przyszłości uda nam się znaleźć metody alternatywne.
<P>
Na koniec chciałabym zwrócić się do całego sektora telefonii komórkowej. Nie możemy dopuścić do tego, aby rozpowszechniała się opinia, że sektor ten w bezwzględny sposób wykorzystuje konsumentów. Opinia taka mogłaby być niebezpieczna, gdyż branża ta dobrze prosperuje, czego odzwierciedleniem jest tworzenie nowych miejsc pracy, duże wpływy do budżetu oraz innowacje technologiczne. Moim zdaniem właśnie dlatego ważne jest, aby ci z nas, którzy regulują rynek, nie czuli się jeszcze w pełni usatysfakcjonowani wykonaną właśnie pracą i aby starali się dokonać dalszych zmian, mających na celu osiągnięcie długofalowych korzyści.
<P>
Chciałabym podziękować wszystkim osobom zaangażowanym w przygotowanie przedmiotowego sprawozdania i mam nadzieję, że będziemy omawiać tę samą kwestię przy innej okazji.
<SPEAKER ID="135" NAME="Przewodniczący">
Debata została zamknięta.
<P>
Głosowanie odbędzie się w środę 22 kwietnia 2009 r.
