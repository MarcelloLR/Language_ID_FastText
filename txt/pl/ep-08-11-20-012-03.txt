<CHAPTER ID="012-03">
3. Sprawa rodziny al-Kurd 
<SPEAKER ID="266" NAME="Przewodniczący">
Następnym punktem posiedzenia jest debata dotycząca sześciu wniosków o rezolucję w sprawie rodziny al-Kurd.
<SPEAKER ID="267" NAME="Marios Matsakis">
autor. - Panie przewodniczący! Proszę pozwolić mi zacząć od tego, że w tej kwestii wyrażę swoją osobistą opinię.
<P>
Pozwólcie mi państwo powiedzieć, że jestem w pełni świadomy - tak jak i wy - że wszystko, cokolwiek mówimy w tej Izbie na temat Izraela, jest bardzo drobiazgowo analizowane, a potem zupełnie zlekceważone, jeśli chodzi o sedno sprawy. Jedyne podejmowane działania obejmują na różne sposoby ataki na tych posłów, którzy w jakikolwiek sposób skrytykowali naganne postępowanie Izraela.
<P>
Sam osobiście tego doświadczyłem. Podczas niedawnych debat w tej Izbie na temat więźniów palestyńskich w Izraelu użyłem ostrych sformułowań, by zaatakować urzędników rządu izraelskiego. Zrobiłem to, aby im pokazać, że ich stanowisko dotyczące więźniów palestyńskich było - i, obawiam się, nadal jest - skrajnie nieludzkie i karygodne.
<P>
Po moim wystąpieniu nie tylko Ambasador Izraela na Cyprze rozpoczął polityczną kampanię szkalowania mnie, ale, co ważniejsze, Marszałek Knesetu, pani Dalia Itzik, napisała oficjalny list ze skargą na moją osobę do Przewodniczącego Parlamentu Europejskiego. Pan Pöttering odpowiedział tak dyplomatycznie, jak tylko mógł, i dziękuję mu za obronę prawa do wolności wypowiedzi posłów podczas debat w tej Izbie. Dziękuję mu również za przesłanie mi kopii jego odpowiedzi do pani Itzik. Mam ten list ze sobą i dostarczam go Sekretariatowi jako dowód, że to, co mówię, jest prawdą.
<P>
Ponadto mam przesłanie do pani ambasador Itzik: w Parlamencie Europejskim i ogólnie w Unii Europejskiej mamy prawo wyrażania naszych opinii w sposób wolny i demokratyczny. Być może pani ambasador powinna zrobić to samo w swoim parlamencie, jak również we własnym kraju.
<P>
W kwestii tematu tej rezolucji pragnę powiedzieć rzecz następującą. Po pierwsze, nie jest to kwestia prawa cywilnego, jak mogą twierdzić niektórzy źle poinformowani i źle informujący posłowie tej Izby: jest to niewątpliwie sprawa polityczna; to kontynuacja polityki kolejnych rządów izraelskich zmierzająca ku wyrzuceniu Palestyńczyków z ich domów i ziemi i wcieleniu siłą - lub też poprzez użycie sztuczek prawnych - tak dużej części terytoriów okupowanych, jak to tylko możliwe, do państwa Izrael.
<P>
Po drugie, izraelska misja przy UE, w dokumencie wysłanym wybiórczo do niektórych posłów, podjęła próbę uzasadnienia, że nieruchomość ta należy do Izraelczyków z powodów historycznych. W dokumencie tym twierdzi się, że dwie żydowskie organizacje pozarządowe zakupiły ziemię, na której w spornym obszarze za czasów Imperium Otomańskiego budowane były budynki. Szczerze mówiąc, trudno potraktować takie stwierdzenie poważnie i nie zasługuje ono na dalsze rozważania.
<P>
Na zakończenie pozwolą państwo, że ponownie wyrażę własne stanowisko, tak aby nie było żadnych wątpliwości: szanuję prawo narodu żydowskiego do własnego państwa, ale żydowski rząd musi szanować prawo narodu palestyńskiego do posiadania jego państwa.
<SPEAKER ID="268" NAME="Véronique De Keyser">
autorka. - (FR) Panie przewodniczący! Są dwa aspekty tego bolesnego problemu eksmisji rodziny al-Kurd, jeden polityczny, a drugi humanitarny.
<P>
Aspekt polityczny dotyczy statusu Wschodniej Jerozolimy, którą Izraelczycy uznają za integralną część Izraela. Przypomnijmy sobie, że ani Europa, ani społeczność międzynarodowa nigdy tego w ten sposób nie postrzegały.
<P>
W rezolucji nr 252 Rada Bezpieczeństwa ONZ wyraźnie twierdzi, że wszelkie prawne i administracyjne środki i postanowienia przyjęte przez Izrael, łącznie z zawłaszczeniem ziemi i własności, które zmieniają status prawny, nie mają mocy wiążącej i nie mogą mieć wpływu na zmianę statusu.
<P>
Rada Bezpieczeństwa przypomniała o tym Izraelowi w 1980 roku, kiedy podjął środki w celu uczynienia swoją stolicą zjednoczonej Jerozolimy, a rezolucja nr 476 nawołuje do natychmiastowego zaprzestania stosowania środków i polityk, które mają wpływ na charakter i status świętego miasta. Rezolucja nr 478 potwierdza, że wszelkie środki podjęte w celu modyfikacji statusu miasta nie mają mocy prawnej. Ani ONZ, ani Europa nie wycofały się z tego stanowiska.
<P>
Dlatego też, mimo całego szacunku, jaką każdy w tej Izbie ma dla niepodległości i sprawiedliwości Izraela, wiemy, że może ona być oparta wyłącznie o prawa tego kraju, które stoją tu w sprzeczności z prawem międzynarodowym oraz że prawo międzynarodowe nie daje temu państwu żadnej jurysdykcji nad Wschodnią Jerozolimą.
<P>
Dlatego też eksmisja rodziny al-Kurd musi być umieszczona w tej perspektywie politycznej i nie może być postrzegana jedynie jako spór o własność. Rodzina al-Kurd została eksmitowana na rzecz rodziny żydowskiej, która dopiero niedawno wyemigrowała do Izraela. Zostali pozbawieni swojego prawa własności, o które walczyli przez 40 lat i ci z naszych parlamentarzystów, którzy ich spotkali, lepiej ode mnie mogą opisać ludzki dramat związany z tą eksmisją.
<P>
Cieszy mnie fakt, że niezależnie od podziałów partyjnych nawołujemy do sprawiedliwości i wzywamy, do oddania własności.
<P>
(Oklaski)
<SPEAKER ID="269" NAME="Luisa Morgantini">
autorka. - (IT) Panie przewodniczący, panie i panowie! W środku nocy 9 listopada palestyńska rodzina al-Kurd została wyrzucona ze swojego domu w Sheikh Jarah we Wschodniej Jerozolimie przez izraelską policję. Rodzina składa się z matki, na wpół sparaliżowanego ojca z chorobą serca i pięciorga dzieci; rodzinę tę stanowią uchodźcy od 1948 roku, uchodźcy z własnej ziemi, wyrzuceni z domu we Wschodniej Jerozolimie wraz z tysiącami innych Palestyńczyków.
<P>
Dzisiaj ponownie nie mają domu, choć kupili ten dom i mieszkali w nim od 1956 roku. Grupa ekstremistycznych osadników - i to nie biednych Żydów, którzy byli prześladowani i uciekli od straszliwej tragedii Holokaustu, ale fundamentalistów, którzy wierzą, że ziemia ta należy do nich na mocy boskiego prawa - wysuwa roszczenia co do własności tego budynku i 26 innych domów w tej samej dzielnicy na podstawie, jak powiedział pan Matsakis, kodeksu ottomańskiego z XIX wieku o niewątpliwej autentyczności, dyskutowanej nawet przez władze USA. Jednak istnieje już plan: izraelskie stowarzyszenie chce wybudować dwieście domów na ruinach domów Palestyńczyków, którzy mają być stamtąd wyrzuceni.
<P>
Zaledwie w zeszłym tygodniu, razem z delegacją z Parlamentu Europejskiego udaliśmy się na okupowane terytoria Palestyny, przy czym delegacja składała się z posłów ze wszystkich grup politycznych; odwiedziliśmy rodzinę al-Kurd w jej domu i byliśmy bezpośrednio świadkami zastraszania i przemocy, jakiej poddawani są na co dzień przez osadników, którzy już znaleźli się w niektórych z tych domów.
<P>
Teraz stali się bezdomnymi, a w naszej rezolucji zwracamy się w tej sprawie w ust. 4; przykro mi, że PPE, która opowiada się za kompromisem i która głosowała za tym ustępem - nawołując do zwrotu domu rodzinie al-Kurd - teraz prosi o głosowanie podzielone, bo na etapie kompromisu wszyscy byli zgodni. Dziś nie dość, że rodzina nie ma domu, to nie ma też namiotu, bo namiot rozbity na podwórzu należącego do Palestyńczyków domu został dwukrotnie zniszczony przez izraelskie buldożery. Kolejnych 500 rodzin w Sheikh Jarah podzieli ich los, jeśli nie zainterweniujemy zdecydowanie w kwestii tych przestępstw, czyli tych ciągle prowadzonych za przyzwoleniem wyburzeń.
<P>
Dlatego też uważam, tak jak mówiła też pani poseł De Keyser, że polityka wobec Wschodniej Jerozolimy jest polityką kolonialną prowadzoną przez Izrael i nie jest uznawana przez społeczność międzynarodową. Sądzę, że nadszedł czas, abyśmy nie tylko z naciskiem wypowiadali słowa "prosimy, Izraelu, przestrzegaj międzynarodowego prawa”, ale także abyśmy podjęli konkretne kroki zapobiegające kontynuacji tych działań, działań niszczących pokój pomiędzy Palestyńczykami a Izraelczykami.
<SPEAKER ID="270" NAME="Ryszard Czarnecki">
autor. - Panie przewodniczący! Mam poczucie, że jest to sprawa inna niż te, które omawialiśmy wcześniej. Dramat 13-letniej dziewczynki zamordowanej na oczach dzikiego tłumu w Somalii, kwestia kary śmierci i czekających na nią setek ludzi w Nigerii, są sprawami różnymi od tej, którą w tej chwili omawiamy.
<P>
Musimy powiedzieć, że jesteśmy obserwatorami pewnego dramatu rodziny palestyńskiej i nad tym dramatem trzeba się pochylić. Z drugiej strony chciałem podkreślić, że w przeciwieństwie do Nigerii i Somalii to nie jest taki biało-czarny film. Bardzo skomplikowana historia ostatnich 50 lat na tych terenach pokazuje, że tam ofiarami często byli i Żydzi i Palestyńczycy. Bilans krzywd zadanych z obu stron na pewno nie jest równy i nie o tym teraz mówimy. Zabieram tutaj głos po to, abyśmy w przyszłości starali się widzieć sprawy w nieco szerszym kontekście. Być może wówczas mielibyśmy prawo do bardziej sprawiedliwych sądów, niż to ma miejsce czasami w tej sprawie.
<SPEAKER ID="271" NAME="Bernd Posselt">
sprawozdawca. - (DE) Panie przewodniczący! Historia narodu izraelskiego to niekończąca się opowieść o wypędzeniach. Dwa tysiące lat temu naród ten został wypędzony ze swej pierwotnej ojczyzny i został rozproszony po całym świecie. Przez wieki przedstawiciele tego narodu byli prześladowani i wyrzucani z krajów, w których znaleźli schronienie. Straszliwym punktem kulminacyjnym tego procesu był Holokaust, zbrodnia przeciw ludzkości, w wyniku której wielu Żydów wróciło do Ziemi Świętej, ziemi ich przodków, co spowodowało tam ponowne starcia, wypędzenia i spory prawne.
<P>
W tej sytuacji Parlament Europejski nie może zrobić nic więcej niż tylko poprzeć, najlepiej jak potrafi, deklarowane intencje państwa Izrael i pokojowo nastawionej części ludności palestyńskiej, której liczebności nie potrafię określić, w celu uzyskania pokojowego rozwiązania, dokonanego za obopólną zgodą. Nie ma sensu wybieranie pojedynczego przypadku w trybie pilnym i podejmowanie dogmatycznej decyzji, że zostanie on rozwiązany w czwartek w Strasburgu. Jednak istnieją wyraźne powody, dla których wzięliśmy udział w tej rezolucji. Chcieliśmy zaangażować się w proces dyskusji i wierzymy, że prawa człowieka są niepodzielne.
<P>
Oczywiście, nie jesteśmy obojętni na los rodziny al-Kurd i chcemy uczynić ich los tematem naszej dyskusji. Jednak nie sądzimy, aby można było zrobić to autorytarnie. Dlatego też uważamy, że punkt 4 jest dogmatyczny w sposób, który nie oddaje sprawiedliwości tej sprawie. Z tego powodu nasze podejście polega na interweniowaniu w imię praw człowieka, procesu pokojowego i oczywiście rodziny al-Kurd, ale możemy zrobić to tylko w ramach dialogu z obiema stronami, a nie przyjmując stanowisko jednostronne. Dlatego też stanowczo popieramy tę decyzję, ale wnioskujemy o głosowanie podzielone w kwestii punktu 4, ponieważ jest to kwestia, co do której decyzja powinna zapaść na miejscu. Oferujemy naszą pomoc w tym celu.
<SPEAKER ID="272" NAME="Jana Hybášková">
w imieniu grupy PPE-DE. - (CS) Panie przewodniczący! Qui bonum, proszę pozwolić mi nie zgodzić się ze sposobem, w jaki ten Parlament został niemądrze wciągnięty w konkretne interesy polityczne stron konfliktu palestyńsko-izraelskiego. Wszystko sprowadza się do podstawowej niejasności rezolucji nr 242 - która jest starsza ode mnie - jako że ta rezolucja nie wyszczególnia granic jurysdykcji prawnej dla Wschodniej Jerozolimy. Czy jest to spór cywilny? Nie. Czy dotyczy czwartej konwencji genewskiej? Nie.
<P>
Beztrosko antycypujemy tutaj negocjacje przyszłej konferencji pokojowej, nie mając ku temu żadnego prawa. Szef delegacji do Palestyny został wciągnięty w sytuację odwiedzenia rodziny skazanej zgodnie z prawem, tym samym wzniecając ekstremalną prowokację izraelskich urzędników, przez co powstała rezolucja, która niestety nic nie przyniesie. Tak naprawdę istnieje potrzeba stworzenia warunków do gruntownej politycznej przemiany, jeśli chodzi o poglądy Parlamentu Europejskiego na udział Izraela w programach wspólnotowych oraz doprowadzenie do poprawy relacji politycznych, czego niestety nie byliśmy w stanie osiągnąć za pomocą metod demokratycznych. Zamiast rozwiązania demokratycznego funkcjonuje metoda naszych posłów, którzy dali Izraelczykom powód do takich działań. Zamiast rozwiązywać problemy, dolewamy oliwy do ognia. Nie na tym polega szacowna rola naszego Parlamentu.
<SPEAKER ID="273" NAME="Proinsias De Rossa">
w imieniu grupy PSE. - Panie przewodniczący! Z radością stwierdzam, że należałem do oficjalnej delegacji Parlamentu do PLC (Palestyńskiej Rady Legislacyjnej) dwa tygodnie temu i odwiedziliśmy rodzinę al-Kurd. Wówczas jeszcze mieli nadzieję, że sądy izraelskie wydadzą sprawiedliwy wyrok. Szkoda, że była to próżna nadzieja i że teraz zostali całkowicie eksmitowani ze swego domu, a nawet więcej, zostali usunięci z najbliższego otoczenia swego domu, kiedy zamieszkali w namiocie.
<P>
Trudno zachować choćby iskrę nadziei, że trwałe rozwiązanie oparte o koncepcję dwóch państw jest nadal możliwe, biorąc pod uwagę wojnę pozycyjną przeciwko narodowi palestyńskiemu, której byliśmy świadkami podczas naszej niedawnej wizyty i której odzwierciedleniem jest ta eksmisja. To oburzające, że choćby w tym konkretnym momencie rozważamy poprawę relacji z Izraelem - w sytuacji, gdy ma miejsce tyle naruszeń prawa międzynarodowego, rodziny są eksmitowane, sprowadza się osadników. Jedenaście tysięcy palestyńskich więźniów jest w więzieniach. Czterdziestu wybranych reprezentantów narodu palestyńskiego, łącznie z marszałkiem, znajduje się w więzieniu, jak też 300 dzieci w wieku poniżej 18 lat, w tym nawet dzieci 12-letnie. Jest to niedopuszczalne ze strony państwa uważającego się za państwo demokratyczne, które zdaniem jego przedstawicieli spełnia normy prawa międzynarodowego. Tak nie jest.
<P>
EU musi nalegać, aby rząd Izraela zwrócił rodzinie al-Kurd jej dom. Musimy stanowczo powiedzieć Izraelowi, że jeśli chce kontynuować interesy z UE, musi spełniać demokratyczne i humanitarne normy w praktyce, nie tylko retorycznie. Oczywiście, pomysły, aby Unia poprawiła swoje relacje z Izraelem, jak to proponują niektóre państwa członkowskie, powinny zostać zarzucone, dopóki ma miejsce tego rodzaju niesprawiedliwość.
<P>
Chciałbym zakończyć wnioskiem w kwestii formalnej. Sądzę, że propozycja poprawek ustnych w czwartkowe popołudnie - poprawek, które nie odzwierciedlają wydarzeń na miejscu i które nie mają wsparcia współautorów tej rezolucji - jest nadużyciem możliwości wnoszenia ustnych poprawek. Sądzę, że tej kwestii powinien się przyjrzeć sekretariat Parlamentu i należy zgłosić wnioski, dzięki którym taka sytuacja już się nie powtórzy.
<SPEAKER ID="274" NAME="Przewodniczący">
Oczywiście weźmiemy pod uwagę pański wniosek, panie pośle De Rossa. Zostanie przesłany odpowiedniej stronie, wiemy jednak, że poprawki ustne w czwartkowe popołudnia są w pewnym sensie wyjątkowym przypadkiem, gdyż nawet gdy obecna jest zbyt mała liczba posłów, to aby się im sprzeciwić, Izba i tak może głosować przeciwko nim.
<SPEAKER ID="275" NAME="Marios Matsakis" AFFILIATION="ALDE">
Panie przewodniczący! W tej kwestii: choć stanowczo nie zgadzam się z poprawkami ustnymi, jednak będę bronił prawa posłów do ich składania, nawet w czwartkowe popołudnie, i będę potępiał stanowczo te grupy - a moja grupa jest jedną z pierwszych, które potępię - które nie są w stanie zgromadzić tu swoich posłów w czwartkowe popołudnie.
<SPEAKER ID="276" NAME="Przewodniczący">
Nie chcę rozpoczynać debaty, jestem pewien, że pan poseł to rozumie.
<P>
Przypominam tylko o prawie, które obowiązuje w tej Izbie. Oczywiście, każdy poseł ma prawo do wnoszenia poprawek ustnych podczas głosowania w czwartkowe popołudnia. Zgodnie z naszymi zasadami, pewna liczba posłów może głosować przeciwko nim. Powinienem również przypomnieć, że kwestie te zostały już rozstrzygnięte na najwyższym szczeblu. Oczywiście, jeśli kiedykolwiek zdarzyło się, z powodu niezadowolenia posłów, że poprawka ustna, której zdecydowanie nie chcieli, została narzucona wyłącznie wskutek zbyt małej liczby obecnych koniecznych do jej odrzucenia, wracaliśmy do tekstu początkowego, aby uniknąć powstania tekstu, do którego poprawki wprowadzono ustnie, co jest niedopuszczalne.
<P>
Oczywiście jeśli państwo sobie tego życzą, mogę dostarczyć precyzyjne i szczegółowe informacje dotyczące podobnych sytuacji z przeszłości.
<SPEAKER ID="277" NAME="Charles Tannock">
w imieniu grupy PPE-DE. - Panie przewodniczący! Zanim zegar zacznie odmierzać czas, również chciałbym zabrać głos w związanej z tym kwestii formalnej. Uważam za absolutnie nieprzepisowe i niedopuszczalne to, że Regulamin Parlamentu można zmieniać, ponieważ posłowie jednej ze stron Izby uznają za stosowne nie pojawiać się w czwartkowe popołudnie. To ich problem - a nie nasz - i mamy niewątpliwie prawo, aby poruszać się w obrębie Regulaminu Parlamentu, który powinien być taki sam dla każdego okresu w tygodniu roboczym podczas sesji miesięcznych w Strasburgu.
<P>
Byłbym wdzięczny, gdyby można było ponownie włączyć zegar na czas mojego wystąpienia.
<P>
Panie przewodniczący! Podczas tych pilnych sesji omawiamy najcięższe przypadki naruszeń praw człowieka, łącznie z torturami, gwałtami i morderstwami. Sprawa rodziny al-Kurd we Wschodniej Jerozolimie nawet nie zbliża się do tej kategorii. Jest to spór cywilny pomiędzy dwiema prywatnymi stronami i nie jest naszą sprawą ingerowanie w taki spór. Rodzina ta została eksmitowana przez policję, która egzekwowała wyrok Sądu Najwyższego Izraela. Rodzina ta wiedziała ze znacznym wyprzedzeniem, że podjęte zostaną działania eksmisyjne. Rodzina ta nie płaciła czynszu od 40 lat, mimo nakazu sądowego, który to określał. Sprawa ta ma niewielki związek z szerszym zagadnieniem rozwiązania konfliktu izraelsko-palestyńskiego.
<P>
Przeważnie debaty są prowadzone między dwiema stronami. Jednak ta debata to po prostu kolejny przykład ulegania antyizraelskiej wrogości i antyizraelskim nastrojom, szczególnie po jednej stronie tej Izby. Mimo wszelkich wysiłków strona ta nie może jednak ukryć faktu, że Izrael jest demokracją, w której rządy prawa i niezawisłość sądownictwa pozostają sprawą nadrzędną. Szkoda, że nie mogę powiedzieć tego samego o rządach sprawowanych przez Hamas w Strefie Gazy.
<P>
Koledzy i koleżanki posłowie, czy nie ma na świecie pilniejszych zagadnień, które zasługują na naszą uwagę w debacie o prawach człowieka?
<SPEAKER ID="278" NAME="Przewodniczący">
Panie i panowie! Pozwolą państwo, że wyjaśnię jedną kwestię, abyśmy byli co do niej zgodni.
<P>
Zasady Parlamentu Europejskiego nie zostają zmienione w czwartkowe popołudnia. One różnią się w czwartkowe popołudnia i to właśnie nasz Regulamin jest wtedy odmienny. Na przykład, podczas debat w czwartkowe popołudnie, zgodnie z zasadą "catch-the-eye”, mamy dwóch mówców, a nie pięciu.
<P>
Jeśli pojawia się wniosek o odesłanie, ponieważ brakuje kworum, punkt nie zostaje przeniesiony, zostaje anulowany. Wnioski o poprawki ustne również opierają się na innych zasadach i nie są to zasady zależne od przewodniczącego posiedzenia, ale zawarte formalnie w naszym Regulaminie.
<SPEAKER ID="279" NAME="Lidia Joanna Geringer de Oedenberg">
w imieniu grupy PSE. - Panie przewodniczący! W niedzielę 9 listopada bieżącego roku, w nocy izraelskie wojsko doprowadziło do eksmisji rodziny Al-Kurd z ich domu w Szeik Jarrah w okolicy Wschodniej Jerozolimy, gdzie mieszkali od ponad 50 lat. Eksmisja była efektem decyzji Sądu Najwyższego Izraela z lipca bieżącego roku, która zakończyła długi i bardzo kontrowersyjny proces przed izraelskimi sądami i organami władzy.
<P>
Należy podkreślić, iż rodzinie tej odebrano dom pomimo silnych sprzeciwów społeczności międzynarodowej, a decyzja Sądu Najwyższego toruje w rzeczywistości drogę do przejęcia kolejnych 26 domów w tej samej okolicy. Los rodziny Al-Kurd oraz liczne przypadki zniszczeń domów rodzin palestyńskich w różnych obszarach Wschodniej Jerozolimy przez władze Izraela budzą wielkie zaniepokojenie. Działania te są nielegalne w świetle prawa międzynarodowego i społeczność międzynarodowa, a w szczególności Kwartet Bliskowschodni powinny poczynić wszelkie możliwe wysiłki na rzecz ochrony Palestyńczyków zamieszkujących ten teren i inne obszary Wschodniej Jerozolimy. Należy wezwać władze Izraela do natychmiastowego zaprzestania ekspansji osadnictwa i budowy muru poza granicami z 1967 r. Działania te są niezgodne z prawem międzynarodowym i poważnie zagrażają osiągnięciu trwałego porozumienia pokojowego pomiędzy Palestyńczykami i Izraelczykami.
<SPEAKER ID="280" NAME="Paulo Casaca" AFFILIATION="PSE">
(PT) Panie przewodniczący! Sądzę, że w tej debacie pojawiają się dwie podstawowe kwestie; po pierwsze mamy do czynienia z systemem sądowniczym, który jest jednym z najbardziej niezawisłych w świecie. Ten system sądowniczy niedawno zmusił nawet prezydenta swego własnego kraju do rezygnacji.
<P>
Po drugie, ten spór prawny, który toczył się od dziesięcioleci i dotyczył własności oraz niepłacenia czynszu, nie może być porównywany, na przykład, z wypędzeniem milionów Irakijczyków, którzy do bardzo niedawna byli pozostawieni sami sobie, zaś nikt nie zadał sobie trudu, aby podważyć legalność rządu irackiego i nikt nie miał wyczucia proporcji w związku z sytuacją w całym tym regionie. Bo musimy mówić tu właśnie o proporcjach. Kwestia proporcji jest podstawowa. Muszę powiedzieć, że byłem przerażony tym, co tu usłyszałem w kwestii podważania istnienia państwa Izrael.
<SPEAKER ID="281" NAME="Siim Kallas">
Wiceprzewodniczący Komisji. - Panie przewodniczący! Komisja wyraża zaniepokojenie niedawnym rozwojem sytuacji we Wschodniej Jerozolimie, szczególnie zniszczeniem domów należących do Palestyńczyków i rozbudową osiedli we Wschodniej Jerozolimie.
<P>
W obecnej sytuacji, kiedy pilnie potrzeba środków budowy zaufania, które wsparłyby proces negocjacji rozpoczęty w Annapolis, takie rozwiązania są wyjątkowo niefortunne. Unia Europejska w oświadczeniu z 11 listopada wezwała władze Izraela do szybkiego zakończenia takich działań.
<P>
Unia Europejska w ostatnich miesiącach wielokrotnie wyrażała swoje zaniepokojenie związane z decyzją władz Izraela, które zgodziły się na budowę nowych osad we Wschodniej Jerozolimie. Tworzenie faktów na miejscu podważa szanse wynegocjowania rozwiązania tego konfliktu. Jerozolima jest przykładem tzw. kwestii ostatecznego statusu, które strony winny rozwiązać na drodze negocjacji.
<P>
Komisja zapewniła pomoc w zachowaniu obecności palestyńskiej we Wschodniej Jerozolimie i jest zdecydowana podtrzymywać swoje wsparcie.
<SPEAKER ID="282" NAME="Przewodniczący">
Zamykam debatę.
<P>
Głosowanie odbędzie się pod koniec debat.
