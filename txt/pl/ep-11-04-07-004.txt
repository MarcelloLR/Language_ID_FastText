<CHAPTER ID="004">
Szczepienia przeciw chorobie niebieskiego języka (debata) 
<SPEAKER ID="048" NAME="Przewodniczący">
Kolejnym punktem porządku obrad jest sprawozdanie sporządzone przez pana posła Janusza Wojciechowskiego, w imieniu Komisji Rolnictwa i Rozwoju Wsi, w sprawie wniosku dotyczącego dyrektywy Parlamentu Europejskiego i Rady zmieniającego dyrektywę 2000/75/WE w zakresie szczepień przeciw chorobie niebieskiego języka - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Z satysfakcją przedstawiam Wysokiej Izbie sprawozdanie dotyczące zmiany dyrektywy w sprawie szczepień zwalczających chorobę niebieskiego języka, która to choroba stanowi duże zagrożenie dla hodowli bydła, owiec i kóz w wielu krajach UE. Czynię to z satysfakcją, ponieważ 3 lata temu w tej Izbie jeszcze w poprzedniej kadencji miałem zaszczyt przedstawiać sprawozdanie dotyczące nowej strategii na rzecz zdrowia zwierząt, opartej na zasadzie "lepiej zapobiegać niż leczyć”. Dzisiejsza zmiana dyrektywy dotyczącej szczepień w zakresie choroby niebieskiego języka jest praktyczną realizacją tej właśnie zasady. Poprawiamy sposób zapobiegania tej chorobie, przyczyniamy się do tego, że zwierzęta będą zdrowsze, koszty związane z ich leczeniem będą niższe, a cały proces szczepień będzie można lepiej zorganizować.
<P>
Zmiana związana jest z tym, że dotychczasowa dyrektywa z 2000 roku była dostosowana do ówczesnych warunków, a przede wszystkim do szczepionek, które były wówczas dostępne na rynku. Te szczepionki musiały i nadal muszą być stosowane, lecz z pewnymi ograniczeniami związanymi z tym, że istnieje niebezpieczeństwo przenoszenia się wirusa ze zwierząt szczepionych na zwierzęta nieszczepione. Powoduje to konieczność różnych ograniczeń przy stosowaniu szczepień, np. stosowania ich w wyznaczonych rejonach, wprowadzenia ograniczeń w zakresie przemieszczania się zwierząt. Jest to dosyć uciążliwe dla hodowców i w związku z tym ograniczona jest skuteczność tych szczepień. Nauka poczyniła postęp. Posiadamy szczepionki innej generacji, które są wypróbowane i mogą być stosowane bez obawy o przenoszenie się wirusów na zwierzęta nieszczepione. W związku z tym można je stosować bez dotychczasowych ograniczeń. Zastosowanie tych szczepionek będzie więc korzystne dla hodowców, będzie mniej uciążliwe i zapewne bardziej skuteczne. W dużo szerszym zakresie będzie można je stosować.
<P>
Procedura w tej sprawie przebiega bardzo szybko. Komisja Rolnictwa w ciągu niedługiego czasu po uzyskaniu projektu legislacyjnego z Komisji Europejskiej przeprowadziła swoje prace i przedstawia je Parlamentowi. Chodzi o to, żeby można było masowo stosować nowe szczepienia już w tym roku w sezonie letnim. Stąd te zmiany i stąd w propozycji Parlamentu w poprawkach do sprawozdania, które złożyłem, przewidziane są terminy, w których prawo państw członkowskich ma być dostosowane do wymogów tej dyrektywy, tak aby przeprowadzenie szczepień było możliwe w tym roku i aby nie trzeba było czekać z tym do następnego sezonu.
<P>
Chciałbym wspomnieć o pewnej kontrowersji, która powstała wokół tego sprawozdania i zmiany dyrektywy dotyczącej obowiązku tablic korelacyjnych zaproponowanej przez Komisję. W moim sprawozdaniu zgadzamy się z tym, żeby wprowadzić obowiązek dołączania tablic korelacyjnych, które zawierają informacje o tym, jak dyrektywa przekładana zostaje na prawo krajowe i które konkretnie przepisy przenoszą postanowienia dyrektywy do przepisów prawa krajowego. Jest to postrzegane przez administrację niektórych państw członkowskich jako pewien biurokratyczny wymóg, ale należy spojrzeć na to inaczej. Dzięki wprowadzeniu tego wymogu prawo europejskie staje się bardziej przejrzyste. Łatwiej jest sprawdzić samym obywatelom, czy i w jaki sposób dyrektywa została przeniesiona do prawa krajowego. Myślę, że jest to dobra praktyka. Z tego co wiem, jest to pierwsza, albo jedna z pierwszych przyjmowanych dyrektyw, która wprowadza ten obowiązek i chyba słusznie. Powinno stać się to stałą praktyką w zakresie naszej legislacji.
<P>
Jeszcze raz dziękuję za umożliwienie mi przedstawienia sprawozdania i mam poczucie, że czynimy dobrą rzecz dla dobra hodowców, a także dla zmniejszenia cierpienia zwierząt w UE.
<SPEAKER ID="050" NAME="Maroš Šefčovič">
wiceprzewodniczący Komisji - Panie Przewodniczący! Komisja wyraża Parlamentowi wdzięczność za poparcie wniosku dotyczącego dalszych ułatwień procesu szczepień przeciw chorobie niebieskiego języka i za jego zalecenia dotyczące tej niezwykle ważnej kwestii. W szczególności chciałbym podziękować sprawozdawcy, Panu Posłowi Wojciechowskiemu, za jego zaangażowanie w tę sprawę.
<P>
Choroba niebieskiego języka jest przyczyną wielkich obaw wszystkich rolników w Unii Europejskiej. Do 1990 roku uznawano ją w UE za egzotyczną, a jedynie sporadycznie w południowej Europie dochodziło do jej wybuchów. Jednakże ostatnie lata przyniosły kilka fal epidemii tej choroby, które miały niekorzystny wpływ na wiele państw członkowskich, w tym w środkowej i północnej Europie, i które spowodowały poważne straty w produkcji hodowlanej i zaburzenia w handlu żywymi zwierzętami.
<P>
W ostatnich kilku latach w całej UE doszło do znacznej poprawy sytuacji w zakresie choroby niebieskiego języka, w niemałym stopniu dzięki kampaniom masowych szczepień współfinansowanym przez Unię Europejską. Unia Europejska przekazała dofinansowanie w wysokości 150 milionów euro w 2008 roku, a także przeznaczyła 120 milionów euro w 2009 roku i 100 milionów euro na kolejne lata. Na mocy obowiązujących przepisów szczepienia są dopuszczalne wyłącznie w takich regionach, które podlegają pewnym ograniczeniom z uwagi na obecność choroby niebieskiego języka. Proponowane zmiany w dyrektywie obejmują wprowadzenie możliwości stosowania szczepionek inaktywowanych w każdym regionie Unii Europejskiej. Poprawka pozwoli na szersze stosowanie szczepień zapobiegawczych przeciw chorobie niebieskiego języka, co zagwarantuje lepsze opanowanie zasięgu choroby oraz zmniejszenie ciężaru, jaki stanowi ona dla rolnictwa.
<P>
Sprawozdanie Parlamentu pojawia się w najodpowiedniejszym momencie i ma duże znaczenie dla zdrowia zwierząt w Unii Europejskiej. W sprawozdaniu słusznie podkreśla się konieczność pilnego podjęcia działań celem zapewnienia państwom członkowskim dostatecznej ilości czasu na zaszczepienie zwierząt przed rozpoczęciem kolejnego sezonu choroby niebieskiego języka. Nie możemy zapominać o tym, że choć sytuacja w zakresie tej choroby uległa w ostatnich latach znacznej poprawie, to nie udało się jej zlikwidować. W UE nadal występuje zagrożenie wystąpieniem w przyszłości kolejnych fal epidemii choroby niebieskiego języka - i duże znaczenie ma zapewnienie państwom członkowskim możliwości ochrony zwierząt przed wirusem, o ile są one na niego narażone. Państwa członkowskie mieć możliwość zoptymalizowania swojego programu szczepień w celu zmniejszenia wpływu przyszłych wybuchów tej choroby w Unii Europejskiej. Kilka państw członkowskich faktycznie powiadomiło już, że przy najbliższej okazji chcą wdrożyć ten środek.
<P>
Sprawozdawca odniósł się do naprawdę bardzo trudnej kwestii tablic korelacyjnych, które są niezwykle istotne dla możliwości śledzenia prawidłowej, właściwej transpozycji prawodawstwa UE do ustawodawstwa krajowego. To kwestia, która była już od dawna poruszana; przeprowadziliśmy już wiele debat w tym Parlamencie dotyczących sposobu kontrolowania i monitorowania właściwej transpozycji prawa UE do ustawodawstwa krajowego. Jak widzimy, tablice korelacyjne są ku temu najlepszym narzędziem, umożliwiającym monitorowanie i zapewnienie właściwej transpozycji prawodawstwa UE.
<P>
Jednocześnie doskonale zdajemy sobie sprawę, że - w szczególności w przypadku tak pilnych zagadnień jak to, które dzisiaj omawiamy - musimy bardzo ciężko pracować nad znalezieniem rozwiązania między Parlamentem a Radą, aby uniknąć niepotrzebnych zatorów. Mam nadzieję, że Rada okaże dostateczną elastyczność, by możliwe było przyjęcie przedmiotowego aktu prawnego na czas, przed rozpoczęciem sezonu ewentualnych wybuchów epidemii choroby niebieskiego języka.
<SPEAKER ID="051" NAME="Elisabeth Jeggle" LANGUAGE="DE">
Panie Przewodniczący, Panie Komisarzu, Panie i Panowie! Jak już powiedziano, wniosek dotyczący dyrektywy w sprawie szczepień przeciw chorobie niebieskiego języka to niezwykle istotny krok ku likwidacji tej niebezpiecznej choroby zwierzęcej. Ta choroba atakuje przeżuwacze, na przykład bydło, owce i kozy, i może spowodować śmierć zwierzęcia. Nowe szczepionki inaktywowane umożliwiają wykluczenie ryzyka zarażenia, zatem ta szczepionka może być skutecznie stosowana również w tych regionach, w których jak dotąd choroba nie występowała.
<P>
Pozwoli to państwom członkowskim na skuteczniejsze stosowanie szczepień, co znacznie zmniejszy koszty sektora rolnego spowodowane tą chorobą. Nowe szczepionki umożliwią zwalczenie raz na zawsze tej choroby na naprawdę szerokim froncie - i mam nadzieję, że państwa członkowskie i rolnicy skorzystają z tej szansy. Zapewnia ona większe bezpieczeństwo i niewątpliwie przynosi znaczny postęp w zakresie zdrowia zwierząt.
<P>
Im lepiej uda się nam powstrzymać za pomocą nowych szczepionek rozprzestrzenianie się choroby niebieskiego języka, tym większe możliwości pojawią się w zakresie eksportu zwierząt hodowlanych z korzyścią dla gospodarki.
<P>
Szybkie podjęcie przez nas decyzji jest w istocie konieczne, by umożliwić wejście przedmiotowej dyrektywy w życie i udostępnić nowe szczepionki. W poniedziałek Komisja Rolnictwa i Rozwoju Wsi wysłała jasny sygnał poprzez jednogłośne przyjęcie sprawozdania, a w trakcie dzisiejszego głosowania plenarnego Grupa Europejskiej Partii Ludowej (Chrześcijańscy Demokraci) pójdzie w jej ślady. Popieram apel sprawozdawcy o pozostawienie tablic korelacyjnych w sprawozdaniu. Przecież nie możemy podejmować w Europie decyzji bez dostarczenia przez państwa członkowskie informacji dotyczącej ich realizacji. Tej przejrzystości potrzebujemy też po to, aby wzmocnić wiarygodność UE - i musimy powiedzieć to Radzie w bardzo wyraźny sposób.
<P>
Wreszcie chciałabym podziękować sprawozdawcy za dobrze wykonaną pracę i za konstruktywną współpracę. Dziękuję bardzo! Sprawozdanie uzyska nasze poparcie.
<SPEAKER ID="052" NAME="John Stuart Agnew" AFFILIATION="EFD">
Panie Przewodniczący! Chciałbym wygłosić raczej oświadczenie niż pytanie: głosowanie nie było jednomyślne, ponieważ ja nie głosowałem za przyjęciem sprawozdania.
<SPEAKER ID="053" NAME="Sergio Gutiérrez Prieto" LANGUAGE="ES">
Panie Przewodniczący! Choroba niebieskiego języka to stałe zagrożenie dla naszego bydła, a zatem dla zdrowia publicznego.
<P>
Jak dotąd w walce z tą chorobą stosowaliśmy szczepionkę aktywowaną, której stosowanie wiąże się z ograniczeniem przemieszczania zwierząt do pewnych obszarów, tak aby zapobiec przenoszeniu się wirusa na niezarażone zwierzęta.
<P>
Dlatego stosowanie szczepionki i szczepień było ograniczone do regionów, w których w przeszłości wykryto zarażone zwierzęta. Było to niekorzystne dla zainteresowanych rolników, którzy ponosili straty z dwóch powodów: po pierwsze z uwagi na chorobę, a po drugie - wskutek ograniczeń.
<P>
Najprawdopodobniej tych wszystkich problemów uda się uniknąć dzięki zastosowaniu nowej szczepionki inaktywowanej, która oprócz zapobiegania potencjalnym zaburzeniom na wewnętrznym rynku bydła hodowlanego umożliwi też rozwój nowych, bardziej dalekosiężnych - a właśnie to ma największe znaczenie - strategii zapobiegania, służących przeciwdziałaniu tej chorobie.
<P>
Z tego względu dla przemysłu hodowlanego kluczowe znaczenie ma dokonanie przez nas zmiany tej dyrektywy, co pozwoli na stosowanie przedmiotowej szczepionki, i to jak najszybciej.
<P>
Panie i Panowie! Trzymanie się naszych traktatów, w szczególności w odniesieniu do tabel korelacyjnych, nie powinno być wymówką przed wprowadzeniem przedmiotowych uregulowań w życie przed latem. Takie opóźnienie spowodowałoby wyłącznie dalsze straty rolników.
<SPEAKER ID="054" NAME="Marit Paulsen" LANGUAGE="SV">
Panie Przewodniczący! Chciałabym wyrazić ogromne podziękowania dla Pana Posła Wojciechowskiego za doskonałą i wydajną pracę. Poprzedni mówcy wspomnieli już, o co tak naprawdę chodzi: o nową, skuteczną szczepionkę. Z tego względu chciałabym wykorzystać kilka przysługujących mi chwil na zwrócenie uwagi, że być może mamy do czynienia z pierwszym namacalnym dowodem, co stanie się z naszym rolnictwem w przypadku dramatycznej zmiany klimatu. W Szwecji, z której pochodzę, cztery czy pięć lat temu całkowicie nie do pomyślenia byłaby koncepcja pojawienia się u naszych przeżuwaczy choroby niebieskiego języka. Ta choroba występowała sporadycznie na południu Europy. Dzisiaj tak wygląda rzeczywistość i przeżyliśmy już naszą pierwszą epidemię. Dlatego niezwykle istotne jest rozpoczęcie przez nas szczepień, ale równie ważne jest, byśmy w naszych rozmowach o klimacie, środowisku naturalnym i przyszłości uświadomili sobie, że zmiany nie ograniczą się wyłącznie do suszy i opadów. Znaczna zmiana klimatu spowoduje również coś zupełnie innego: epidemie chorób i chorób odzwierzęcych wśród ludzi i zwierząt. Musimy uwzględnić to w naszym równaniu, kiedy rozmawiamy na przykład o strategii Europa 2020. W jakim kierunku mamy zamiar pójść? Musimy to zrozumieć również jako prawodawcy. Możemy podejmować decyzje wyłącznie na podstawie naszej obecnej wiedzy, ale musimy być dostatecznie elastyczni, by móc podjąć nowe decyzje po zdobyciu nowej wiedzy i - jak w tym przypadku - nowych szczepionek.
<SPEAKER ID="055" NAME="James Nicholson">
w imieniu grupy ECR - Panie Przewodniczący! Przede wszystkim chciałbym podziękować Panu Posłowi Wojciechowskiemu za tempo, w jakim udało mu się przedłożyć to sprawozdanie Parlamentowi. Pracował nad nim niezwykle ciężko. Chciałbym wrócić do kwestii tablic korelacyjnych. Pan komisarz stwierdził, że miał nadzieję, iż będą wystarczająco dobre, ale muszę powiedzieć Panu Komisarzowi, że "nadzieja” nie wystarczy. To bardzo poważna choroba, którą musimy tego lata opanować. Przenoszą ją małe muszki, zwane przez nas komarami, i nad tym trzeba latem tego roku uzyskać kontrolę.
<P>
Pan poseł Wojciechowski wykonał swoje zadanie i w żadnej mierze nie wolno go obwiniać za jakiekolwiek opóźnienie. Bardzo źle by się stało, gdyby konflikty wewnętrzne w Brukseli lub nadmierna biurokracja spowodowały opóźnienie. Z pewnością musimy działać, ponieważ choroba rozprzestrzenia się niezwykle szybko, i musimy być w stanie przeprowadzać szczepienia poza zaatakowanymi regionami. Jestem zmuszony przypomnieć Parlamentowi, że w wielu przypadkach lepiej zapobiegać niż leczyć, co podkreślał pan poseł Wojciechowski i inni. Sądzę, że w tym przypadku musimy zacząć działać - i chciałbym, aby Komisja dała nam gwarancję, że biurokracja nas nie powstrzyma.
<SPEAKER ID="056" NAME="John Stuart Agnew">
w imieniu grupy EFD - Panie Przewodniczący! Rozmawiamy o chorobie, w przypadku której rolnicy powinni samodzielnie podejmować decyzje, opierając się na swoich szczególnych uwarunkowaniach. Jako rolnik z Wielkiej Brytanii będę opierał się na zaleceniach weterynaryjnych, a nie na opiniach biurokratów z innych krajów. Doceniam wsparcie ze strony podatników brytyjskich, którzy finansują moje szczepionki, i jestem sfrustrowany, że w ogóle trzeba w to angażować UE. To Państwo spowodowali pojawienie się u nas tej choroby. Proszę nie pogarszać sytuacji.
<P>
Obecnie omawiamy to zagadnienie pomimo zapewnień, że Traktat z Lizbony nie powoduje żadnej zasadniczej zmiany. Jeżeli tak jest, to dlaczego konieczna jest zmiana tak wielu środków, małych i wielkich, jak ten, by dostosować się do Traktatu o funkcjonowaniu Unii Europejskiej? Nie wiemy, w jaki sposób zostanie rozwiązany ten problem tablic korelacyjnych, a kwestia ta doskonale obrazuje zamieszanie, do jakiego może doprowadzić tak zwane współdecydowanie. Chociaż rząd brytyjski wyda tyle środków, ile będzie potrzeba na dostosowanie się do waszego sposobu myślenia, to inne państwa członkowskie mogą postrzegać tę kwestięw całkowicie inny sposób.
<SPEAKER ID="057" NAME="Diane Dodds" AFFILIATION="NI">
Panie Przewodniczący! Chciałabym podziękować sprawozdawcy za przedmiotowe sprawozdanie. Chociaż ogólnie popieram zasady, na których się ono opiera, to chciałabym dodać, że ta szczepionka powinna być stosowana wyłącznie w przypadku stwierdzenia przez właściwe władze znacznego zagrożenia dla populacji zwierząt hodowlanych. W Irlandii Północnej zarówno rolnicy, jak i Departament Rolnictwa i Rozwoju Wsi niezwykle ciężko pracowali nad utrzymaniem tego kraju wolnym od choroby.
<P>
Ważne, by Komisja i Rada uznały status obszarów wolnych w UE i ustanowiły zabezpieczenia dla tych obszarów. Jednakże w Europie nadal mamy istotne ryzyko rozprzestrzenienia się tej choroby, a w efekcie konieczne jest - moim zdaniem - zapewnienie Irlandii Północnej możliwości stosowania szczepionek. Bezwzględnie konieczne jest monitorowanie przez właściwe władze przemieszczania zwierząt i ustanawianie zakazów handlu, o ile będzie to konieczne, dla zahamowania rozprzestrzeniania się choroby niebieskiego języka, a także przestrzeganie dobrych praktyk przez wszystkie podmioty.
<P>
Wszystkie państwa członkowskie muszą konstruktywnie współpracować nad ograniczeniem ryzyka rozprzestrzeniania się tej choroby i chronić przemysł przed wybuchem dużej epidemii. Kluczowym elementem monitorowania i kontroli wybuchów epidemii choroby jest komunikacja między państwami członkowskimi a Komisją. Zachęcam do niej.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Panie Przewodniczący! Epidemie, na przykład choroby niebieskiego języka, wywierają poważny wpływ nie tylko na hodowców, ale również na konsumentów i ogólnie na gospodarkę europejską, ponieważ powodują śmierć zwierząt hodowlanych i zaburzenia w handlu.
<P>
Ograniczenia w przemieszczaniu zwierząt to duża strata dla zasobów gospodarczych miejsc czy regionów, w których się je wprowadza. Na przykład na mocy obowiązujących przepisów w przypadku przeprowadzania kampanii szczepień konieczne jest utrzymanie strefy ograniczeń, nawet jeżeli nie stwierdzono występowania choroby niebieskiego języka. Właśnie dlatego środki proponowane przez Komisję są uczciwe i korzystne dla producentów i konsumentów z ekonomicznego punktu widzenia. Jednocześnie są one zgodne z zasadą korzystania w rolnictwie ze wszelkiego postępu naukowego.
<P>
Powinienem wspomnieć także o istotnym wkładzie, jaki w poprawę sytuacji w zakresie epidemii choroby niebieskiego języka wniosły dotychczas fundusze europejskie. W ciągu ostatnich trzech lat Unia dofinansowała duże kampanie szczepień kwotą 370 milionów euro, o czym wspomniał już pan komisarz. Moim zdaniem w najbliższych latach należy utrzymać współfinansowanie programów szczepień, uwzględniając ich skuteczność i nowe, zdecydowanie prostsze ramy prawodawcze, które dzisiaj omawiamy.
<SPEAKER ID="059" NAME="Paolo De Castro" AFFILIATION="S&amp;D">
(IT) Panie Przewodniczący, Panie i Panowie! Przede wszystkim chciałbym podziękować Panu Posłowi Wojciechowskiemu i wszystkim kontrsprawozdawcom za ich pracę nad tym sprawozdaniem, którego celem jest uelastycznienie przepisów dotyczących szczepień przeciw chorobie niebieskiego języka. Komisja Rolnictwa i Rozwoju Wsi podjęła wszelkie możliwe wysiłki na rzecz zatwierdzenia przedmiotowego tekstu w trybie pilnym, aby umożliwić rozpoczęcie kampanii szczepień przed latem.
<P>
Komisja Europejska przedłożyła wniosek, w którym nie wzięto pod uwagę wejścia w życie traktatu lizbońskiego. Inaczej mówiąc, pozostawiła kompetencje prawodawcze wyłącznie w gestii Rady, całkowicie wykluczając Parlament. Po ożywionych dyskusjach, za które chciałbym podziękować służbom prawnym Parlamentu oraz sekretariatowi Komisji Rolnictwa i Rozwoju Wsi, udało się nam dojść do porozumienia zmieniającego podstawę prawną, zgodnie z art. 43 ust. 2 Traktatu, inaczej mówiąc - w ramach zwykłej procedury prawodawczej.
<P>
Teraz oczekujemy, że Rada będzie w stanie równie wydajnie zatwierdzić nasze stanowisko i uwzględnić tablice korelacyjne, aby szybko zareagować na potrzeby hodowców europejskich.
<SPEAKER ID="060" NAME="Liam Aylward" AFFILIATION="ALDE">
Panie Przewodniczący! Liczba wybuchów choroby niebieskiego języka w ostatnich latach zdecydowanie spadła dzięki połączeniu szczepień i ograniczeń w przemieszczaniu zwierząt. Powoduje ona dotkliwe cierpienia i śmierć zarażonych zwierząt, a także ma wymierny szkodliwy wpływ na gospodarkę obszarów wiejskich i społeczność rolniczą. Z zadowoleniem przyjmuję środki umożliwiające państwom członkowskim stosowanie szczepionek inaktywowanych przeciw chorobie niebieskiego języka w regionach, w których ta choroba nie występuje, i dziękuję sprawozdawcy za pracę nad tym zagadnieniem.
<P>
Państwom członkowskim należy zapewnić elastyczność pozwalającą na przyjęcie postawy proaktywnej oraz skorzystanie z postępu technologicznego w produkcji szczepionek, w ten sposób zmniejszając obciążenie dla sektora rolnego spowodowane tą chorobą, a także zapobiegając jej występowaniu bez zmiany statusu państw członkowskich jako wolnych od choroby, co miało miejsce wcześniej. Szczepienia to skuteczny środek weterynaryjny w odpowiedzi na chorobę niebieskiego języka, który - w przypadku uzupełnienia go o inne środki, na przykład nadzór - oznacza rzeczywistą szansę likwidacji tej choroby w Europie.
<P>
W procesie opanowywania i ostatecznej likwidacji tej choroby szczepienia spowodują zmniejszenie strat gospodarczych i będą korzystne dla europejskiego sektora hodowli.
<SPEAKER ID="061" NAME="Julie Girling" AFFILIATION="ECR">
Panie Przewodniczący! Przedmiotowy akt prawny da rolnikom elastyczność, wybór i nadzieję, co przyznaję z radością.
<P>
Zdecydowanie zbyt długo nasza strategia szczepień była wstrzymywana przez to, że nie udało się nam opracować wystarczająco wyrafinowanych produktów, które umożliwiałyby szczepienia zwierząt poza strefami zamkniętymi. Przynależność do strefy zamkniętej może mieć katastrofalne skutki dla dochodów rolnika. Równie katastrofalny może być brak ochrony własnych zwierząt przed chorobą, szczególnie tak śmiertelną i zaraźliwą jak choroba niebieskiego języka. Opracowanie nowych szczepionek oraz zmiana przepisów, na którą - jak mam nadzieję - zgodzi się dzisiaj Parlament, umożliwi Wielkiej Brytanii uzyskanie statusu kraju wolnego od choroby niebieskiego języka. Pozwoli na łatwiejsze przemieszczanie zwierząt i oszczędności w obszarach wiejskich.
<P>
Jednakże niezwykle istotne jest możliwie jak najszybsze wprowadzenie tych przepisów w życie. Rolnicy z regionu południowo-zachodniego muszą mieć możliwość przeprowadzenia szczepień przed końcem maja, by zapewnić zwierzętom pełną ochronę. Wszyscy tu obecni rozumieją kontekst tej międzyinstytucjonalnej bitwy o tablice korelacyjne, ale mogę Państwu powiedzieć, że rolnicy, których reprezentuję, tego nie rozumieją i ufają, że nam - ich wybranym przedstawicielom - uda się rozwiązać dla nich ten problem. To pilna kwestia, w której musi zwyciężyć zdrowy rozsądek. Zajmijmy się tym od razu, uzgodnijmy szybką ścieżkę dla pilnych spraw tego typu i pozwólmy na zaszczepienie naszych zwierząt hodowlanych.
<SPEAKER ID="062" NAME="Elisabeth Köstinger" AFFILIATION="PPE">
(DE) Panie Przewodniczący! Choroba niebieskiego języka to epidemia wśród przeżuwaczy, która spowodowała już ogromne szkody w sektorach hodowlanym i produkcyjnym. Od wybuchu epidemii w kilku państwach członkowskich w 2000 roku doszło do znacznych strat gospodarczych. Jak zwykle kiedy dochodzi do strat gospodarczych, najbardziej tracą na tym finansowo podmioty znajdujące się na dole łańcucha produkcji. W szczególności załamał się kwitnący handel bydłem hodowlanym. Pomimo szczepień w niektórych krajach eksport został całkowicie wstrzymany. Również w Austrii, gdzie hodowla bydła ma długą tradycję, przetrwanie wielu rolników stanęło pod znakiem zapytania.
<P>
Teraz musimy wykorzystać ten czas na działania zapobiegawcze. Choroba nie została pokonana i w każdej chwili może się ponownie pojawić. Musimy wyciągnąć wnioski z doświadczeń i być w stanie szybko zaoferować pomoc. To, co było prawdą jeszcze 10 lat temu, dziś już nie obowiązuje. Konieczna jest poprawa i aktualizacja starej dyrektywy w sprawie środków przeciwdziałania chorobie niebieskiego języka z 2000 roku.
<P>
Konieczne jest dostosowanie wówczas obowiązujących przepisów dotyczących szczepień do rozwoju technologicznego, tak aby skuteczniej zwalczać chorobę niebieskiego języka i ograniczyć obciążenie rolników. Ówczesne przepisy zostały dostosowane do korzystania z żywych szczepionek atenuowanych, bowiem tylko takie szczepionki były dostępne w okresie przyjmowania tej dyrektywy 10 lat temu. Obecne szczepionki są bardziej zaawansowane. Musimy wziąć ten fakt pod uwagę.
<P>
Cieszę się z szybkich działań podjętych przez Komisję i Parlament oraz popieram szybkie wdrożenie nowej dyrektywy. Jako przedstawicielka społeczności rolników wiem, jak istotne jest myślenie w cyklu rocznym. Szybkie podjęcie decyzji umożliwi nam dojście przed jesienią do użytecznych i jednolitych przepisów, co leży w interesie państw członkowskich, a przede wszystkim naszych hodowców i rolników. Ogromnie dziękuję sprawozdawcy.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Panie Przewodniczący, Panie Komisarzu, Panie i Panowie! Nie zgłaszam faktycznego sprzeciwu wobec wniosków zawartych w przedmiotowej rezolucji legislacyjnej i chciałbym pogratulować Komisji tej inicjatywy, której celem jest uwzględnienie postępu technologicznego i dopuszczenie stosowania szczepionek przeciw chorobie niebieskiego języka poza regionami obowiązywania ograniczeń w przemieszczaniu zwierząt, ponieważ ten rodzaj szczepionki nie niesie żadnego zagrożenia niepożądanym przenoszeniem się wirusa.
<P>
Chciałabym pogratulować również sprawozdawcy Komisji Rolnictwa i Rozwoju Wsi, Panu Posłowi Wojciechowskiemu, a także jej przewodniczącemu, Panu Posłowi De Castro, ich pracy - oraz podziękować im, bowiem praca ta umożliwiła dojście do szybkiego porozumienia między Radą i Komisją w zakresie podstawy prawnej przedmiotowego wniosku. Dlatego wbrew pierwotnej propozycji kompetencje prawodawcze są podzielone między Parlament i Radę w ramach zwykłej procedury prawodawczej, ustanowionej w Traktacie z Lizbony.
<P>
Komisja Rolnictwa i Rozwoju Wsi omówiła i zatwierdziła swoje sprawozdanie w krótkim czasie, aby umożliwić przeprowadzenie dzisiaj głosowania, co pozwoli na jak najszybsze zrobienie kolejnego kroku ku porozumieniu z Radą i wejście nowych przepisów tej dyrektywy w życie. Z tego względu chciałbym wezwać Radę do kompromisu ze stanowiskiem Komisji i Parlamentu, które - jak jestem pewien - zostanie dziś zatwierdzone znaczną większością głosów.
<SPEAKER ID="064" NAME="Horst Schnellhardt" AFFILIATION="PPE">
(DE) Panie Przewodniczący, Panie i Panowie! Dostosowanie przepisów dotyczących szczepień przeciw chorobie niebieskiego języka jest zgodne z nową unijną polityką szczepień, wyrażającą się w strategii na rzecz zdrowia zwierząt na lata 2007-2013 w haśle "lepiej zapobiegać niż leczyć”.
<P>
Elastyczniejsza procedura szczepień zwierząt hodowlanych jest niezbędna, jeżeli mamy być w stanie skuteczniej zwalczać takie epidemie, jak choroba niebieskiego języka, w ten sposób zmniejszając ich wpływ na rolnictwo. Większa elastyczność i lepsze zapobieganie niewątpliwie byłyby pożądane w przypadku wielu epidemii chorób zwierzęcych.
<P>
Restrykcyjna polityka zakazu szczepień, którą przez długi czas stosowaliśmy w UE, nie jest już właściwa. Z tego względu uważam, że robimy dziś krok we właściwym kierunku. Chciałbym również poprzeć panią poseł Paulsen, która stwierdziła, że na skutek zmiany klimatu musimy się spodziewać w niedalekiej przyszłości epidemii innych chorób zwierzęcych. To z kolei sugeruje, że potrzebujemy jasnej strategii, a w tym przypadku możemy oczywiście podjąć właściwe działania. W tym kontekście chciałbym również przypomnieć, że również w Komisji należy zakończyć dalsze dyskusje dotyczące selektywnego uboju.
<P>
W przypadku choroby niebieskiego języka skorzystaliśmy oczywiście z tego, że wspieraliśmy badania, a teraz dysponujemy szczepionkami inaktywowanymi i jesteśmy w stanie przeprowadzić kompleksowe szczepienia, co było wcześniej niezwykle niebezpieczne i trudne. Z tego względu nasza sytuacja się zmieniła.
<P>
Chciałbym również podziękować sprawozdawcy za tak szybką pracę. Doświadczenie nauczyło nas, że należy oczekiwać pierwszych wybuchów choroby późnym latem i jesienią. Z tego względu kraje muszą opracować strategie szczepień i je wdrożyć.
<P>
Chciałbym powiedzieć Panu Posłowi Agnewowi, że jeżeli ma Pan dobrego weterynarza, to zaleci on przeprowadzenie szczepień, ponieważ właśnie tego domagali się znani mi weterynarze i to słyszałem wielokrotnie w trakcie dyskusji.
<P>
Oczywiście to jeszcze nie koniec tej sprawy. Komisja musi opracować przepisy wykonawcze i dostosować je do nowego procesu, a to musi być wykonane równie szybko, jak te działania tu, w Parlamencie. Z tego względu wzywam Komisję do szybkich działań, byśmy przed końcem roku mogli zacząć korzystać z tego naukowego postępu.
<SPEAKER ID="065" NAME="Marc Tarabella" AFFILIATION="S&amp;D">
(FR) Panie Przewodniczący, Panie Komisarzu, Panie i Panowie! Jestem wdzięczny naszemu koledze, panu posłowi Wojciechowskiemu, za jego sprawozdanie, które przypomina nam o znaczeniu odpowiedniego prawodawstwa w tej dziedzinie.
<P>
Jednakże bez względu na to, czy jest to żywa szczepionka atenuowana, czy też szczepionka inaktywowana, przy obecnym stanie naszej wiedzy nadal nie wiemy, w jaki sposób organizmy chorobotwórcze dostały się do krwi zwierzęcia - inaczej mówiąc, czy pochodzą ze szczepionki, czy też ze świata zewnętrznego. Dlatego do czasu opracowania markerowej szczepionki inaktywowanej - czyli takiej, w której organizm chorobotwórczy pochodzi ze szczepionki - niemożliwe będzie rozróżnienie zwierzęcia szczepionego i zwierzęcia zarażonego wirusem. To jednak podstawowy warunek, by uznać dany region lub kraj za bezpieczny przed jakimkolwiek zarażeniem. Dlatego istnieje ogromne ryzyko, że kraje chronione przed jakimkolwiek zarażeniem ustanowią bariery handlowe między sobą a krajami stosującymi te szczepionki inaktywowane.
<P>
Z tego względu zadaniem Unii Europejskiej jest wspieranie prowadzonych badań nad markerowymi szczepionkami inaktywowanymi, aby zapewnić większe bezpieczeństwo biologiczne w Unii, co umożliwi nam skuteczniejsze łączenie naszych podejść w dziedzinie zdrowia i handlu.
<SPEAKER ID="066" NAME="Mairead McGuinness" AFFILIATION="PPE">
Panie Przewodniczący! Warto odnotować uwagę pana komisarza, że zasięg choroby niebieskiego języka się zmniejsza: z 48 tysięcy przypadków w 2008 roku do 120 w 2010 roku. To powiedziawszy, nadal nie mamy pewności, jak będzie wyglądała ta tendencja w przyszłości, dlatego z dużym zadowoleniem należy przyjąć rozwój tej szczepionki inaktywowanej i dyskusje dotyczące szczegółów związanych z jej stosowaniem.
<P>
Obecność Rady w tej sali byłaby korzystna, byśmy mogli omówić to, czy faktycznie ma ona zamiar dostarczyć te tablice korelacyjne, które Parlament i Komisja uznają za konieczne - a być może jest to coś, o czym Rada mogłaby nas szybko powiadomić. Zapobieganie wszelkim chorobom, a tej w szczególności, polega na hodowli zwierząt, na ograniczeniu przewozu zwierząt, na ochronie przed czynnikami chorobotwórczymi oraz na kwestii omawianej dziś rano - czyli na szczepieniach.
<SPEAKER ID="067" NAME="Oldřich Vlasák" AFFILIATION="ECR">
(CS) Panie Przewodniczący! Problem ze stosowaniem szczepionki inaktywowanej do szczepień poza strefą zamkniętą polega na tym, że w testach serologicznych zwierzęta będą wykazywać wyniki pozytywne, a dla stwierdzenia, czy zwierzę zostało zaszczepione, czy też jest chore, konieczne będzie przeprowadzenie droższego testu wirusowego. Spowoduje to problemy w handlu zwierzętami i ich przemieszczaniu. Uwzględniając fakt, że chodzi również o transpozycję dyrektywy do prawa krajowego, z przyczyn proceduralnych trudno będzie dotrzymać terminu 30 czerwca 2011 r. Osobiście nie zgadzam się też ze zmianą daty wejścia w życie tej dyrektywy z wcześniejszego terminu 20. dnia na dzień po jej opublikowaniu. Powinniśmy też zrozumieć, że opracowanie tablic korelacyjnych dodatkowo zwiększy obciążenie administracyjne.
<SPEAKER ID="068" NAME="Giommaria Uggias" AFFILIATION="ALDE">
(IT) Panie Przewodniczący, Panie i Panowie! Uważam, że robimy krok naprzód ku zrozumieniu, że nie mamy do czynienia z problemem związanym wyłącznie z niektórymi regionami Europy, Europy Południowej lub Afryki Północnej. Jednakże korzystnie oceniam ten środek.
<P>
Chciałbym zapytać Pana Posła Tarabellę, czy on lub Komisja nie uważają, że należałoby również zająć się pilnie problemem aplikowania do służb weterynaryjnych, jako że to mógłby być krok umożliwiający likwidację problemu w całej Unii Europejskiej.
<SPEAKER ID="069" NAME="Peter Jahr" AFFILIATION="PPE">
(DE) Panie Przewodniczący! Poprawa warunków prowadzenia szczepień przeciw chorobie niebieskiego języka to niezwykle istotna kwestia. Nowe szczepionki inaktywowane po raz pierwszy umożliwią producentom wykluczenie ryzyka zarażenia tą potencjalnie bardzo niebezpieczną chorobą, ponieważ obecnie możliwe będzie stosowanie szczepionek również w tych regionach, w których wcześniej nie występowała choroba niebieskiego języka. Biorąc to pod uwagę, musimy stale podkreślać, że rolnictwo - w tym eksport zwierząt hodowlanych - to ważny sektor we wszystkich krajach Europy. Z tego względu trzeba dać rolnikom możliwość skorzystania z najnowszej wiedzy w zakresie zdrowia zwierząt, którą wykorzystano do opracowania tych szczepionek.
<P>
Obecnie potrzebujemy w szczególności dwóch rzeczy. Po pierwsze, szybkiego rozwiązania dotyczącego praktyki w Unii Europejskiej. Po drugie, moim zdaniem równie pilnie potrzebujemy obowiązku powiadamiania o środkach wdrożonych w państwach członkowskich; inaczej mówiąc, musimy zobowiązać państwa członkowskie do informowania Komisji.
<SPEAKER ID="070" NAME="Maroš Šefčovič">
wiceprzewodniczący Komisji - Panie Przewodniczący! Przede wszystkim chciałbym podziękować Parlamentowi za jego zdecydowane poparcie dla tego wniosku, a także za dostrzeżenie przez niego pilnego charakteru tej sprawy i bardzo szybkie procedury.
<P>
Kilkoro z Państwa wspominało o problemie tablic korelacyjnych. Chciałbym Państwu przypomnieć, że Konferencja Przewodniczących nadała nowy impet rozwiązaniu tego problemu, przypisując mu większe znaczenie, w szczególności dostrzegając problem transpozycji prawa UE do ustawodawstwa krajowego.
<P>
Chciałbym zapytać, czy naprawdę państwa członkowskie mają aż tak wielki problem z powiadomieniem Komisji o podstawie prawnej, na mocy której dokonały transpozycji przepisów UE do swojego ustawodawstwa krajowego. Czy to faktycznie tak trudne? Jestem pewien, że przy zastanawianiu się nad sposobem transpozycji prawodawstwa muszą one przeprowadzić jakieś przygotowania i podjąć decyzję, w jaki sposób mają zamiar je transponować.
<P>
Sądzę, że wszyscy zgadzają się - a przeprowadziliśmy już kilka debat w tej sprawie - że Unia Europejska ponosi straty w przypadku nierównej transpozycji prawodawstwa UE. Nieprawidłowa transpozycja może przynieść niekorzystne skutki, w szczególności w tak ważnej kwestii jak ta, którą dzisiaj omawiamy.
<P>
Jednocześnie, jak już powiedziałem w moim pierwszym wystąpieniu, chciałbym podkreślić, że Komisja w oczywisty sposób jest przeciwna zbędnym zatorom. Mamy pełną świadomość pilnego charakteru tej sprawy. Dlatego mam nadzieję, że dzięki większej elastyczności i intensywnym negocjacjom uda się znaleźć rozwiązanie tego problemu. Komisja postara się być jak najbardziej pomocna, byśmy mogli przyjąć ten akt prawny przed początkiem sezonu potencjalnych wybuchów choroby niebieskiego języka.
<P>
Jeżeli chodzi o gotowość Komisji do wdrożenia przedmiotowego środka, to chciałbym zapewnić Panów Posłów Schnellhardta i Uggiasa, że Komisja wykonała swoje zadanie. Nasze środki wykonawcze są prawie gotowe. Teraz potrzebujemy zatwierdzenia przedmiotowego wniosku przez prawodawcę. Po uzyskaniu tego będziemy mogli działać bardzo szybko.
<P>
Jeszcze raz chciałbym podziękować sprawozdawcy, a także Parlamentowi za zdecydowane poparcie dla tego środka.
<SPEAKER ID="071" NAME="Janusz Wojciechowski" LANGUAGE="PL">
Panie Przewodniczący! Dziękuję wszystkim posłom, którzy występowali w debacie i wyrazili poparcie dla mojego sprawozdania. Dziękuję kontrsprawozdawcom, dziękuję wszystkim posłom z Komisji Rolnictwa za to, że mogliśmy tak sprawnie i szybko procedować nad tym sprawozdaniem. Rzadko się zdarza, żebyśmy przyjmowali taki jednoznacznie pozytywny dokument, który w sposób oczywisty zmierza do polepszenia stanu obecnego.
<P>
Jeżeli chodzi o tabele korelacyjne, które przywoływane były w dyskusji jako kwestia problematyczna uważam, że trudno jakby tutaj współczuć administracji państwa członkowskiego czy rządom. Sporządzenie takich tablic i przesłanie ich do Komisji nie będzie naprawdę wielkim problemem. Na pewno większy problem będzie miał obywatel, chcąc sprawdzić, czy prawo jego kraju jest zgodne z prawem Unii Europejskiej. To on będzie musiał się natrudzić i naszukać, jeśli takich tablic nie ma, tak jak do tej pory. Bardzo często trudno jest się w tym prawie unijnym rozeznać. Myślę i mam taką nadzieję, że to narzędzie będzie dostępne dla wszystkich zainteresowanych, nie tylko dla Komisji, że będzie to jawny dokument, do którego będzie można sięgnąć w razie potrzeby. Będzie to też bardzo przydatny dokument.
<P>
Proszę i apeluję, żeby Rada nie wchodziła w spór o te tabele korelacyjne, a jeśli już, to nie na gruncie tej sprawy, tak aby te szczepienia mogły wejść w życie tak, jak tego wszyscy oczekujemy, czyli już w tym sezonie. Nie możemy dopuścić, żeby doszło do opóźnień, bo wtedy zniweczylibyśmy efekt tej naszej szybkiej i sprawnej pracy. Jeszcze raz dziękuję wszystkim za wspólną pracę nad tym sprawozdaniem.
<SPEAKER ID="072" NAME="Przewodniczący">
Zamykam debatę.
<P>
Głosowanie odbędzie się za chwilę.
