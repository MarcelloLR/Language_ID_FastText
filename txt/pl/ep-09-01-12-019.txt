<CHAPTER ID="019">
Perspektywy rozwoju dialogu obywatelskiego w ramach traktatu lizbońskiego (krótka prezentacja) 
<SPEAKER ID="186" NAME="Przewodniczący">
Kolejnym punktem posiedzenia jest sprawozdanie sporządzone przez panią poseł Genowefę Grabowską w imieniu Komisji Spraw Konstytucyjnych w sprawie perspektyw rozwijania dialogu obywatelskiego w ramach Traktatu z Lizbony.
<SPEAKER ID="187" NAME="Genowefa Grabowska">
sprawozdawczyni. - (PL) Panie przewodniczący, pani komisarz! Zmieniamy temat: będziemy mówili o kontaktach pomiędzy instytucjami Unii Europejskiej a jej obywatelami, o kontaktach, które szwankują, pomiędzy którymi mamy dużą lukę. A Jean Monnet powiedział w przeszłości "Nie tworzymy Unii dla państw i rządów, tworzymy ją dla obywateli”.
<P>
Unia Europejska rozszerza się, obywateli przybywa, natomiast instytucje europejskie, instytucje Unii Europejskiej mają problem z kontaktowaniem się z obywatelami. Pokazały to bolesne doświadczenia w postaci francuskiego i holenderskiego "nie” wobec konstytucji europejskiej, jak również irlandzkiego "nie” wobec Traktatu z Lizbony. Co prawda instytucje unijne próbują poprawić kontakt z obywatelami, otwierają się na nich, wyraźnie uznają rolę społeczeństwa obywatelskiego. Wachlarz unijnych polityk komunikacyjnych w tym zakresie jest coraz szerszy, przyjął nawet specjalną nazwę dialogu obywatelskiego, ale to za mało. I dlatego Parlament Europejski wychodzi naprzeciw temu wyzwaniu, próbując stworzyć tego typu mechanizm i zaproponować tego typu kontakty pomiędzy instytucjami Unii Europejskiej a jej obywatelami, które wyeliminują brak demokracji, pokażą, że obywatele odgrywają ważną rolę także w procesie podejmowania decyzji na forum Unii Europejskiej.
<P>
Art. 10 Traktatu z Lizbony mówi: "Każdy obywatel ma prawo uczestniczyć w życiu demokratycznym Unii. Decyzje są podejmowane w sposób jak najbardziej otwarty i zbliżony do obywatela.” Towarzyszy temu przepis dodatkowy, mówiący jeszcze o inicjatywie legislacyjnej jednego miliona obywateli Unii Europejskiej, którzy po wejściu w życie traktatu lizbońskiego będą mogli wystąpić do Komisji Europejskiej i skłonić ją, by zechciała przygotować wniosek legislacyjny w ważnej dla obywateli sprawie.
<P>
Dlatego w tym sprawozdaniu mówię o dialogu obywatelskim, o dialogu, który nie jest definiowany w prawie, ale o dialogu, który jest niezbędny i który chciałabym, by był kierowany, czy kierował się, następującymi zasadami: po pierwsze, wprowadziłam w tym sprawozdaniu zasadę reprezentatywności społeczeństwa obywatelskiego. Chciałabym, aby społeczeństwo obywatelskie było na poziomie Unii Europejskiej dobrze reprezentowane, dobrze to znaczy przez takich partnerów, którzy właściwie, należycie odbijają i reprezentują interesy.
<P>
Chcę, aby dialog obywatelski miał charakter wzajemny, dwustronny - to znaczy, by nie tylko Unia Europejska mówiła do obywatela, a obywatel Unii odpowiadał, ale by instytucje unijne informowały obywateli, kiedy ten głos został wzięty pod uwagę i jakie konsekwencje wywołały opinie obywateli. Dlatego potrzebna nam jest informacja zwrotna płynąca z Unii do obywateli.
<P>
Chcę, by dialog obywatelski opierał się na zasadzie przejrzystości, transparentności, abyśmy zapraszając do dialogu uczestników reprezentujących społeczeństwo kierowali się jasnymi regułami, abyśmy mieli systematyczną publikację list organizacji, które włączyły się w konsultacje. Dobrze byłoby, aby Unia miała osobę odpowiedzialną za tę właśnie stronę, czyli za dialog.
<P>
Zasady prowadzenia dialogu obywatelskiego są trudne do ustalenia i dlatego oczekuję, że Komisja Europejska, która wcześniej już przygotowała określone reguły dotyczące wzmocnionej kultury konsultacji i dialogu (to jest rok 2002), zechce przygotować tego typu zasady, które staną się zasadami wspólnymi dla wszystkich instytucji. I jeszcze chcę tylko wskazać, że państwa członkowskie powinny być także zobowiązane do promowania dialogu obywatelskiego. Chcę, aby wszystko, co w tym sprawozdaniu się pojawia i o czym nie zdążyłam powiedzieć, zostało w pierwszej możliwej sytuacji, czyli przy wyborach do Parlamentu Europejskiego, w kampanii wyborczej, przetestowane i byśmy uczynili ten pierwszy krok w kontaktach z obywatelami europejskimi, przekazując to, co Unia ma im najlepszego do zaoferowania i biorąc od nich nauki, które powinniśmy tutaj włączyć.
<SPEAKER ID="188" NAME="Androulla Vassiliou">
komisarz. - Panie przewodniczący! Komisja chciałaby przede wszystkim podziękować sprawozdawczyni, pani poseł Grabowskiej, jak również Komisji Spraw Konstytucyjnych, za sporządzone przez nich doskonałe sprawozdanie.
<P>
Zgadzamy się, że społeczeństwo obywatelskie odgrywa istotną rolę w procesie integracji europejskiej. Jest ono jednym z głównych instrumentów komunikacji między instytucjami europejskimi, społeczeństwem UE a obywatelami UE. Wspiera ono obywateli w korzystaniu z ich prawa do udziału w demokratycznym życiu Unii.
<P>
Komisja ma długą i pozytywną tradycję kontaktów z organizacjami społeczeństwa obywatelskiego. Współpraca między Komisją a społeczeństwem obywatelskim rozwinęła się obejmując szerokie spektrum zagadnień od dialogu politycznego po zarządzanie projektami, zarówno wewnątrz UE, jak i w naszych krajach partnerskich.
<P>
Dzięki Traktatowi z Lizbony nasze dotychczasowe praktyki uzyskają bardziej formalną podstawę oraz nowy impet, służący ich dalszemu rozwijaniu. Ponadto zapewni on społeczeństwu obywatelskiemu kolejną możliwość realizacji swoich poglądów za pośrednictwem Inicjatywy Obywatelskiej.
<P>
Dla zaangażowania zainteresowanych stron w aktywny dialog konieczne jest zapewnienie społeczeństwu obywatelskiemu odpowiednich instrumentów umożliwiających wyrażanie jego opinii i bycie wysłuchanym. Instytucje UE także potrzebują równie odpowiednich instrumentów, zapewniających, że opinie zasłyszane od społeczeństwa obywatelskiego i obywateli zostaną właściwie odebrane i uwzględnione w systemie. Komisja z zadowoleniem przyjmuje fakt, że obecne sprawozdanie wspiera wiele koncepcji, które Komisja już realizuje.
<P>
Wykorzystując swój mandat, obecna Komisja podjęła szereg inicjatyw służących zaangażowaniu organizacji społeczeństwa obywatelskiego i poszczególnych obywateli w debatę publiczną dotyczącą problemów UE. Jednym z najbardziej innowacyjnych przykładów takich działań są społeczne konsultacje, eksperymenty polegające na badaniu opinii publicznej połączonym z debatą oraz konsultacje osobiste.
<P>
W celu zrozumienia potrzeb i oczekiwań społecznych Eurobarometr został w okresie ostatnich 35 lat przekształcony w bardzo cenne narzędzie monitorowania opinii społecznej w Europie. Jednakże ani Komisja, ani Parlament nie może samodzielnie zorganizować ogólnoeuropejskiej debaty społecznej. Będzie to możliwe jedynie wtedy, gdy instytucje UE i państwa członkowskie będą ze sobą współpracować. Taki cel przyświeca politycznej deklaracji w sprawie "Partnerskiego procesu komunikacji poświęconej Europie”, podpisanej przez Parlament, Radę i Komisję w dniu 22 października 2008 r.
<P>
W tym kontekście Komisja i Parlament już teraz koordynują wysiłki z państwami członkowskimi za pośrednictwem partnerstwa w zarządzaniu, obejmującego regionalne i lokalne kampanie dotyczące konkretnych zagadnień, wiążące się z działaniami podejmowanymi przez władze lokalne i organizacje pozarządowe. To podejście stanie się jeszcze skuteczniejsze dzięki 11 nowym partnerstwom w zarządzaniu w 2009 roku.
<P>
Komisja zgadza się z opinią, że owocny dialog jest uzależniony od aktywnego udziału wszystkich stron: instytucji UE, państw członkowskich i społeczeństwa obywatelskiego. Komisja ma nadzieję, że traktat lizboński wejdzie w życie i jest gotowa do podjęcia działań niezbędnych dla praktycznej realizacji jego postanowień oraz dalszego rozwoju dialogu obywatelskiego.
<SPEAKER ID="189" NAME="Przewodniczący">
Debata została zamknięta.
<P>
Głosowanie odbędzie się we wtorek o godz. 12.00.
<P>
Oświadczenia pisemne (art. 142 Regulaminu)
<SPEAKER ID="190" NAME="Lidia Joanna Geringer de Oedenberg" AFFILIATION="PSE">
na piśmie. - (PL) Demokratyczna i bliska obywatelom Unia Europejska wymaga ścisłej współpracy instytucji unijnych i państw członkowskich ze społeczeństwem obywatelskim na szczeblu krajowym, regionalnym i lokalnym.
<P>
Społeczeństwo obywatelskie, reprezentujące liczne organizacje pozarządowe i organizacje non-profit założone przez obywateli z ich własnej woli, odgrywa bardzo ważną rolę w europejskim procesie integracji, przedstawiając instytucjom europejskim stanowiska i żądania obywateli Unii. Niezmiernie ważne zatem jest skuteczne i rzetelne informowanie obywateli oraz popularyzowanie dialogu obywatelskiego, zwłaszcza w zakresie promowania i propagowania działań i zamierzeń Unii Europejskiej, w budowaniu sieci współpracy europejskiej oraz wzmacnianiu wśród społeczeństwa obywatelskiego tożsamości europejskiej.
<P>
Unia Europejska, chcąc osiągnąć swoje cele i zamierzenia polityczne, potrzebuje szerszej debaty publicznej, efektywniejszego dialogu obywatelskiego i większej świadomości politycznej.
<P>
Traktat z Lizbony wzmacnia prawa obywateli wobec Unii poprzez ułatwienie im i stowarzyszeniom reprezentatywnym dla społeczeństwa obywatelskiego udziału w debatach nad "Europą obywateli”.
<P>
Instytucje Unii Europejskiej powinny podjąć bliższą współpracę na rzecz budowania europejskiego dialogu obywatelskiego i promowania aktywnej postawy europejskiej wśród obywateli UE. Konieczne jest zachęcenie obywateli do szerszego udziału w debatach i dyskusjach europejskich, a także do aktywnego uczestnictwa w nadchodzących wyborach do Parlamentu Europejskiego, ponieważ, jak mówił Jean Monnet, "nie tworzymy Unii dla państw i rządów, tworzymy ją dla obywateli”.
<SPEAKER ID="191" NAME="Zita Gurmai  " LANGUAGE="HU">
Członkostwo w organizacjach społeczeństwa obywatelskiego daje obywatelom europejskim możliwość aktywnego udziału w procesie tworzenia polityki. W kontekście realizacji celów UE prawdziwym wyzwaniem jest aktywne zaangażowanie obywateli w ten proces i stworzenie im konkretnych, realnych możliwości podejmowania inicjatyw, zapewniania informacji zwrotnej oraz wyrażania krytyki i odmiennych opinii. Jednakże może to być trudne, ponieważ nie istnieje jedna precyzyjna definicja prawna organizacji społeczeństwa obywatelskiego.
<P>
Aby obywatele UE mogli dostrzec korzyści zapewniane im przez Unię Europejską, musimy w dalszym ciągu rozszerzać demokrację, zwiększać przejrzystość i poprawiać skuteczność funkcjonowania UE. W większości przypadków deficyt demokratyczny jest wynikiem tego, że obywatele nie zawsze mają dostęp do istotnych informacji. Niektóre dokumenty odnoszące się do wspólnotowego procesu decyzyjnego nadal nie są dostępne, z tego względu musimy kontynuować proces zmierzający do zapewnienia jeszcze lepszego dostępu do dokumentów roboczych Wspólnoty.
<P>
Mechanizm konsultacji stanowi integralną część działania instytucji europejskich. Musimy określić ogólne zasady i minimalny zestaw przepisów dotyczących konsultacji oraz ustanowić ramy konsultacji, które byłyby trwałe, lecz wystarczająco elastyczne, aby dostosować się do szczególnych oczekiwań zainteresowanych stron.
<SPEAKER ID="192" NAME="Jo Leinen  " AFFILIATION="PSE">
na piśmie. - (DE) Przedmiotowe sprawozdanie stanowi wyraźny sygnał do zbliżenia UE do jej obywateli i proponuje konkretne działania służące realizacji tego celu.
<P>
Wzywamy wszystkie instytucje UE do uczynienia dialogu ze społeczeństwem obywatelskim istotnym ogólnym zadaniem w ich działaniach politycznych.
<P>
Ludzie popierają UE jedynie wtedy, jeżeli są poinformowani o projektach i działaniach politycznych oraz mogą uczestniczyć w procesie podejmowania decyzji, na przykład za pośrednictwem konsultacji. Odrzucenie traktatu lizbońskiego w Irlandii uświadomiło nam, jakie negatywne konsekwencje dla integracji europejskiej wiążą się z celowym wprowadzaniem w błąd. W przyszłości należy temu zapobiec za pomocą proaktywnego informowania i polityki dialogu. Odnosi się to w szczególności do Rady i rządów państw członkowskich, które powinny podjąć aktywniejsze działania na rzecz zapewnienia lepszej informacji na temat UE.
<P>
Konieczne jest ułatwienie i usprawnienie dostępu do dokumentów wszystkich instytucji UE, aby każdy obywatel mógł dokonać oceny ich pracy.
<P>
Naszym celem jest stworzenie silnego europejskiego społeczeństwa obywatelskiego, stanowiącego podstawowy warunek rozwoju europejskiej przestrzeni publicznej. Z tego względu wzywamy do stworzenia wreszcie niezbędnych warunków ramowych, co oznacza przede wszystkim kartę stowarzyszeń europejskich, jak również niezbędną podstawową infrastrukturę dla aktywnych obywateli na szczeblu europejskim.
<SPEAKER ID="995" NAME="Zdzisław Zbigniew Podkański  " LANGUAGE="PL">
Panie przewodniczący, panie i panowie posłowie! Sprawozdanie poseł Grabowskiej w sprawie perspektyw rozwijania dialogu obywatelskiego w ramach Traktatu z Lizbony jest przykładem marnotrawienia czasu i środków. Rodzi się więc pytanie natury zasadniczej. O co w tej debacie tak naprawdę chodzi? Przecież Traktat jest martwy - odrzuciła go Irlandia w referendum ogólnonarodowym. Oznacza to, że w/w dokument nie ma mocy prawnej. Budowanie czegokolwiek na nim jest budowaniem w próżni, bez podstaw. Budowanie na Traktacie, którego w rzeczywistości nie ma, bo został odrzucony, jest pogwałceniem demokracji i równych praw wolnych narodów. Tak więc po raz kolejny kłania się encyklopedyczna wiedza o pojęciu "demokracja”. W moim pojęciu demokracja jest świadomym wyborem, a nie przymusem i nieliczeniem się z wolą narodów. W demokracji suwerenem jest naród, a nie grupa interesów, zaś najwyższą formą jej wyrazu jest referendum, a nie sprzeczna z wolą narodu decyzja kliki sprawującej władzę. Czy tak trudno to zrozumieć?
<SPEAKER ID="193" NAME="Dushana Zdravkova  " LANGUAGE="BG">
Chciałabym pogratulować pani poseł Grabowskiej jej doskonałego sprawozdania, które - jestem pewna -przyczyni się do usprawnienia i rozwoju dialogu obywatelskiego. Można bardzo wiele powiedzieć o rozwoju dialogu między obywatelami Unii Europejskiej a jej instytucjami. Jako przewodnicząca stowarzyszenia obywatelskiego w Bułgarii mocno wierzę, że jest to jeden z najważniejszych elementów przyszłego rozwoju Europy, który należy pilnie zreformować i usprawnić.
<P>
Uważam, że to sprawozdanie umożliwi Parlamentowi Europejskiemu opracowanie niezbędnych wytycznych i zaleceń dla innych instytucji, ale również dla organizacji społecznych, ponieważ bez ich współpracy i udziału nie uda się nam osiągnąć celów, które sobie postawiliśmy.
<P>
W sprawozdaniu proponuje się dialog na zasadach równości, uwzględniając różnice pomiędzy różnymi stowarzyszeniami oraz ich niezależność. Będzie to stanowić wsparcie dla udziału społeczeństwa w procesie politycznym, pomagające sprostać wielu stojącym przez nim wyzwaniom, zarówno na szczeblu krajowym, jak i europejskim. Właśnie z tego względu kluczowe znaczenie ma opracowanie zróżnicowanego podejścia w celu osiągnięcia efektów na szczeblu lokalnym, z uwagi na zróżnicowany poziom rozwoju, tak w różnych krajach, jak i w różnych sektorach.
<P>
Liczę, że inne instytucje i państwa członkowskie jak najszybciej uwzględnią nasze zalecenia, nawet jeżeli traktat lizboński nie wejdzie w najbliższym czasie w życie.
