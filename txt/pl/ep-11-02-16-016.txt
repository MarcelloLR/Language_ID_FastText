<CHAPTER ID="016">
Tura pytań (pytania do Rady) 
<SPEAKER ID="586" NAME="Przewodniczący">
Kolejnym punktem porządku dziennego jest tura pytań (B7-0009/2011).
<P>
Do Rady skierowano następujące pytania.
<P>

<P>
Przedmiot: Zasada państwa prawa w Serbii
<P>
Co Rada sądzi o rozwoju praworządności w Serbii, w szczególności w związku z budzącym wątpliwości procesem przeciwko rzekomym partyzantom należącym do mniejszości albańskiej zamieszkującej położoną na południu Serbii Dolinę Preszewa?
<SPEAKER ID="588" NAME="Enikő Győri">
urzędująca przewodnicząca Rady - (HU) Opinię Rady w sprawie rozwoju praworządności w Serbii przedstawiono w konkluzjach Rady z dnia 14 grudnia 2010 r. W przedmiotowych konkluzjach Rada wyraża zadowolenie z faktu, że Serbia kontynuuje realizację planu reform i wykazała się dalszymi postępami we wdrażaniu postanowień określonych w umowie przejściowej podpisanej z Unią Europejską. W konkluzjach Rada stwierdza również, że Serbia nadal ma dobre wyniki w zakresie realizacji zobowiązań zawartych w układzie o stabilizacji i stowarzyszeniu. Kraj ten powinien jednak dokonywać dalszych starań, szczególnie w następujących dziedzinach: reforma administracji publicznej, praworządność, w tym reforma systemu sądownictwa, walka z korupcją i przestępczością zorganizowaną oraz zapewnienie lepszego klimatu dla prowadzenia działalności gospodarczej. Rada nie omawiała rozwoju praworządności w Serbii w kontekście konkretnej procedury wspomnianej przez Pana Posła.
<SPEAKER ID="589" NAME="Bernd Posselt" AFFILIATION="PPE">
(DE) Już po przedłożeniu przeze mnie tego pytania specjalny trybunał w pokazowym procesie osądził grupę serbskich obywateli narodowości albańskiej i skazał ich na maksymalne kary pod zarzutem popełnienia przestępstw w Kosowie. Czy tą sprawą zamiast Serbii nie powinna zająć się misja Unii Europejskiej w zakresie praworządności (EULEX)? Czy Rada może zbadać tę kwestię i dowiedzieć się czegoś o konkretnej sprawie, o którą pytałem?
<SPEAKER ID="590" NAME="Enikő Győri">
urzędująca przewodnicząca Rady - (HU) Dziękuję, Panie Pośle. Proszę zauważyć, że tzw. kryteria przystąpienia określone w 1993 roku przez Radę Europejską na posiedzeniu w Kopenhadze mają decydujące znaczenie, jeśli chodzi o stanowisko Rady w związku z rozszerzeniem oraz wszelkimi układami o stabilizacji i stowarzyszeniu. Do kryteriów tych zalicza się również przestrzeganie praw człowieka i praw mniejszości, a podczas negocjacji ta zasada jest dla Rady naprawdę najważniejsza. Mogę Pana zapewnić, że prezydencja węgierska, reprezentująca Radę, oczywiście zareaguje na Pańską prośbę i na ten problem, i że jest świadoma wagi tych wydarzeń, a ponadto, tak jak w przypadku wszystkich procedur dotyczących przystąpienia i stowarzyszenia zwraca szczególną uwagę na te zagadnienia, również w przedmiotowej sprawie.
<SPEAKER ID="591" NAME="Daniel Caspary" AFFILIATION="PPE">
(DE) Panie Przewodniczący! Mam dodatkowe pytanie do Rady związane z pytaniem pana posła Posselta. Mój kolega już pytał, czy Rada przewiduje, zwłaszcza w tej konkretnej sprawie, ponowne skontaktowanie się z władzami i właściwymi organami w terenie. Dlatego też chciałbym raz jeszcze poprosić prezydencję Rady: czy prezydencja może przewidzieć, w tym konkretnym przypadku, skontaktowanie się z osobami odpowiedzialnymi w terenie?
<SPEAKER ID="592" NAME="Enikő Győri">
urzędująca przewodnicząca Rady - (HU) Panie Przewodniczący! Oczywiście, skoro został wspomniany tu szerszy kontekst i duch, w jakim Rada traktuje podobne zagadnienia, mogę tylko powiedzieć, że proces przystąpienia Serbii postępuje, ponieważ kraj ten złożył wniosek o przystąpienie do UE i sądzę, że teraz weszliśmy w nowy etap, bo Serbia odpowiedziała na kwestionariusz przedstawiony przez Komisję Europejską. Odpowiedzi zostały przedstawione 31 stycznia. Podobnie jak w przypadku wszystkich istotnych zagadnień związanych z procesem przystąpienia zarówno Komisja Europejska, jak i Rada zwrócą szczególną uwagę na te problemy.
<P>

<P>
Przedmiot: MŚP a prezydencja węgierska
<P>
Jednym z celów określonych przez węgierską prezydencję Rady jest poprawa sytuacji małych i średnich przedsiębiorstw (MŚP). Czy Rada mogłaby omówić szerzej to zagadnienie i podać praktyczne szczegóły dotyczące sposobu, w jaki zamierza poprawić sytuację MŚP, które walczą o przetrwanie?
<SPEAKER ID="594" NAME="Enikő Győri">
urzędująca przewodnicząca Rady - (HU) Małe i średnie przedsiębiorstwa to najważniejsze podmioty w gospodarce europejskiej. Poprawa warunków ramowych ich funkcjonowania to jeden ze szczególnych priorytetów prezydencji węgierskiej. W kolejnych miesiącach prezydencja skupi się na wdrożeniu strategii Europa 2020 oraz wskazanych w niej inicjatywach przewodnich w zakresie polityki innowacyjności i polityki przemysłowej, a także pełnym ustanowieniu rynku wewnętrznego, ponieważ obecnie w działalność transgraniczną zaangażowanych jest jedynie 8 % europejskich MŚP.
<P>
Jak wynika ze sprawozdania byłego komisarza Mario Monti, wykonanie to musi obejmować usunięcie wszystkich barier, które nadal utrudniają funkcjonowanie rynku wewnętrznego. Możemy to osiągnąć poprzez dokładne i terminowe wdrożenie i wprowadzenie w życie wszystkich dyrektyw, zwłaszcza dyrektywy usługowej - podczas obecnej sesji Parlament odniósł się także do tej sprawy - zapewniające w jednolitym obszarze płatności w euro (SEPA) rozwiązania przyjazne dla użytkownika, poprzez ułatwianie przestrzegania przepisów podatkowych dotyczących przedsiębiorstw prowadzących transgraniczną działalność gospodarczą oraz promowanie przyjęcia patentu UE przyjaznego dla MŚP; we wtorek, po poniedziałkowej debacie Parlament podjął niezwykle ważną decyzję w tej sprawie. Warunkiem wstępnym w tej sytuacji jest to, o czym do tej pory mówiłam, a mianowicie fakt, że musimy zainspirować MŚP do dokonywania jak największej liczby innowacyjnych inwestycji.
<P>
Ponadto prezydencja węgierska przeprowadzi śródokresowy przegląd europejskiego programu Small Business Act. Program ten powinien być prawdziwą Wielką Kartą Swobód dla MŚP. Prezydencja zamierza także promować kompleksowe podejście dotyczące nowej zintegrowanej polityki przemysłowej, w ramach której próbujemy wyeliminować wszystkie przeszkody w zakresie wsparcia informacyjnego, finansowego i technicznego uniemożliwiające MŚP stanie się prawdziwą podstawą zielonej gospodarki.
<P>
Zamierzamy też zmniejszyć obciążenia administracyjne oraz ryzyko interwencji państwa dzięki lepszym i bardziej inteligentnym ramom regulacyjnym, a także zmianom instytucjonalnym. Jesteśmy przekonani, że jest to najważniejsze dla wzmocnienia innowacyjnych zdolności MŚP; wymaga to nowego podejścia do innowacji, takiego, które nie koncentruje się na promowaniu innowacji technologicznych. Chciałabym przypomnieć Państwu, że w dniu 4 lutego Rada Europejska również podjęła bardzo ważne decyzje w dziedzinie innowacji.
<P>
Jeśli chodzi o kluczowy problem, czyli jak MŚP mogą uzyskać finansowanie, to można powiedzieć, że jesteśmy zaangażowani we wspieranie zdrowych MŚP w uzyskaniu kredytów i pożyczek dzięki gwarancjom, innowacyjnym instrumentom finansowym oraz ofertom bankowym na korzystnych warunkach.
<P>
Na koniec chciałabym dodać, że prezydencja węgierska przedłoży Radzie wnioski dotyczące średniookresowej oceny budżetowej wieloletnich programów wydatków UE w dziedzinie badań i rozwoju, które będą obejmowały także ważne instrumenty pomocowe adresowane do MŚP, na przykład mechanizm finansowania oparty na podziale ryzyka (RSFF).
<SPEAKER ID="595" NAME="Jim Higgins" AFFILIATION="PPE">
(GA) Panie Przewodniczący! Chcę pogratulować prezydencji, że dotarła do miejsca, w którym dziś się znajduje i cieszy mnie to, co usłyszałem od pani minister.
<P>
Jednym z najpoważniejszych problemów drobnego przemysłu jest zbyt duża biurokracja - czy też jak to mówimy po angielsku "red tape”. W 2004 roku przewodniczący Barroso obiecał, że zrobi coś ważnego, aby rozwiązać ten problem, ale jak dotąd tak się nie stało. Proszę pozwolić mi powiedzieć, że to, co usłyszałem od urzędującej przewodniczącej z Węgier napawa mnie ogromnym optymizmem.
<P>
Niezwykle istotne jest, abyśmy zrobili wszystko dla rozwiązania tego problemu, bo stanowi on źródło ogromnych trudności dla osób wkraczających do tego rodzaju przemysłu.
<SPEAKER ID="596" NAME="Zigmantas Balčytis   -" AFFILIATION="S&amp;D">
(LT) Panie Przewodniczący! Jeszcze w 2008 roku Rada zatwierdziła przyznanie pakietu w kwocie 15 miliardów euro z Europejskiego Banku Inwestycyjnego, który miał być głównym instrumentem ocalenia małych i średnich przedsiębiorstw w czasach kryzysu. Z opublikowanego sprawozdania wynika, że środki finansowe wykorzystano w niewielkim stopniu i że przydzielono je głównie dużym przedsiębiorstwom, natomiast małe przedsiębiorstwa nie uzyskały wymaganego finansowania. Jak prezydencja węgierska zamierza zagwarantować, że już przyjęte instrumenty przeznaczone na wspieranie małych i średnich przedsiębiorstw będą uczciwie wykorzystywane?
<SPEAKER ID="597" NAME="Nicole Sinclaire" AFFILIATION="NI">
Ciekawa jestem, czy koledzy zgodziliby się ze mną, że bardzo rozczarowuje fakt, iż pisemna deklaracja, której inicjatorem był mój kolega z West Midlands, Malcolm Harbour, przewodniczący Komisji Rynku Wewnętrznego i Ochrony Konsumentów, nie uzyskała wystarczającego poparcia.
<P>
Dziś wysłał maila, w którym informuje, że deklarację podpisało jedynie 184 z 736 kolegów posłów. Czy dowodzi to, że jeżeli chodzi o małe przedsiębiorstwa z całej Unii Europejskiej współpraca nie jest możliwa, a zatem zadbanie o małe przedsiębiorstwa należy do państw członkowskich?
<SPEAKER ID="598" NAME="Enikő Győri">
urzędująca przewodnicząca Rady- Po pierwsze proszę mi pozwolić odpowiedzieć na pytanie pana posła Higginsa dotyczące otoczenia regulacyjnego. Jest ono naprawdę bardzo ważne dla egzystencji i warunków pracy MŚP.
<P>
Stosowanie zasady "najpierw myśl na małą skalę” podczas przygotowywania nowych przepisów i polityki jest kamieniem węgielnym nowych ram, które usiłujemy ustanowić. Jest to ważne na wszystkich szczeblach, nie tylko na szczeblu UE, ale - myślę, że zgodzą się Państwo ze mną - także na szczeblu krajowym, regionalnym i miejskim.
<P>
Komisja dokonała przeglądu przepisów dotyczących pomocy państwa, aby zachęcić państwa członkowskie do ukierunkowania większego wsparcia dla MŚP na takie obszary kluczowe, jak szkolenie, badania i rozwój oraz ochrona środowiska i odstąpienie od aktualnie obowiązującej koncentracji na dużych przedsiębiorstwach.
<P>
Porozumienie państw członkowskich w sprawie dopuszczenia stosowania niższych stawek VAT dla usług świadczonych lokalnie, w tym usług wymagających wysokich nakładów pracy, na przykład fryzjerskich, cateringowych i naprawczych, będzie jeszcze bardziej stymulować działalność gospodarczą i tworzenie miejsc pracy, a Komisja z zadowoleniem przyjmuje tę decyzję.
<P>
W obszarze lepszej regulacji Komisja przedłożyła już ważne inicjatywy legislacyjne. Przyjęła wniosek dotyczący przeglądu dyrektywy w sprawie VAT, mający usunąć bariery dla elektronicznego przesyłania faktur, co w perspektywie śródterminowej może przynieść oszczędności sięgające miliardów euro.
<P>
W lutym Komisja złożyła też wniosek w sprawie umożliwienia państwom członkowskim przyjęcia mniej obciążających wymogów rachunkowości dla mikroprzedsiębiorstw, tym samym wypełniając swoje zobowiązanie ujęte w planie działania dla małych przedsiębiorstw. Może on doprowadzić do zmniejszenia obciążenia nawet o 6 miliardów euro. Komisja zachęca państwa członkowskie do jak najszybszego osiągnięcia porozumienia umożliwiającego takie działanie państwom członkowskim, które chcą skorzystać z tej możliwości, a zatem my w Radzie zdecydowanie musimy podążać tą drogą.
<P>
Komisja dokładnie oceni także prawdopodobne obciążenia związane z nowymi wnioskami legislacyjnymi, nie tylko tymi, które dotyczą MŚP. Złożono dość dużą liczbę wniosków, śledzimy tę sprawę w Radzie ds. Konkurencyjności i próbujemy jak najszybciej zająć się jak największą liczbą tych zagadnień.
<P>
Przechodząc do drugiego pytania w sprawie poprawy dostępu do finansów - usiłowałam odnieść się do tej sprawy już w uwagach wstępnych. Aby ułatwić przekazanie tak bardzo potrzebnych kredytów, w 2008 roku Europejski Bank Inwestycyjny pożyczył MŚP kwotę 1 miliarda euro, co oznacza 60 % wzrost w porównaniu do roku 2007.
<P>
Chodzi o wydatkowania na te sprawy większej kwoty pieniędzy w późniejszym terminie. Bardzo dobrze pamiętam, że kiedy jeszcze byłam posłanką do Parlamentu, byłam odpowiedzialna za wydanie opinii o Europejskim Banku Inwestycyjnym. W mojej opinii dla Komisji Gospodarczej i Monetarnej dokonałam oceny. Muszę Państwu powiedzieć, że EBI bardzo szybko zareagował na zmieniające się okoliczności i przeorganizował swoje priorytety. Dlatego z zadowoleniem przyjęliśmy działania podjęte przez EBI.
<P>
Zgadzam się, że czasami pieniądze nie trafiają do właściwych odbiorców i konieczna jest lepsza organizacja. Mój pogląd na tę sprawę jest taki, że rzeczywiście musimy zwrócić uwagę na odpowiedniki EBI w państwach członkowskich, ponieważ w większości przypadków one są partnerami. Nie zawsze powinniśmy obwiniać EBI za wykonanie, którym EBI bezpośrednio się nie zajmuje.
<P>
Zgadzam się zatem, jeżeli chodzi o drugie pytanie, że najważniejsze jest, by pieniądze wspólnotowe i kredyty EBI trafiały do odpowiednich odbiorców, to znaczy małych i średnich przedsiębiorstw.
<P>
Panie Przewodniczący! Uważam, że Rada nie może wydawać opinii w sprawie pisemnych deklaracji, a zatem jeżeli nie ma Pan nic przeciwko temu, nie będę się wypowiadać.
<P>

<P>
Przedmiot: Inicjatywy w dziedzinie gospodarki wodnej i gospodarki wodą pitną
<P>
W dokumencie informacyjnym przedstawiającym priorytety prezydencji węgierskiej wskazano, że prezydencja chciałaby poświęcić szczególną uwagę kwestiom związanym z gospodarką wodną i gospodarką wodą pitną, jak również kwestiom dotyczącym zjawisk ekstremalnych, których występowanie wiąże się z zasobami wodnymi.
<P>
Ponieważ program nie precyzuje, jaka polityka będzie prowadzona w tym obszarze, czy prezydencja mogłaby poinformować Parlament o konkretnych inicjatywach, jakie zamierza podjąć w tej dziedzinie? Czy zdaniem prezydencji w ciągu najbliższych kilku lat państwa członkowskie Unii Europejskiej będą musiały zmierzyć się z konkretnymi problemami związanymi z zarządzaniem zasobami wodnymi i zasobami wody pitnej oraz z ochroną tych zasobów?
<SPEAKER ID="600" NAME="Enikő Győri">
urzędująca przewodnicząca Rady - (HU) Chciałabym odpowiedzieć na pytanie Pana Posła Georgiosa Papanikolaou dotyczące zasobów wodnych. Temat ten jest szczególnie ważny dla triady prezydencji, a mianowicie Hiszpanii, Belgii i Węgier. Był to ważny element wspólnego programu, który przygotowaliśmy ponad dwa lata temu, a każde z tych państw dołożyło się do niego podczas sześciomiesięcznego okresu prezydencji, tym samym wnosząc swój wkład we wspólny program realizowany w dziedzinie zintegrowanego podejścia do polityki wodnej. Oznacza to, że kontynuujemy prace zapoczątkowane przez Hiszpanię i Belgię i chcielibyśmy dodać nasz własny wkład przedkładając, podczas posiedzenia Rady w czerwcu 2011 roku, konkluzje dotyczące polityki wodnej.
<P>
Konkluzje te będą obejmowały trzy zagadnienia. Pierwszym jest zintegrowane zarządzanie katastrofami wodnymi, na przykład powodziami, niedoborem wody, nadmiernym wypiętrzaniem wód i nieregularnymi opadami. Drugi temat to rola wodnych usług ekologicznych. Jest to niezwykle ciekawy temat, o którym według mnie zbyt mało się obecnie mówi. Przyjmujemy za pewnik posiadanie zasobów wodnych i korzystamy z tak zwanych usług ekologicznych powstałych na obszarach wodno-błotnych, ale powinniśmy je cenić. Trzecim zagadnieniem jest rozszerzenie współpracy w dziedzinie zarządzania zasobami wodnymi zarówno na szczeblu międzynarodowym, jak i między państwami członkowskimi UE.
<P>
Konkluzje Rady mają stanowić wkład w komunikat Komisji w sprawie koncepcji wód europejskich, którego przyjęcie planuje się na 2012 rok i w którym podkreślone zostanie znaczenie zrównoważonego zarządzania zasobami wodnymi państw członkowskich UE oraz utrzymania bezpieczeństwa zasobów wodnych i dostaw wody.
<P>
Na koniec, Panie i Panowie, chcę powiedzieć, że w okresie prezydencji węgierskiej odbywać się będą także konferencje i imprezy dotyczące wody, na przykład konferencja w sprawie przyszłości europejskich zasobów słodkiej wody, która odbędzie się w dniach 23-25 marca w Budapeszcie w połączeniu z nieformalnym posiedzeniem ministrów środowiska. I jeszcze ostatnia uwaga. Priorytetowym celem prezydencji węgierskiej jest zagwarantowanie utworzenia strategii UE dla Dunaju, a w tym kontekście szczególnego znaczenia nabierają też zasoby wodne, ochrona zasobów wody pitnej oraz zintegrowana polityka wodna.
<SPEAKER ID="601" NAME="Georgios Papanikolaou" AFFILIATION="PPE">
(EL) Panie Przewodniczący! Pani Minister! Bardzo dziękuję za odpowiedź. Chciałbym dodać, że w 2007 roku w swoim komunikacie zatytułowanym "Rozwiązanie problemu dotyczącego niedoboru wody i susz w Unii Europejskiej” Komisja odnotowała, że jej zdaniem Unia Europejska mogłaby przeznaczyć fundusze na pomoc w tworzeniu dodatkowej infrastruktury dostaw wody.
<P>
Przypominam też, że wiele najbardziej oddalonych obszarów Europy, zwłaszcza małe archipelagi na południu, na przykład Wyspy Egejskie, borykają się z poważnymi problemami z dostawą wody i wody pitnej, a takie metody, jak na przykład odsalanie, są niezwykle kosztowne.
<P>
Rodzi się zatem oczywiste pytanie: czy zamierzają Państwo i czy popierają Państwo pomysł promowania debaty w sprawie bezpośredniego wsparcia Wspólnoty dla programów dostaw wody w regionach najbardziej oddalonych?
<SPEAKER ID="602" NAME="Silvia-Adriana Ţicău" AFFILIATION="S&amp;D">
(RO) Zważywszy że 3 lutego na funkcję koordynatorów obszaru priorytetowego dotyczącego ochrony środowiska w regionie Dunaju, zwłaszcza odnowy i podtrzymania jakości wody, mianowano Węgry i Rumunię, chciałabym zapytać Panią, czy koordynatorzy zamierzają wdrożyć działania w tym obszarze priorytetowym, bo to umożliwiłoby nam zagwarantowanie jakości wody pitnej. Dzięki podanym za przykład projektom inwestujemy nie tylko w budowę oczyszczalni ścieków, ale także w opracowywanie metod i narzędzi ochrony ujęć wody. Dlatego jest ważne, abyśmy dyskutowali nad wdrożeniem strategii UE dla regionu Dunaju.
<SPEAKER ID="603" NAME="Paul Rübig" AFFILIATION="PPE">
(DE) Moje pytanie także dotyczy strategii dla regionu Dunaju. My oczywiście chcemy zdecydowanie poprawić jakość wód w Dunaju. Czy wszystkie państwa członkowskie przewidują przygotowanie planu działania w tej dziedzinie, który stopniowo będzie uwzględniał także prace nad budową systemu kanalizacji mającą swój początek w dopływach, dzięki czemu będziemy mieć czystsze wody dopływowe oraz poprawi się jakość wody w Dunaju w dolnym biegu, w kierunku obszaru przyujściowego? Czy wszystkie zainteresowane państwa członkowskie zamierzają przygotować plany działania?
<SPEAKER ID="604" NAME="Enikő Győri">
urzędująca przewodnicząca Rady - (HU) Dziękuję bardzo za pytania, które również pokazują, że jest to niezwykle ważny temat dla Unii Europejskiej i jestem przekonana, że nigdy nie dość rozmów o nim. Dzięki przedłożeniu konkluzji i zwróceniu uwagi na przykład na problemy z wodą wywołane ekstremalnymi warunkami pogodowymi prezydencja węgierska zamierza utorować Komisji Europejskiej drogę do przedłożenia prezydencji i Radzie w 2012 roku jak najlepszych wniosków dotyczących "programu wodnego”.
<P>
Pan poseł Papanikolaou wspomniał również o problemach wysp na Morzu Egejskim. Uważam, że są one bardzo ważne dla osób tam mieszkających, podobnie jak dla Włoch południowych czy Barcelony - wszyscy powinniśmy pamiętać, że w Barcelonie wystąpiły niedobory wody pitnej, a słodką wodę trzeba było dowozić cysternami - zatem wszystko to dowodzi, że najważniejsze dla nas jest rozwiązanie tych problemów.
<P>
Formułując konkluzje Rady inspirujemy Komisję i wierzę, że gdy - na przykład - rozpocznie się debata w sprawie wieloletnich ram finansowych, będziemy musieli sformułować je w sposób umożliwiający nam jak najlepsze ukierunkowanie funduszy na wspólne problemy Unii Europejskiej.
<P>
Zarówno pani poseł Ticau, jak i pan poseł Rubiks skierowali pytania dotyczące strategii dla Dunaju. Jeśli mi Państwo pozwolą, chciałabym udzielić łącznej odpowiedzi na te pytania. Niezwykle ucieszył nas fakt, że komisarz Hahn przedstawił plany działania na początku lutego, na Węgrzech. Mamy 13 planów działania, a jeżeli chodzi o skierowane przez Państwa pytania dotyczące zarówno zasobów wody pitnej, jak i oczyszczania ścieków, to mamy tak zwane plany działania dotyczące problemu wszelkiego rodzaju powodzi i suszy, a każdym z nich kierują dwa państwa. Uważam, że jest to doskonała droga także do wzmocnienia współpracy regionalnej w dziedzinie strategii dla Dunaju. Co więcej, uczestnicy strategii to osiem państw członkowskich UE i sześć państw trzecich; fakt, że dysponujemy tak kompleksową strategią umożliwiającą nam podejmowanie konkretnych kroków we wszystkich tych sprawach jest niezwykle inspirujący. Prawdą jest, że na cel ten nie przeznacza się nowych funduszy, ale jestem przekonana, że aktualne projekty można przeorganizować w tym ramach, a dzięki wzmocnieniu współpracy transgranicznej będziemy mogli osiągnąć o wiele bardziej efektywny wynik niż w sytuacji, gdyby wszystkie państwa podejmowały wysiłki w tej sprawie na własną rękę. Podjęcie indywidualnych działań w sprawie rzeki, która łączy nas wszystkich nie jest możliwe.
<P>
Oczywiście mamy w zanadrzu inne wspaniałe plany, jeśli tych nie wdrożymy, ale mam ogromną nadzieję, że przedmiotowe plany uda nam się omówić w różnych organach Rady teraz, jeszcze w czasie sprawowania prezydencji przez Węgry. Nadaliśmy temu procesowi wstępny bieg w Radzie do Spraw Ogólnych w dniu 31 czerwca i kontrolujemy przebieg prac. Prace postępują dość dobrze, także na szczeblu grupy roboczej, a pod koniec prezydencji węgierskiej będziemy mogli przyjąć strategię w Radzie do Spraw Ogólnych; Rada Europejska będzie mogła zagwarantować nam swoje poparcie w tej dziedzinie, a potem do nas będzie należało wykonanie strategii w jak najszerszym zakresie, od oczyszczania ścieków po ochronę zasobów wody pitnej.
<P>

<P>
Przedmiot: Udział osób niepełnosprawnych i ich organizacji przedstawicielskich w podejmowaniu decyzji dotyczących osób niepełnosprawnych
<P>
Europejska strategia na rzecz osób niepełnosprawnych na lata 2010-2020, opublikowana przez Komisję, obejmie około 80 mln osób niepełnosprawnych w Unii Europejskiej. Komisja określiła osiem kluczowych obszarów działania: dostępność, uczestnictwo, równość, zatrudnienie, edukacja i szkolenie, zabezpieczenie społeczne, zdrowie i działania zewnętrzne. Instytucje UE i państwa członkowskie są zachęcane do wspólnego wdrażania tej strategii. Zgodnie z konwencją ONZ o prawach osób niepełnosprawnych państwa członkowskie, które podejmują decyzje dotyczące osób niepełnosprawnych, muszą konsultować się z osobami niepełnosprawnymi i ich organizacjami przedstawicielskimi, a także zapewniać ich udział w procesie podejmowania tych decyzji. Niestety, taki przepis nie jest zawarty w nowej strategii na rzecz osób niepełnosprawnych.
<P>
Czy Rada podjęła konkretne środki, żeby zagwarantować przestrzeganie zasady konwencji ONZ o prawach osób niepełnosprawnych "żadnych postanowień dotyczących osób niepełnosprawnych bez udziału osób niepełnosprawnych”? Poza tym, jakie byłoby stanowisko Rady na temat powołania komisji ds. niepełnosprawności (Disability committee), która podlegałaby Radzie ds. Zatrudnienia, Polityki Społecznej, Zdrowia i Ochrony Konsumentów (EPSCO) i byłaby kierowana przez państwo sprawujące rotacyjne przewodnictwo Unii Europejskiej? Czy Rada nie uważa, że w ten sposób Komisja i państwa członkowskie byłyby lepiej włączone we wdrażanie konwencji ONZ o prawach osób niepełnosprawnych?
<SPEAKER ID="606" NAME="Enikő Győri">
urzędująca przewodnicząca Rady - (HU) Panie Przewodniczący! Ja także jestem bardzo zadowolona, że udało nam się jeszcze znaleźć czas na udzielenie odpowiedzi na to pytanie. Konwencja ONZ o prawach osób niepełnosprawnych jest właściwym i skutecznym środkiem promowania i ochrony praw osób niepełnosprawnych w Unii Europejskiej, a Wspólnota i państwa członkowskie przywiązują do niej ogromną wagę. Rada chciałaby przypomnieć Pani Poseł, że wielokrotnie potwierdzała już, że jeżeli mamy spełnić potrzeby osób niepełnosprawnych i chcemy zagwarantować ich równorzędne uczestnictwo w społeczeństwie, istotne jest, byśmy zaangażowali się w formułowanie decyzji i polityki dotyczących tych osób.
<P>
W swojej rezolucji przyjętej w 2008 i 2010 roku Rada uporczywie wzywała osoby niepełnosprawne i organizacje przedstawicielskie do zaangażowania się w formułowanie polityki. Przypominam, że Rada przyjęła też dyrektywę, która wprowadza zakaz dyskryminacji ze względu na niepełnosprawność w dostępie do zatrudnienia i pracy. Wspomniana dyrektywa przewiduje też udział i uczestnictwo w organizacjach zrzeszających pracowników i pracodawców co oznacza, że jest to środek szczególny przyjęty przez Radę w celu zagwarantowania, by osoby niepełnosprawne rzeczywiście mogły uczestniczyć w procesie podejmowania decyzji.
<P>
Komisja dysponuje również nową strategią na rzecz niepełnosprawności. Ku naszemu ogromnemu zadowoleniu opublikowano ją na jesieni i dotyczy ona przede wszystkim wykonania Konwencji ONZ o prawach osób niepełnosprawnych. Prezydencja węgierska zamierza przedłożyć Radzie projekt konkluzji związanych z tą strategią w celu przyjęcia jej u schyłku prezydencji, w czerwcu. Jeżeli chodzi o powołanie odrębnej komisji ds. niepełnosprawności, to jak dotąd Rada nie otrzymała żadnych wniosków w tym zakresie. W tym kontekście przypominam, że w sprawie wniosków przedłożonych przez Komisję Rada może działać tylko w zakresie uprawnień prawodawczych; oczywiście zawsze zwracamy uwagę na to, co czyni Parlament, ale tak właśnie funkcjonuje prawodawstwo w UE.
<SPEAKER ID="607" NAME="Vilija Blinkevičiūt  -" AFFILIATION="S&amp;D">
(LT) Panie Przewodniczący! W styczniu tego roku na posiedzeniu Parlamentu Europejskiego zainicjowanym przez Europejskie Forum Osób Niepełnosprawnych wiceprzewodnicząca Komisji Europejskiej, Viviane Reding, ogłosiła, że niektóre państwa członkowskie Unii Europejskiej nie popierają dyrektywy Rady w sprawie równego traktowania osób bez względu na wyznanie czy przekonania religijne, niepełnosprawność, wiek czy orientację seksualną. Dlatego dyrektywa antydyskryminacyjna jest jednym z najważniejszych zagadnień z dziedziny praw człowieka, przede wszystkim jeśli chodzi o gwarantowanie praw osób niepełnosprawnych. Czy Węgry, państwo obecnie sprawujące prezydencję w Radzie Unii Europejskiej, planują podjęcie specjalnych działań dotyczących przyjęcia i przeglądu tej dyrektywy i jakie działania szczególne podejmiecie, aby utorować drogę tej dyrektywie?
<SPEAKER ID="608" NAME="Ádám Kósa" AFFILIATION="PPE">
(HU) Pani Minister! Dziękuję bardzo za odpowiedź. Chciałbym zachęcić Radę do zwrócenia uwagi na znaczenie, jakie ma zaangażowanie osób niepełnosprawnych. Problem ten jest też przedmiotem prac tego Parlamentu jeżeli chodzi o możliwość włączenia się państw członkowskich w ten proces, bo to my, że tak powiem, reprezentujemy obywateli. Chciałbym pogratulować prezydencji zajęcia się na wysokim szczeblu problemem osób niepełnosprawnych do końca triady prezydencji. Moje pytanie brzmi: czy kolejne prezydencje także zamierzają poruszać ten problem, problem niepełnosprawności, na tym samym szczeblu.
<SPEAKER ID="609" NAME="Enikő Győri">
urzędująca przewodnicząca Rady - (HU) Dziękuję bardzo za pytania dodatkowe. Jeżeli chodzi o pierwsze pytanie, skierowane przez panią poseł Blinkevičiūti dotyczące osiągnięć związanych z dyrektywą antydyskryminacyjną, to mogłabym państwu powiedzieć coś w stylu "rozwiążemy dziś ten problem”, bo jest tego wart, mogłabym tak powiedzieć, ale nie powiem. Wszyscy wiemy, jak bardzo powolny w ciągu ostatnich trzech lat był postęp w zakresie projektu tego prawodawstwa. My także planujemy osiągnięcie postępu. Aby móc to uczynić i ocalić naszą wiarygodność, próbujemy skoncentrować się konkretnie na tej części dyrektywy, która dotyczy niepełnosprawności. Dlatego planujemy przedyskutowanie aspektów niepełnosprawności w dwóch turach i mamy nadzieję, że uda nam się przekonać państwa członkowskie, aby wypracowały postęp przynajmniej w tym zakresie. Nie chcemy błądzić po omacku, ale skupić naszą uwagę na tym problemie.
<P>
Muszę powiedzieć, że to bardzo trudne. Państwa członkowskie często odwołują się do kwestii i trudności finansowych. Poprzedni rząd mojego kraju także był zmuszony ubiegać się o przedłużenie, aby móc wdrożyć politykę UE oraz krajową, między innymi w dziedzinie znoszenia barier, a w czasach kryzysu i oszczędności wszystko to jest trudne dla państw członkowskich. Uważam jednak, zwłaszcza biorąc pod uwagę, że zależy nam, by ta prezydencja była ukierunkowana na sprawy ludzkie, że musimy osiągnąć postęp w zakresie tego bardzo ważnego problemu, bo - jak zawsze powtarza pan poseł Kósa - dotyczy on nie tylko osób niepełnosprawnych, ale wielu innych, począwszy od młodych matek, a skończywszy na seniorach, wielu innych niż ci, których nazywamy osobami niepełnosprawnymi - osiągnięcie postępu w tej sprawie leży w gestii Rady.
<P>
Pan poseł Kósa zapytał, jak możemy w większym stopniu zaangażować Parlament i jak możemy współpracować. Jestem przekonana, że pan poseł Kósa pełniący funkcję przewodniczącego międzypartyjnego zespołu ds. niepełnosprawności wykonuje doskonałą pracę i podtrzymuje bardzo dobre stosunki nie tylko z Radą i urzędującą prezydencją, ale także z Komisją. Jak pokazuje kilka przykładów, jeżeli Parlament odgrywa rolę przywódczą - a jestem przekonana, że Parlament odgrywa wiodąca rolę w sprawach związanych z niepełnosprawnością - wtedy Komisja i Rada nie mogą zrobić nic innego, jak tylko przestrzegać jego wytycznych. Wytyczne te można więc uwzględnić we wnioskach Komisji, które następnie przedkłada się Radzie. Jeśli chodzi o strategię romską, to sprawozdanie pani poseł Lívii Járóki, które komisja LIBE przyjęła w ten poniedziałek, ma duże szanse znaleźć się we wniosku Komisji, a następnie zostać przedłożone Radzie. Dlatego chciałabym zarekomendować tę ścieżkę i byłabym bardzo zadowolona, gdyby można było kontynuować tę doskonałą współpracę.
<P>
Odpowiedzi na pytania, których nie udzielono z powodu braku czasu udzielimy na piśmie.
<SPEAKER ID="611" NAME="Przewodniczący">
To prawda, ale zamierzam pozwolić panu posłowi Chountisowi na skierowanie pytania dodatkowego.
<SPEAKER ID="612" NAME="Nikolaos Chountis" AFFILIATION="GUE/NGL">
(EL) Panie Przewodniczący! Nie chcę, aby roztrząsano pytanie, które skierowałem. Doceniam starania i nie chcę zakłócać porządku dziennego.
<P>
Mam tylko jedną uwagę, która nie dotyczy i nie dotyka bezpośrednio Przewodniczącego, postaram się być zwięzły. Chcę tylko powiedzieć, że ponieważ mamy problem z kontrolą parlamentarną, jak wszyscy dobrze wiemy już trzykrotnie podczas sesji plenarnej nie kierowano pytań do Rady, a procedury zdecydowanie skróciły dostępny nam czas. Czy zatem moglibyśmy ustalić z Prezydium, jak można ten czas zagwarantować?
<P>
Dziękuję bardzo za podjęte starania. Nie chcę przekroczyć czasu i nie chcę, aby roztrząsano moje pytanie i dziękuję Pani Minister za gotowość i oczekiwanie.
<SPEAKER ID="613" NAME="Przewodniczący">
Panie Pośle Chountis! Znam Pańską skargę i w pełni ją popieram.
<P>
Jednak to nie Prezydium podejmuje decyzje o czasie trwania debaty, jej treści czy czasie wypowiedzi - to dziwne, ale to zawsze Konferencja Przewodniczących próbuje przeładować porządek dzienny. A członkowie Prezydium, w tym i ja, muszą rozwiązywać problemy jakie to stwarza i posprzątać bałagan.
<P>
Przepraszam wszystkich, którzy nie zostali wywołani. Jak słusznie stwierdziła pani minister Győri odpowiedzi na wszystkie pytania, na które nie mogła dziś wieczór odpowiedzieć z powodu braku czasu - a udzielone odpowiedzi były niezwykle trafne - zostaną udzielone na piśmie.
<P>
Odpowiedzi, których nie udzielono z braku czasu zostaną udzielone na piśmie (patrz załącznik).
<P>
Zamykam turę pytań.
