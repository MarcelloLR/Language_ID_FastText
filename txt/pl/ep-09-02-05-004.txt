<CHAPTER ID="004">
Działania informacyjne i promocyjne dotyczące produktów rolnych (debata) 
<SPEAKER ID="037" NAME="Przewodniczący">
Kolejnym punktem posiedzenia jest sprawozdanie sporządzone przez pana posła Dumitriu w imieniu Komisji Rolnictwa i Rozwoju Wsi w sprawie wniosku dotyczącego rozporządzenia Rady zmieniającego rozporządzenie Rady (WE) nr 3/2008 w sprawie działań informacyjnych i promocyjnych dotyczących produktów rolnych na rynku wewnętrznym i w krajach trzecich - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Cieszę się, że na posiedzeniu plenarnym mamy okazję omawiać kwestię, która jest ważna nie tylko dla sektora rolnego Wspólnoty, lecz także dla konkurencyjności gospodarki europejskiej jako całości.
<P>
W okresie, w którym gospodarki naszych krajów odczuwają skutki kryzysu globalnego i gdy zwiększenie popytu na produkty rolne jest koniecznością, zmiana rozporządzenia nr 3/2008 w sprawie działań informacyjnych i promocyjnych dotyczących produktów rolnych na rynku wewnętrznym i w krajach trzecich daje nam dodatkową możliwość wywierania nacisku w celu wspierania producentów rolnych, a co za tym idzie, gospodarki UE.
<P>
Rozporządzenie Rady Europejskiej nr 3/2008, które łączy w jeden tekst rozporządzenia 2702/1999 i 2826/2000, uwzględnia nowe polityczne podejście Komisji Europejskiej do kwestii uproszczenia przepisów, przy czym jednocześnie zrealizowano w nim cel polegający na uproszczeniu procedur administracyjnych w instytucjach europejskich. Na podstawie omawianego rozporządzenia Wspólnota może podejmować działalność informacyjną w odniesieniu do określonej liczby produktów rolnych na rynku wewnętrznym i na rynkach krajów trzecich, zachowując jednocześnie specyficzny charakter działań w zależności od miejsca ich realizacji.
<P>
Polityka ta odpowiada na realne potrzeby państw członkowskich pragnących promować wizerunek swoich produktów rolnych tak wśród konsumentów europejskich, jak i konsumentów w innych krajach, eksponując zwłaszcza korzyści w zakresie jakości, wartości odżywczej i norm bezpieczeństwa żywnościowego. Przyczynia się też do otwierania nowych rynków zbytu i do powstawania kolejnych inicjatyw sektora krajowego i prywatnego.
<P>
Zmiany zainicjowane przez Komisję Europejską mają umożliwić zainteresowanym państwom członkowskim skonstruowanie odpowiedniego programu w przypadku, gdy organizacje zajmujące się opracowywaniem wniosków nie zamierzają przedstawiać programów przewidzianych do wdrożenia w krajach trzecich. W wyniku tych zmian państwa członkowskie będą miały możliwość rozszerzenia zakresu stosowania działań przewidzianych w tych programach, a także zwracania się do organizacji międzynarodowych o wsparcie w celu realizacji tych działań. Projekt sprawozdania, który omawiamy, zawiera propozycje pewnych nowych elementów i zmian odnoszących się do wniosku Komisji, które są niezbędne dla wyjaśnienia i uzupełnienia treści przedmiotowego rozporządzenia.
<P>
Przede wszystkim proponujemy wprowadzenie konsultacji ze stowarzyszeniami i organizacjami zawodowymi działającymi w docelowych sektorach w państwach członkowskich; odnosi się to do podmiotów uczestniczących w procesie opracowywania programów informacyjnych dotyczących produktów rolnych zarówno na rynku wewnętrznym, jak i w krajach trzecich. Ze względu na ich wiedzę i na ważną funkcję, jaką te stowarzyszenia i organizacje pełnią również w zapewnianiu i kontroli jakości, zasięganie ich opinii ma kapitalne znaczenie. Jednocześnie z uwagi na to, że programy te są opracowywane w stosownym czasie na podstawie oceny konieczności ich tworzenia, popieramy je, ponieważ dają nam pewność, że fundusze są efektywnie wydatkowane w ramach programów osiągających cel, jakim jest pomoc w promowaniu produktów wspólnotowych.
<P>
Proponujemy również rozszerzenie zakresu, w którym organizacjom międzynarodowym można powierzyć realizację programów informacyjnych dla krajów trzecich. Działania informacyjne i promocyjne są również istotne w przypadku sektora winiarskiego, zarówno na rynku wewnętrznym UE, jak i w krajach trzecich. Podobnie jak ma to miejsce w sektorze oliwy z oliwek i olejów spożywczych, w przypadku sektora winiarskiego istnieją organy międzynarodowe, takie jak Międzynarodowa Organizacja ds. Winorośli i Wina, które mogą zapewnić skuteczną realizację programów zaproponowanych przez państwa członkowskie w krajach trzecich i tym samym przybliżyć charakterystykę i zalety win jakościowych produkowanych w określonych regionach Unii Europejskiej lub win o chronionym oznaczeniu geograficznym.
<P>
Celem innej zmiany, którą państwu proponujemy, jest zwiększenie procentowego udziału finansowego Unii Europejskiej z 60% do 70% w czasie, gdy z uwagi na kryzys finansowy coraz trudniej małym producentom uzyskać dostęp do finansowania. Jeżeli nie otrzymają żadnego finansowego wsparcia, grozi im bankructwo, ponieważ nie posiadają środków umożliwiających im promowanie własnych produktów i stoją w obliczu spadku popytu rynkowego.
<P>
Ostatecznym celem tym propozycji jest generowanie większego popytu na rynku w celu stymulowania produkcji i wspierania gospodarki europejskiej jako całości. Osiągnięcie tego celu pomoże nam zapanować nad sytuacją w tych trudnych czasach, jakie obecnie przeżywamy. Jakość produktów rolnych i spożywczych Unii Europejskiej jest atutem, który należy wykorzystać w celu zapewnienia konkurencyjności gospodarki europejskiej i wyższych dochodów dla producentów.
<P>
Mam nadzieję, że zalecenia, które zamierzamy przyjąć, będą wdrożone w możliwie jak najkrótszym czasie przez Komisję Europejską i państwa członkowskie, ponieważ nie stać nas na stratę czasu w sytuacji, gdy obywatele europejscy dotknięci są skutkami wyjątkowo głębokiej recesji gospodarczej. Oczywiście proponowane działania nie rozwiążą wszelkich problemów związanych z wprowadzaniem na rynek i promowaniem wspólnotowych produktów rolno-spożywczych.
<P>
Uproszczenie biurokracji związanej z rejestrowaniem produktów tradycyjnych, wprowadzenie etykiety "Wyprodukowano w Unii Europejskiej” oraz rozwiązanie problemu związanego z produktami o niższej jakości i gorszych standardach bezpieczeństwa przywożonymi z krajów trzecich - to tylko niektóre z dziedzin, którymi musimy się zająć w celu zwiększenia udziału produktów wspólnotowych w rynku. Dziękuję za uwagę i z niecierpliwością czekam na państwa uwagi i pytania.
<SPEAKER ID="040" NAME="Mariann Fischer Boel">
komisarz. - Panie przewodniczący! Najpierw chciałabym podziękować sprawozdawcy, panu posłowi Dumitriu, oraz członkom Komisji Rolnictwa za znakomite sprawozdanie dotyczące wniosku Komisji w sprawie działań informacyjnych i promocyjnych dotyczących produktów rolnych na rynku wewnętrznym i zewnętrznym.
<P>
Chciałabym podkreślić wagę zagadnień poruszonych w omawianym sprawozdaniu. Sądzę, że wszyscy jesteśmy zgodni co do tego, że promowanie europejskich produktów rolnych ma olbrzymie znaczenie, tak w wymiarze wewnętrznym, jak i zewnętrznym. Jestem przekonana, że w przyszłości handel produktami rolnymi nadal będzie rósł - nawet jeżeli musimy przyznać, że w obecnym czasie mamy do czynienia z pogorszeniem sytuacji z powodu kryzysu gospodarczego. Jednak na rynkach krajów trzecich, powstaną olbrzymie możliwości dla produktów europejskich, a nasza kampania promocyjna powinna pomóc producentom europejskim w poszukiwaniu tych nowych rynków.
<P>
Zanim przejdę do treści sprawozdania, chciałabym na nie spojrzeć z pewnego dystansu. W 2008 roku Komisja przyjęła 42 programy dotyczące rynku wewnętrznego i krajów trzecich, o łącznym budżecie w wysokości 128 milionów euro do wykorzystania w ciągu trzech lat. Zgodnie z obowiązującymi regułami, połowa tej kwoty miała następnie być finansowana przez Wspólnotę.
<P>
Celem wniosku Komisji jest umożliwienie państwom członkowskim uruchomienia programów dofinansowywanych przez Unię Europejską w krajach trzecich - jak przedstawił to sprawozdawca - ponieważ dzisiaj to rozwiązanie istnieje wyłącznie w przypadku rynku wewnętrznego. Powinna istnieć również możliwość realizacji tych programów przez organizacje międzynarodowe.
<P>
Trzy najważniejsze zmiany dokonane przez pana posła sprawozdawcę i jego kolegów posłów są następujące: po pierwsze, wprowadzić obowiązek konsultowania przez państwa członkowskie proponowanych programów ze stowarzyszeniami zawodowymi; po drugie, zapisanie, że realizacja programów przez organizacje międzynarodowe nie jest wyłącznie możliwością zastrzeżoną dla Międzynarodowej Rady ds. Oliwy z Oliwek, lecz że jest możliwością generalną, na przykład - jak dzisiaj tutaj wspomniano - także w sektorze winiarskim; a w wymiarze budżetu - podwyższenie poziomu dofinansowania.
<P>
Odnosząc się do tych zmian, chciałabym podkreślić, że w rzeczywistości państwa członkowskie już zasięgają opinii stowarzyszeń zawodowych w celu upewnienia się, że otrzymają poparcie producentów. Wolałabym, aby tego rodzaju podejście partnerskie nadal funkcjonowało na zasadzie dobrowolności.
<P>
Wymienienie Międzynarodowej Rady ds. Oliwy z Oliwek posłużyło mi jedynie za przykład, z uwagi na niedawne dyskusje na temat całego sektora oliwy z oliwek. Oczywiście nie wyklucza to innych organizacji międzynarodowych, takich jak Międzynarodowa Organizacja ds. Winorośli i Wina.
<P>
Co do środków z budżetu, toczy się oczywiście stała dyskusja na temat poziomu dofinansowania przez Wspólnotę, natomiast w 2008 roku omówiliśmy to zagadnienie przy okazji łączenia omawianych dwóch rozporządzeń dotyczących promocji i informacji, tak więc nie sądzę, aby należało ponownie otwierać dyskusję na ten temat.
<P>
Niech mi będzie wolno skorzystać z tej okazji i powiedzieć, że wówczas gdy zgodziliśmy się na reformę w sektorze winiarskim, dostrzegliśmy znaczenie promowania naszych produktów na rynkach krajów trzecich. Dlatego mając na względzie wydatkowanie środków budżetowych przeznaczonych dla sektora winiarskiego w sposób sensowniejszy i trafniejszy, wnioskowaliśmy przeznaczenie co roku 120 milionów euro na promocję naszych wyrobów winiarskich na rynkach krajów trzecich, jako specjalną pozycję w budżecie. Jednakże ze względu na to, że państwa członkowskie - zwłaszcza nowe państwa członkowskie - nie chciały znaleźć się w sytuacji, w której pieniądze te byłyby wydzielone w taki sposób, że przepadałyby - o ile nie zostałyby wydatkowane - włączyliśmy 120 milionów euro do pul krajowych, tak aby państwa członkowskie mogły same podejmować decyzje. W każdym razie jest to wyraźny sygnał, że Wspólnotę to naprawdę obchodzi i że uznaje ona wagę silnej promocji naszych europejskich produktów. Z zainteresowaniem oczekuję dzisiejszej dyskusji.
<SPEAKER ID="041" NAME="Petya Stavrevа" LANGUAGE="BG">
Panie przewodniczący, pani komisarz, panie i panowie! Chciałabym pogratulować sprawozdawcy, panu posłowi Dumitriu, za jego obiektywne sprawozdanie, które odzwierciedla rzeczywiste potrzeby tego wspólnotowego sektora w kontekście promowania producentów europejskich.
<P>
W sprawozdaniu uwzględniono działania, które nam pomogą w otwarciu nowych rynków i spowodują opłacalność produkcji rolnej naszych rolników. Polityka ta odpowiada na rzeczywiste potrzeby państw członkowskich pragnących promować swoją produkcję rolną, zarówno wśród konsumentów wspólnotowych, jak i wśród konsumentów w krajach trzecich.
<P>
Stanowi doskonałą okazję, by szczególnie podkreślać jakość, wartość odżywczą, metody produkcji i bezpieczeństwo produkowanej żywności. Popieram wniosek pana posła sprawozdawcy oferujący zainteresowanym krajom możliwość przedstawiania programów dla krajów trzecich, jeżeli te ostatnie takich rozwiązań nie mają.
<P>
Ta zmiana pozwoli krajom europejskim rozszerzyć praktyczny zasięg działań przewidzianych w omawianych programach i zwracać się do organizacji międzynarodowych o pomoc w realizacji tych programów. Uważam, że podczas opracowywania tych programów należy zwrócić uwagę na ważną funkcję pełnioną przez stowarzyszenia i branżowe organizacje w poszczególnych krajach, posiadające obiektywny ogląd zjawisk zachodzących w poszczególnych branżach.
<P>
Musimy zwracać uwagę na znaczenie niektórych organów międzynarodowych w promowaniu specyficznych cech i zalet produktów spożywczych typowych dla określonych regionów UE. Popieram wniosek pana posła sprawozdawcy w sprawie zwiększenia procentowego udziału finansowego Wspólnoty, tak aby można było zapewnić dodatkową pomoc na rzecz projektów wybranych przez państwa członkowskie. Zachęcam państwa do poparcia sprawozdania pana posła Dumitriu.
<SPEAKER ID="042" NAME="Bogdan Golik">
w imieniu grupy PSE. - Panie przewodniczący, pani komisarz! Serdeczne gratulacje dla posła Dumitriu za dobre sprawozdanie - kontynuację tych sprawozdań, które opracowano wcześniej i w których mówiliśmy o promocji i sumach pieniędzy przeznaczonych na promocję Unii Europejskiej w krajach trzecich.
<P>
Działania informacyjne i promocyjne dotyczące produktów rolnych na rynku wewnętrznym i w krajach trzecich odgrywają olbrzymią rolę w tworzeniu pozytywnego wizerunku marki made in Europe . Podkreślam to od dawna, a od kilku lat aktywnie działam na rzecz uproszczenia całego systemu promocyjno-informacyjnego. Wielokrotnie w swoich wystąpieniach podkreślałem konieczność promowania marki made in Europe właśnie na rynkach krajów trzecich. Jest to szczególnie zasadne w dzisiejszych uwarunkowaniach formalno-prawnych.
<P>
Zgodnie z treścią deklaracji 6. Konferencji Ministerialnej WTO w Hong Kongu, stosowanie wszelkich form subsydiowania eksportu, w tym refundacji wywozowych, zostanie zaniechane w 2013 roku. Ze względu na poziom komplikacji przy organizacji kampanii promocyjnych na rynkach krajów trzecich oraz wyższe kwoty prowadzenia działań na znaczną odległość, szczególnie w Azji czy Ameryce, mechanizm wsparcia działań promocyjnych nie cieszył się dużym zainteresowaniem ze strony organizacji branżowych.
<P>
Propozycja Komisji Europejskiej pozwala na pobudzenie ich aktywności. Programy promocji realizowane przez kraj członkowski dają szansę na włączenie we współpracę podmiotów, które same nie zdołały poprowadzić i sfinansować tych działań. Niemniej jednak należy w dalszym ciągu dążyć do zwiększenia procentowego udziału Wspólnoty w finansowaniu tego typu projektów. Za przykład podam Stany Zjednoczone Ameryki, gdzie wydaje się kilkakrotnie więcej na działania promocyjne niż suma wszystkich pieniędzy przeznaczonych i na wino i na działania w zakresie innych promocyjnych produktów w całej Unii Europejskiej.
<P>
W obliczu liberalizacji przepływów handlowych towarów rolnych instrument wspierający promocję produkcji wspólnotowej na rynkach państw trzecich może okazać się jedynym dostępnym narzędziem pozostającym w zgodności z wytyczonymi ramami porozumienia w sprawie rolnictwa WTO w ramach rundy DDA WTO. Promocja marki made in Europe jest szansą na utrzymanie konkurencyjności, a w dłuższej perspektywie czasowej nawet wzmocnienia atrakcyjności europejskich produktów rolno-spożywczych i rozszerzenia dla nich rynku zbytu.
<P>
Chciałbym podziękować Komisji za te działania, o których wielokrotnie mówiliśmy w Parlamencie Europejskim, a które zostały uwzględnione, a szczególnie za zmniejszenie kwot dla organizacji branżowych z 20% do 10% i zwiększenie puli środków na działania promocyjne.
<SPEAKER ID="043" NAME="Seán Ó Neachtain" LANGUAGE="GA">
Panie przewodniczący! Z ogromną przyjemnością przyjmuję sprawozdanie pana posła Dumitriu i chciałbym mu złożyć gratulacje za wykonaną pracę.
<P>
Budżet ten daje państwom członkowskim doskonałą sposobność poszukiwania rynków tak w Europie, jak i poza nią. Pochodzę z Irlandii i chciałbym powiedzieć, że sprzedawanie naszych zdrowych, świeżych produktów spożywczych na rynkach światowych, szczególnie w Azji, stanowi dla nas w Irlandii dużą pomoc. Podobnie jak moi koledzy chciałbym jednak zaznaczyć, że widzę lepsze możliwości tutaj w uproszczeniu reguł związanych z omawianym budżetem, tak aby dostęp do podaży środków przeznaczonych na wspieranie wymiany handlowej był łatwiejszy niż jest obecnie i oczywiście budżet ten musi także być zwiększony, jak już mówiono. Jest to bardzo ważne, nie tylko dla państw członkowskich, lecz dla Europy jako całości.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Panie przewodniczący, pani komisarz! Zgadzam się z państwem, że reklama jest ważna. Natomiast reklama ma miejsce nie tylko jako wynik kampanii profesjonalnych, lecz także jako efekt zdarzeń w regionie, z którego produkty spożywcze pochodzą.
<P>
Fakt, że świat kojarzy nas z BSE, że spowodowaliśmy "szaleństwo” naszych sztandarowych zwierząt, czy że, tak jak teraz, kraje wydają decyzje o zwrocie produktów ze względu na problem dioksyn - co oczywiście też rozchodzi się po całym świecie - i że miliony ubitych sztuk chorego bydła są pokazywane w telewizyjnych serwisach informacyjnych na całym świecie, to również jest rodzaj reklamy: reklamy negatywnej.
<P>
Musimy być bardzo ostrożni, by wystrzegać się tutaj sprzeczności. Z jednej strony, mówimy o dobrych produktach, lecz z drugiej - pojawiają się negatywne doniesienia; pracujemy nad tym jednak, jak dowodzi prowadzona właśnie debata i wnioski, do jakich dochodzimy.
<P>
Jeżeli zamierzamy prowadzić reklamę zewnętrzną, to owszem, słuszne jest twierdzenie, że mamy pełne podstawy tak czynić, ponieważ dysponujemy dobrymi produktami - nie chcę, aby była to reklama o charakterze ogólnym; chcę, by ta reklama ukazywała Europę w całej jej różnorodności. Jak państwo wiecie, w Niemczech jest taka sytuacja, że Federalny Trybunał Konstytucyjny w swoim orzeczeniu zakwestionował zasadność swego rodzaju obowiązkowej reklamy połączonej z obowiązkową opłatą. Trybunał wskazał, że reklama, która nie rozróżnia poszczególnych właściwości produktów, nie zwiększa sprzedaży, i że w związku z tym ważne jest, by poszczególni producenci byli w stanie reklamować własne konkretne produkty.
<P>
Ponadto coraz ważniejszy jest - nie tylko w Europie, lecz również poza nią - opis nie tylko jakości produktu końcowego, ale także jakości procesu produkcji. Jaki związek ma opisana sytuacja z ochroną zwierząt, środowiskiem, ze składnikami, strukturą rolnictwa, uczciwym handlem? Wszystkie wymienione elementy to kryteria, które niekoniecznie mają wpływ na jakość produktu końcowego, natomiast stają się coraz ważniejsze dla konsumentów. Dlatego musimy je również włączyć do naszej reklamy i musimy zapewnić, że w efekcie przyniesie to lepszy wizerunek Europy na świecie.
<SPEAKER ID="045" NAME="Ilda Figueiredo" LANGUAGE="PT">
Panie przewodniczący, pani komisarz, panie i panowie! Musimy pamiętać, że ważne jest, aby poprawić warunki działań informacyjnych i promocyjnych dotyczących produktów rolnych oraz aby zwiększyć poparcie dla tych działań zarówno w Unii Europejskiej, jak i w krajach trzecich poprzez rozszerzenie zakresu propozycji przedstawionych przez Komisję Europejską.
<P>
Dlatego popieramy wnioski pana posła sprawozdawcy oraz Komisji Rolnictwa i Rozwoju Wsi, a mianowicie wniosek, który zmierza do szerszych interwencji oraz do wzmocnienia roli stowarzyszeń i organizacji zawodowych aktywnych w danym sektorze ze względu na ich wiedzę i ważną funkcję, jakie pełnią w zapewnieniu kontroli jakości, łącznie ze stowarzyszeniami i organizacjami państw członkowskich, które opracowują ten program; popieramy również wniosek o zwiększenie procentowego udziału finansowego Wspólnoty. Istnienie dodatkowej pomocy jest ważne, zwłaszcza w przypadku projektów wybranych przez państwo członkowskie.
<P>
Podobnie uważamy, że działania promocyjne i reklamowe w krajach trzecich powinny przynieść korzyści w przypadku innych ważnych produktów poza oliwą z oliwek i oliwkami, ze szczególnym uwzględnieniem win o chronionej nazwie pochodzenia lub o chronionym oznaczeniu geograficznym. W tym kontekście muszę także wspomnieć o ważnej roli stowarzyszeń rolników i podkreślić znaczenie spółdzielni winiarskich oraz innych stowarzyszeń zrzeszających małe i średnie gospodarstwa rolne, których istnienie ma zasadnicze znaczenie dla zapewnienia strumienia produktów dostarczanych przez rolników, ponieważ rolnicy ci nie byliby sami w stanie przetrwać.
<P>
Chciałabym raz jeszcze zaapelować tutaj o zwiększoną pomoc dla organizacji rolników, by mogły one całkowicie wypełniać swoje zadania w zakresie utrzymywania gospodarstw rodzinnych i promowania wysokiej jakości produktów rolnych, jakie rolnicy ci wytwarzają, co ma zasadnicze znaczenie dla zagwarantowania zdrowego odżywania się ludności w naszych krajach.
<P>
Dlatego też będziemy głosowali za przyjęciem omawianego sprawozdania.
<SPEAKER ID="046" NAME="Witold Tomczak">
w imieniu grupy IND/DEM. - Panie przewodniczący, pani komisarz! Unia Europejska jest znaczącym eksporterem wielu produktów rolniczych, ale o przyszłości rolnictwa unijnego zdecyduje konsumpcja na rynku wewnętrznym. Jej pobudzenie może dać korzyści rolnikom, konsumentom i całym gospodarkom.
<P>
W wielu państwach członkowskich spożycie produktów spożywczych niezbędnych dla dobrego zdrowia jest niewielkie, a jego wzrost, poprzez dobrą informację i promocję, jest jak najbardziej wskazany. Ważne jest jednak, by z omawianych programów skorzystali unijni rolnicy, a szczególnie drobne i średnie gospodarstwa, które stanowią aż 95% wszystkich gospodarstw.
<P>
Programy te winny wzbogacać wiedzę konsumentów o zdrowym odżywianiu i jednocześnie pozostawiać im możliwość wyboru. Dlatego warto podjąć następujące działania: organizowanie konsultacji ze specjalistami do spraw żywienia, szkolenie sprzedawców, którzy powinni być także doradcami konsumentów w sprawach żywności. Konieczna jest dobra prezentacja informacji o zaletach zdrowotnych promowanych produktów i sposobach ich produkcji. Informacja na etykietach jest niewystarczająca.
<P>
Zagrożeniem dla tego programu może być promocja żywności produkowanej masowo przez duże koncerny spożywcze, które mogą napisać efektowne programy, mając do dyspozycji najlepszych specjalistów. Tylko czy wtedy promocja żywności o wysokiej jakości nie zostanie skompromitowana?
<P>
Bardzo ważna jest także czytelność dat ważności na produktach oraz wzrost świadomości konsumentów o znaczeniu wszystkich informacji znajdujących się na etykietach produktów.
<SPEAKER ID="047" NAME="Maria Petre" AFFILIATION="PPE-DE">
(RO) Przede wszystkim chciałabym pogratulować mojemu koledze posłowi za całą ciężką pracę sprawozdawcy, jaką wykonał na rzecz uproszczenia przepisów UE, by zmniejszyć obciążenie administracyjne, co bezwzględnie musimy czynić.
<P>
Podjęte przez Unię Europejską działania informacyjne odpowiadają na realne potrzeby państw członkowskich pragnących promować wizerunek swoich produktów rolnych tak wśród konsumentów europejskich, zwłaszcza w zakresie jakości i wartości odżywczej, jak też norm bezpieczeństwa żywnościowego i bezpiecznych metod produkcji. Jako sprawozdawca zajmujący się jakością wysoko sobie cenię tę przewagę konkurencyjną, którą posiadają nasze europejskie produkty.
<P>
Omawiana zmiana legislacyjna da zainteresowanym państwom członkowskim możliwość przedstawiania programów informacyjnych, w tym także wówczas, gdy brak jest proponowanych programów dla krajów trzecich. W wyniku tej zmiany, państwa członkowskie będą miały szansę na rozszerzenie zakresu stosowania działań przewidzianych w tych programach, a także na zwracanie się do organizacji międzynarodowych o wsparcie w celu realizacji tych działań. Należy zwiększyć procentowy udział finansowy Unii Europejskiej, aby zapewnić dodatkowe wsparcie na rzecz projektów wybranych przez państwa członkowskie w okresie ogólnego zaostrzenia warunków uzyskiwania przez organizacje i organy krajowe środków, które te podmioty muszą zapewnić w ramach dofinansowania.
<P>
Popieram pomysł, aby organizacja wdrażająca wybrany program była organizacją międzynarodową, zwłaszcza wówczas, gdy program ten ma na celu promowanie w krajach trzecich sektora oliwy z oliwek i olejów spożywczych, nie wspominając o sektorze win o chronionej nazwie pochodzenia i win o chronionym oznaczeniu geograficznym.
<P>
Jednocześnie należy pamiętać o ważnej funkcji, jaką w docelowych sektorach państw członkowskich pełnią stowarzyszenia i organizacje zawodowe w przygotowywaniu programów informacyjnych. Kończąc wypowiedź chciałabym jeszcze raz skierować słowa podziękowania dla pana posła sprawozdawcy, a zwłaszcza dla pani komisarz Vassiliou, ponieważ przyjęła wszystkie wnioski ujęte w naszym sprawozdaniu.
<SPEAKER ID="048" NAME="Alessandro Battilocchio" AFFILIATION="PSE">
(IT) Panie przewodniczący, panie i panowie! W ciągu ostatnich kilku miesięcy, przede wszystkim w tej kadencji parlamentarnej, byliśmy świadkami stałego spadku bezpośredniego wsparcia dla naszych rolników i podupadania reguł, które niegdyś chroniły nasz przemysł przed tanim przywozem spoza UE; miało to służyć odblokowaniu zasobów koniecznych w celu sprostania nowym wyzwaniom środowiskowym, ekonomicznym i społecznym nowego tysiąclecia i respektowania porozumień dotyczących handlu międzynarodowego.
<P>
Jako członek Komisji Rolnictwa i Rozwoju Wsi, a co ważniejsze, jako przedstawiciel kraju, który zyskał światowe uznanie i światowy szacunek za jakość swoich produktów rolnych - mam na myśli oliwę z oliwek, wino i sery - mogę tylko aprobować wszelkiego typu działania, które Komisja może proponować w celu chronienia europejskich produktów rolnych wysokiej jakości i promowania, tam gdzie to możliwe, wprowadzania tych produktów tak na rynek wewnętrzny, jak i za granicą.
<P>
Omawiany program informacyjny jest rzeczywiście szczególnie ważny, ponieważ ma uświadomić konsumentom europejskim i wszystkim innym, że nasze produkty rolne nie konkurują z - być może - tańszymi produktami pochodzącymi z innych krajów, lecz że stanowią produkty alternatywne, w przypadku których kładzie się nacisk na jakość i na model produkcji zapewniający przestrzeganie norm środowiskowych i społecznych oraz zasad dobrostanu zwierząt, co z kolei oczywiście korzystnie wpływa na zdrowie ludzi.
<P>
Prawodawstwo, nad którym codziennie głosujemy w tej Izbie, może powodować koszty, przede wszystkim dla naszych producentów. Dlatego właśnie musimy udzielić im wszelkiej możliwej pomocy, tak aby nie utracić bogactwa i jakości naszych produktów rolnych i aby nie zostały one wyrugowane z coraz bardziej jednorodnego globalnego rynku. Z tego względu popieram poprawki zgłoszone przez pana posła sprawozdawcę, które mają na celu wzrost dofinansowania ze strony Komisji, rozszerzenie działalności, którą można sfinansować oraz - co najważniejsze - zwiększenie aktywności stowarzyszeń producenckich, które mają najlepszą pozycję, by bronić jakości swoich produktów wobec coraz bardziej wymagających konsumentów.
<SPEAKER ID="049" NAME="Alexandru Nazare" AFFILIATION="PPE-DE">
(RO) Omawiamy dzisiaj sprawozdanie, które jest wyjątkowo ważne dla rolnictwa europejskiego. Jak podkreślił sam poseł sprawozdawca, jakość i bezpieczeństwo produktów europejskich stanowią przewagę konkurencyjną, która dotychczas nie była dostatecznie wykorzystywana.
<P>
Działania informacyjne i promocyjne podjęte w celu propagowania tych produktów, ich jakości i standardów bezpieczeństwa żywnościowego, jakie w ich przypadku są przestrzegane, mogą wywołać reakcję łańcuchową poprzez stymulowanie popytu, zwiększenie wielkości produkcji i zysków rolników oraz tworzenie nowych miejsc pracy, co pośrednio oznacza wzrost gospodarczy. Działania te muszą być ukierunkowane w równym stopniu na konsumentów na rynku wewnętrznym i na konsumentów na rynkach krajów trzecich.
<P>
Nie zapominajmy o konkurencji, z którą mamy do czynienia na rynku wewnętrznym ze strony producentów z innych krajów, którzy niekiedy oferują produkty tańsze, lecz bardzo często w przypadku tych produktów normy jakościowe i bezpieczeństwa są znacznie niższe. Konsumenci muszą znać produkty wspólnotowe i wiedzieć, dlaczego są one zdrowsze niż inne. I wreszcie, muszą też wiedzieć, że kupowanie tych produktów oznacza wspieranie rolników europejskich i producentów rolno-spożywczych, a tym samym - gospodarki europejskiej.
<P>
W szczególności doceniam inicjatywę pana posła sprawozdawcy na rzecz uznania ważnej funkcji, jaką pełnią stowarzyszenia i organizacje zawodowe, ponieważ w większości przypadków dysponują one wiedzą, której instytucje krajowe nie posiadają. Organizacje te mają także lepsze rozeznanie rzeczywistego rynku i jego wymagań. Sądzę jednocześnie, że wniosek o zwiększenie udziału procentowego w dofinansowaniu to bezwzględna konieczność w warunkach obecnego kryzysu na rynku kredytów. Zdecydowanie uważam, że zwiększy to stopień wykorzystania tych środków.
<P>
Wreszcie, chciałbym pogratulować sprawozdawcy, panu posłowi Dumitriu, za całą jego ciężką pracę i za złożone przez niego wnioski i wierzę, że ten pogląd podzielają wszyscy moi koledzy posłowie.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Chciałabym pogratulować sprawozdawcy, panu posłowi Dumitriu. Sektor rolnictwa jest ważny dla gospodarek państw członkowskich, ponieważ zapewnia żywność dla populacji, dostarcza produkty rolne przeznaczone do wywozu, nie mówiąc już o utrzymywaniu znacznej liczby miejsc pracy. Unia Europejska musi być w stanie zapewnić wystarczającą ilość żywności dla swojej ludności, po przystępnych cenach.
<P>
Oczywiste jest, że na konkurencyjnym rynku rośnie znaczenie działań informacyjnych i promocyjnych dotyczących produktów rolnych na rynku wewnętrznym i w krajach trzecich. W przypadku, gdy przystępuje się do opracowywania programów promujących produkty rolne należy zasięgać opinii stowarzyszeń czy organizacji zawodowych. Uważam, że przedmiotowe rozporządzenie zachęci rolników europejskich do promowania ich produktów rolnych.
<P>
Rumunia dysponuje ogromną liczbą produktów rolno-spożywczych, których niestety nie spotykamy na rynkach europejskich, nawet jeżeli wiele z nich jest przyjaznych dla środowiska. Kampania promująca te produkty przyniesie korzyści zarówno konsumentom europejskim, jak i rumuńskim producentom rolnym. Szczególnie w czasach kryzysu gospodarczego sektor rolny w oczywisty sposób pozostaje jednym z tych sektorów, które wymagają specjalnej uwagi, z zastosowaniem odpowiednich programów i finansowania.
<P>
W sytuacji kryzysowej państwa członkowskie muszą skupić większą uwagę na etapie ustalania priorytetów. Dlatego właśnie uważam, że rolnictwo musi pozostać sferą, która jest wspierana ze względu na jej znaczenie dla gospodarki europejskiej.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Przede wszystkim chciałbym pogratulować mojemu koledze sprawozdawcy za cały ogrom pracy, jaką wykonał w związku z przedmiotowym sprawozdaniem, które dotyczy bardzo ważnego zagadnienia. Istnieje realna potrzeba państw członkowskich, aby promować wizerunek ich produktów rolnych, zarówno wśród konsumentów we Wspólnocie Europejskiej, jak i wśród konsumentów w innych krajach.
<P>
Chciałbym zwrócić uwagę na dwa wnioski zawarte w przedmiotowym sprawozdaniu. Sformułowano tam żądanie zwiększenia procentowego udziału finansowego Wspólnoty Europejskiej w celu zapewnienia dodatkowego wsparcia na rzecz projektów wybranych przez państwa członkowskie w okresie ogólnego zaostrzenia warunków uzyskiwania przez organizacje i organy krajowe środków, które te podmioty muszą zapewnić w ramach dofinansowania.
<P>
W drugim ustępie tej poprawki jest mowa o udziale finansowym rzędu 70% ze strony Wspólnoty Europejskiej w celu promowania owoców i warzyw, zwłaszcza wśród dzieci w środowisku szkolnym. Sądzę, że te poprawki są właściwe i mam nadzieję, że omawiana inicjatywa uzyska poparcie możliwie jak największej liczby posłów.
<SPEAKER ID="052" NAME="Iosif Matula" AFFILIATION="PPE-DE">
(RO) Chciałbym pogratulować panu posłowi sprawozdawcy za całą jego ciężką pracę oraz za jego wkład w rozszerzenie zakresu stosowania programów zapewniających informowanie o produktach rolnych i ich promowanie na rynku wewnętrznym i w krajach trzecich.
<P>
Jedną z najważniejszych zmian zaproponowanych w przedmiotowym sprawozdaniu jest 10% wzrost zarówno europejskiego dofinansowania programów promujących europejskie produkty rolne, jak i przydziału środków budżetowych na cele propagowania spożycia przetworów mlecznych, owoców i warzyw w szkołach.
<P>
Z jednej strony Europa będzie korzystać z większej liczby produktów europejskich, które będą aktywniej promowane, podczas gdy z drugiej strony największymi beneficjentami pomocy wspólnotowej będą dzieci i uczniowie.
<P>
Sądzę, że zaproponowane działania są bardzo ważne, ponieważ obecnie w większym stopniu niż kiedykolwiek konieczne są nakłady w obszarach, które się szybko rozwijają i które mogą doprowadzić do uzdrowienia gospodarki. Rolnictwo jest jednym z takich obszarów i Unia Europejska może w znacznym stopniu przyczynić się do jego promowania.
<SPEAKER ID="053" NAME="Mairead McGuinness" AFFILIATION="PPE-DE">
Panie przewodniczący! Główni producenci żywności na całym świecie wydają miliardy na promowanie samych siebie - być może wykorzystując żywność wyprodukowaną w UE, lecz koncentrując się nie na jej pochodzeniu, ale na swoich własnych markach. Mamy kucharzy znanych z telewizji, którzy promują swoją własną wersję produkowania żywności, mając dostęp do fal eteru i budżetów milionów ludzi. A tutaj mówimy o stosunkowo niewielkich kwotach pieniędzy, które mają promować całą żywność europejską, zarówno na całym świecie, jak i na rynku wewnętrznym. Jakże wielkie żądanie! Jest to bardzo dobre sprawozdanie, które w pełni popieram i zgadzam się z dzisiejszymi uwagami pani komisarz.
<P>
Szczególnie interesuje mnie myśl, że powinniśmy prowadzić promocję poza naszymi granicami i całym sercem się z tym zgadzam, lecz musimy być też realistami i wiedzieć, w jaki sposób zamierzamy konkurować oraz czy jesteśmy konkurencyjni na rynku globalnym. Może pani komisarz zechciałaby podjąć tę kwestię w swojej odpowiedzi. Sprawa naszych standardów powinna być potwierdzona i uznana. Czy jest to potwierdzone i uznawane przez WTO?
<SPEAKER ID="054" NAME="Jim Allister" AFFILIATION="NI">
Panie przewodniczący! Bardzo zdecydowanie popieram promowanie naszej żywności wysokiej jakości. Na dzisiejszym trudnym rynku najlepszą "ucieczką” jest produkt wysokiej jakości, lecz wymaga on wzmożonej promocji. Dofinansowanie rzędu 60% byłoby rzeczą dobrą, gdyby udało się je uzyskać i ubolewam, że pani komisarz nie mogła o tym tak chętnie mówić, jakbyśmy sobie tego życzyli.
<P>
Mając na względzie mój własny region chciałbym z całą stanowczością zaapelować do rządu regionalnego - nie grzeszącego nadmiarem inicjatywy czy funduszy, zważywszy skalę marnotrawstwa środków na zbyt rozbudowaną administrację i niepotrzebne organy transgraniczne - aby się wysilił i sięgnął po te środki UE i tym samym, aby dał naszym znakomitym lokalnym produktom rolnym najlepszą szansę na rynku. Ufam, że te możliwości, łącznie - mam nadzieję - ze wsparciem rzędu 70% ze strony Europy na promowanie żywności i warzyw w naszych szkołach, nie będą zmarnowane przez niefrasobliwe lokalne ministerstwo.
<SPEAKER ID="055" NAME="Avril Doyle" AFFILIATION="PPE-DE">
Panie przewodniczący! Chcę rozpocząć od podziękowania Komisji za niedawne zatwierdzenie finansowania w wysokości 50% dla wniosku An Bord Bia w sprawie działań informacyjnych dotyczących mięsa w Azji w ciągu następnych trzech lat; jesteśmy za to wdzięczni.
<P>
Chociaż bardzo popieram przedmiotowy wniosek, niech mi będzie wolno wnieść dwa zastrzeżenia o charakterze handlowym. Po pierwsze, niektóre kraje, np. Irlandia, prawdopodobnie nie opracują programów informacyjnych, jeżeli handel nie wykaże zainteresowania. Po drugie, o ile wnioskowane zwiększenie finansowania do poziomu 60% i 70% w odniesieniu do promocji owoców i warzyw byłoby pożądane w obecnych warunkach ekonomicznych, realistycznie patrząc omawiana zachęta mająca rozszerzyć ogólną promocję może okazać się ograniczona, ponieważ omawiane programy przyniosą jednakowe korzyści zarówno podmiotom wnoszącym swój wkład, jak i tym, którzy tego wkładu nie wniosą.
<P>
Chciałabym podziękować panu posłowi sprawozdawcy.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Chcę wyrazić poparcie dla sprawozdania przedstawionego przez pana posła Dumitriu w sprawie działań informacyjnych i promocyjnych dotyczących produktów rolnych na rynku wewnętrznym. Uważam, że musimy zwiększyć procentowy udział finansowy Wspólnoty Europejskiej w celu zapewnienia dodatkowego wsparcia na rzecz projektów wybranych przez państwo członkowskie.
<P>
W szczególności ważne jest zwiększenie finansowego wkładu Wspólnoty Europejskiej do poziomu 70% rzeczywistych kosztów nowego programu dotyczącego promowania owoców i warzyw zwłaszcza wśród dzieci w szkołach w Unii Europejskiej. To działanie przyczyni się w zasadniczym stopniu do wdrożenia programu promowania owoców i warzyw w szkołach; jest to działanie, które należy podjąć dla dobra zdrowia naszych dzieci.
<SPEAKER ID="057" NAME="Neil Parish" AFFILIATION="PPE-DE">
Panie przewodniczący! Chciałbym pogratulować panu posłowi sprawozdawcy z racji bardzo dobrego sprawozdania.
<P>
Pani komisarz! Chciałbym podpisać się pod tym, co pani powiedziała. Uważam, że przyszłość europejskiej polityki rolnej w bardzo dużym stopniu zależy od rynku. Musimy tam wyjść i promować nasze produkty wysokiej jakości. Wspomniała pani o reformie w dziedzinie wina - wcześniej usunęliśmy z rynku znaczne ilości wina niskiej jakości, dokonując zakupów interwencyjnych i następnie przetwarzając je w biopaliwo, co bezwzględnie było postępowaniem niewłaściwym. Natomiast powinniśmy promować żywność wysokiej jakości. Dysponujemy ogromną różnorodnością win, serów, mięs, oliwy z oliwek, owoców, warzyw - mamy wszystko. Europa dysponuje całym tym bogactwem i w przyszłości musimy wyjść na zewnątrz i wprowadzać je na rynek.
<P>
Sądzę, że ponieważ przechodzimy od przeglądu polityki rolnej (tzw. Health Check) do nowej polityki rolnej w 2013 roku i w latach następnych, musimy upewnić się, że wykorzystujemy większe środki na promowanie naszych produktów i na powiązania z rynkiem, ponieważ przyszłość właśnie od tego zależy.
<P>
I na koniec jedna uwaga: niech mi wolno będzie powiedzieć panu komisarzowi, że powinien może udać się do Ameryki i przekonać prezydenta Obamę o wyjątkowych walorach smakowych sera roquefort i że może zmniejszyłby on cło nałożone na ten produkt przez prezydenta Busha przed odejściem z urzędu.
<SPEAKER ID="058" NAME="Czesław Adam Siekierski" AFFILIATION="PPE-DE">
Panie przewodniczący! Konsumenci europejscy i z krajów trzecich otrzymują zbyt mało informacji o jakości i standardach europejskiej żywności. Wymogi, które stawiamy producentom europejskim są wyjątkowo wysokie. Konsument powinien mieć tego świadomość, gdyż będzie to wpływało na jego decyzje o wyborze odpowiednich towarów.
<P>
Jestem za promocją i informacją, choć częściej mówię o informacji jako o bardziej obiektywnej formie przekazu. Musimy także stawiać określone wymogi i standardy co do jakości informacji i sposobu prowadzenia promocji. Wreszcie popieram, aby Unia, a także budżety krajowe wspierały programy informacyjne i promocyjne w zakresie żywności. W okresie kryzysu ważna jest promocja i informacja, która będzie przeciwdziałała zmniejszaniu popytu, konsumpcji, w tym spożycia żywności.
<SPEAKER ID="059" NAME="Mariann Fischer Boel">
komisarz. - Panie przewodniczący! Dziękuję za wszystkie wystąpienia. Cieszy mnie tak wielki entuzjazm i podobne zainteresowanie okazywane tej ważnej sprawie. Sądzę, że wszystkie uwagi tutaj zgłoszone są do pewnego stopnia bardzo zbieżne ze stanowiskiem Komisji wobec omawianego wniosku.
<P>
Chciałabym skorzystać z okazji i odpowiedzieć na kilka pytań i ustosunkować się do paru kwestii, które tutaj podniesiono. Przede wszystkim zagadnienie dofinansowania: postulat zwiększenia stopnia tego finansowania, podniesiony przez wielu z państwa. Sądzę jednak, że musimy wykazywać dużą ostrożność i rozwagę, kiedy próbujemy monitorować korzyści wynikające z finansowania wspólnotowego, ponieważ obawiam się, że jeżeli zwiększymy dofinansowanie, końcowym wynikiem będzie mniejsza promocja. Byłby to zły rezultat i z tego powodu podtrzymaliśmy nasz wniosek.
<P>
Kilkakrotnie w dniu dzisiejszym była mowa o jakości i podzielam państwa pogląd w tym względzie. Sądzę, że mamy wielką szansę móc omawiać kwestie jakości, która jest również powiązana ze sposobem promowania naszych produktów w trzecim świecie i wyjaśniania naszym konsumentom, co otrzymują nabywając produkty europejskie.
<P>
W październiku zeszłego roku przedstawiliśmy zieloną księgę w sprawie jakości i otrzymaliśmy liczne uwagi; na stronie internetowej znajduje się ponad 1000 uwag z całej Europy. Obecnie porządkujemy wszystkie te tak różne koncepcje i w maju ogłosimy komunikat. W czasie, gdy tutaj w Parlamencie toczą się dyskusje na temat przekazywania informacji, powinniśmy skorzystać z okazji i do tego nawiązać - w jaki sposób możemy zwiększyć nasze możliwości, by informacje te stały się bardziej widoczne i zrozumiałe. Tutaj pojawia się kwestia etykietowania, która jest zarazem trudna i ważna, tak więc z niecierpliwością oczekuję dyskusji z państwem na ten temat, która odbędzie się jesienią.
<P>
Wreszcie sprawa programu dotyczącego owoców w szkołach, którą dzisiaj tutaj poruszono - nie stanowi on części wniosku, natomiast mówimy o nim po prostu w celu zapewnienia państwu aktualnych informacji - wprowadziliśmy program ten przy stawce dofinansowania na poziomie 70%, aby zwiększyć świadomość ludzi młodych i skorzystać z tej okazji, by wśród dzieci szkolnych podkreślić znaczenie dobrych zwyczajów żywieniowych.
<P>
Ponownie kieruję słowa podziękowania pod adresem sprawozdawcy, pana posła Dumitriu, za bardzo dobre sprawozdanie. Sądzę, że dzisiejsza dynamiczna dyskusja, jaka miała miejsce, bardzo dobrze to odzwierciedla.
<SPEAKER ID="060" NAME="Constantin Dumitriu" LANGUAGE="RO">
Jeżeli przekroczę przyznane mi dwie minuty o kilka sekund, bardzo przepraszam. Dziękuję za wyjątkowo istotne uwagi i opinie wyrażone na temat omawianego sprawozdania. Jestem przekonany, że nasi pozostali koledzy posłowie wezmą pod uwagę to, że proponowane nowe rozporządzenia są właściwe i że będziemy głosować za ich przyjęciem.
<P>
Chciałbym poinformować panie i panów posłów, że będę popierał ich sugestie, zwłaszcza uwagi mające na celu promowanie europejskiej różnorodności, wprowadzenie etykietowania jakości europejskiej i bardziej stabilne wsparcie finansowe ze strony Wspólnoty. Pytano mnie, dlaczego wino wraz z oliwą z oliwek znalazło się wśród produktów organizacji międzynarodowych, które mogą wdrażać projekty promocyjne? Chciałbym na to odpowiedzieć innym pytaniem: dlaczego zatem oliwa z oliwek? Moja odpowiedź z obu stron jest twierdząca. To bardzo udane produkty eksportowe z państw członkowskich Unii Europejskiej. W ich przypadku istnieją silne, doświadczone organizacje międzynarodowe, które już wykazały swoją zdolność do zarządzania złożonymi programami. W rzeczywistości zapisy zawarte w sprawozdaniu nie wykluczają innych obszarów. Co do drugiego pytania o poziom dofinansowania rzędu 70%, pierwotny udział procentowy wynosił 60% i uznałem, że w obecnych warunkach ekonomicznych, konieczne jest jego zwiększenie.
<P>
Jak wykazuje dotychczasowe doświadczenie w zakresie absorpcji funduszy europejskich, jednym z największych problemów pozostaje to, jak uzyskać dofinansowanie, zwłaszcza w tym momencie, gdy mamy do czynienia, poza wszystkim, z kryzysem na rynku kredytów. Właśnie dlatego należy podwyższyć poziom dofinansowania, inaczej ryzykujemy, że w efekcie fundusze nie zostaną wykorzystane. Pani komisarz Fischer Boel! Chciałbym podziękować pani za to, że nadała pani znaczenie omawianemu sprawozdaniu, w szczególności za opinie przez panią wyrażone. Pomimo że jest to sprawozdanie konsultacyjne, mam nadzieję i chciałbym, aby te zmiany znalazły się w nowym wniosku Komisji.
<P>
Reasumując, są dwa powody, dla których omawiane sprawozdanie jest konieczne. Państwa członkowskie będą miały możliwość rozszerzenia zakresu stosowania działań przewidzianych w tych programach, a także zwracania się do organizacji międzynarodowych o wsparcie w celu realizacji tych działań. W sprawozdaniu powierza się poważniejszą funkcję organizacjom i stowarzyszeniom zawodowym w procesie opracowywania i wdrażania programów informacyjnych i promocyjnych dotyczących produktów. Wreszcie, co nie mniej ważne, stanowi ono część zbioru wniosków w sprawie dostosowania prawodawstwa europejskiego w celu ułatwienia dostępu do możliwości korzystania z funduszy europejskich poprzez zwiększenie procentowego poziomu dofinansowania w okresie, w którym dostęp do kredytów jest wyjątkowo utrudniony. Mówiąc jeszcze o zaletach tego sprawozdania, chciałbym również wskazać, że zostało ono przyjęte jednogłośnie przez członków Komisji Rolnictwa i Rozwoju Wsi.
<P>
Chciałbym skorzystać z okazji i podziękować moim kolegom posłom z Komisji za udzielone mi wsparcie. Chciałbym podziękować osobiście panu posłowi Neilowi Parishowi za okazane mi wsparcie i na koniec - panu posłowi Lutzowi Goepelowi za zaufanie, jakim mnie obdarzył powierzając mi sporządzenie tego sprawozdania.
<SPEAKER ID="061" NAME="Przewodniczący">
Debata została zamknięta.
<P>
Głosowanie odbędzie się w dniu dzisiejszym w godzinach późniejszych.
