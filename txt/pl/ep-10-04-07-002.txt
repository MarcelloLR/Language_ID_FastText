<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
10 dni temu w Moskwie z rąk terrorystów znowu zginęli ludzie. Łączymy się w bólu z rodzinami ofiar i mamy nadzieję na szybkie odnalezienie i osądzenie organizatorów tych zamachów. Parlament Europejski potępia i zawsze potępiał podobne akty przemocy.
<P>
Dzisiaj obchodzimy 70. rocznicę wydania przez Stalina rozkazu rozstrzelania ponad 20 tysięcy oficerów Wojska Polskiego. Byli oni jeńcami wojennymi przetrzymywanymi w niewoli po agresji ZSRR na Polskę we wrześniu 1939 roku. W Parlamencie poprzedniej kadencji koleżanki i koledzy posłowie mieli okazję obejrzeć opowiadający o tych wydarzeniach film pt. "Katyń”. W ostatni piątek został on także pierwszy raz wyemitowany w rosyjskiej telewizji publicznej. Hołd ofiarom zbrodni w Katyniu oddają dzisiaj, w dniu 7 kwietnia, po raz pierwszy wspólnie premierzy Polski i Federacji Rosyjskiej. Ten ważny krok na drodze polsko-rosyjskiego pojednania, a także na drodze do pojednania na Wschodzie, jest również sygnałem dla całej Europy i kolejnym etapem pojednania zachodniej i wschodniej części naszego kontynentu, na czym tak wszystkim nam zależy.
<P>
(Oklaski)
<P>
Pragnę także poinformować państwa, że podczas dzisiejszej sesji plenarnej Komisję Europejską reprezentować będzie wiceprzewodniczący Šefčovič. Przewodniczący Barroso nie może być dzisiaj obecny z ważnych powodów rodzinnych.
