<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
Z wielką przykrością muszę państwa poinformować, że pani Juarez Boal, wicedyrektorka przedstawicielstwa Unii Europejskiej w Haiti jest niestety ciągle zaginiona. Trwają poszukiwania pani Juarez Boal. Pracowała ona także wcześniej w Parlamencie Europejskim. Dzisiaj wszyscy jesteśmy myślami z narodem haitańskim dotkniętym wielką tragedią trzęsienia ziemi. Poszczególne kraje Europy, jak i cała Unia, zadeklarowały znaczną pomoc finansową oraz wysłanie na Haiti 150 policjantów w ramach europejskiej żandarmerii. Pracują tam także ekipy wysłane przez poszczególne kraje unijne. W historii Haiti jest to najstraszniejszy kataklizm, jeden z najstraszniejszych w historii ludzkości. Zginęło tam także wielu naszych rodaków, obywateli Europy, wielu uważa się za zaginionych. Chciałem Państwa prosić o uczczenie ofiar tej niewyobrażalnej katastrofy minutą ciszy. Proszę Państwa o powstanie z miejsc.
<P>
Z dużą przykrością przyjąłem także informację o egzekucji Akmala Shaikha, obywatela brytyjskiego straconego w Chinach. Jest on jedną z blisko 7 tysięcy osób, na których corocznie wykonuje się egzekucję w tym kraju. Jest on także pierwszym obywatelem Unii Europejskiej straconym w Chinach od 1951 roku. Parlament Europejski potępia i zawsze potępiał stosowanie kary śmierci oraz nieustaje w wysiłkach na rzecz moratorium na jej wykonywanie.
<P>
Wczoraj odbyła się pierwsza tura wyborów prezydenckich na Ukrainie. Nasi koledzy obserwują te wybory, byli tam obecni wczoraj. Nie mamy jeszcze oficjalnych informacji o przebiegu tych wyborów. Nasi koledzy oficjalnych informacji nam nie przekazali, ale oczekujemy ich w każdej chwili. Oczekujemy, że to będą sprawiedliwe wybory i że taka sama będzie druga tura, która odbędzie się na początku lutego.
<P>
Od pierwszego stycznia prezydencję w Radzie Unii Europejskiej objęła Hiszpania. Wierzę, że pod rządami nowego traktatu oraz we współpracy z nowym przewodniczącym Rady okaże się ona sukcesem i osiągnie założone cele. Mamy w programie naszej sesji spotkanie z panem premierem Zapatero, będziemy rozmawiali o programie trio, a więc nie tylko o Hiszpanii, ale także o Belgii i Węgrzech.
<P>
Koleżanki i koledzy, pozwólcie na koniec, że złożę wam najserdeczniejsze życzenia pomyślności i sukcesów w nowym 2010 roku. Niech początek tej nowej dekady będzie dla nas wszystkich inspiracją do wytężonej pracy dla naszych obywateli. Jak powiedziałem tydzień temu w Brukseli - nowy rok, nowy traktat, nowa era w Unii Europejskiej. Nasz Parlament jest szczególnie odpowiedzialny za przyszłość Unii Europejskiej. Wszyscy zdajemy sobie z tego sprawę.
