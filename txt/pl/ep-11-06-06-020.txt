<CHAPTER ID="020">
Wystąpienia jednominutowe (art. 150 Regulaminu PE) 
<SPEAKER ID="166" NAME="Przewodnicząca">
Kolejnym punktem porządku dziennego są jednominutowe wypowiedzi w znaczących kwestiach politycznych.
<SPEAKER ID="167" NAME="Georgios Koumoutsakos" AFFILIATION="PPE">
(EL) Pani Przewodnicząca! Przez ostatnie dwa tygodnie dziesiątki, a może nawet tysiące obywateli spontanicznie zbierały się na ulicach i placach Aten i innych miast. Doprowadzeni do rozpaczy Grecy przejęli pałeczkę od Hiszpanów. W samym środku głębokiego kryzysu, recesji i bezrobocia żądają, w sposób pokojowy lecz zdecydowanie, jakichś perspektyw godnego życia dla siebie, swoich rodzin i dzieci. Liczebność tłumu i jego skargi są bezprecedensowe, nawet dla takiego kraju jak Grecja, w którym życie od dawna jest bardzo upolitycznione. Jest to bardzo poważne zjawisko polityczne mające nieprzewidywalny wymiar i konsekwencje.
<P>
W czasach, gdy nie istnieją szczelne grodzie między krajami musimy bardzo uważnie wsłuchiwać się w puls wydarzeń. Musimy słuchać Didiera Reyndersa, belgijskiego ministra finansów, który mówi, że nie wolno nam wykraczać poza działania, które greckie społeczeństwo może znieść, bo inaczej wzrost zostanie zniszczony i kraj się nie podniesie. Żadna polityka nie ma szans powodzenia jeśli społeczeństwo jej nie popiera, albo przynajmniej nie toleruje, zwłaszcza polityka, którą w zasadzie można określić jako wybór między wyczerpującą surowością i bankructwem. Tę politykę należy szybko zmienić i skorygować, nie tylko po to, aby była bardziej sprawiedliwa, ale także skuteczniejsza, z korzyścią dla wszystkich.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Europejska Stolica Kultury stanowi jedną z najbardziej rozpoznawalnych inicjatyw kulturalnych Komisji Europejskiej. Według badań przeprowadzonych przez Komisję jest ona powodem do dumy narodowej i współodpowiedzialności mieszkańców nominowanych miast. W 2016 roku krajami- gospodarzami konkursu są Polska i Hiszpania. Z obu tych państw zostaną wybrane dwa miasta stanowiące Europejską Stolicę Kultury 2016.
<P>
Moje miasto rodzinne Gdańsk znalazło się w ścisłej polskiej czołówce konkursu, który zostanie rozstrzygnięty jeszcze w tym miesiącu. Gorąco wspieram tę kandydaturę, która jest sygnowana hasłem "Wolność kultury - kultura wolności”. Gdańsk jest historycznie miastem hanzeatyckim oraz miejscem narodzin ruchu "Solidarność” utożsamianym z wolnością. Teraz pragniemy zbudować nowoczesny program oparty na tym fundamencie. Zależy nam na swobodnym dostępie do dóbr kultury oraz solidarności na co dzień - międzypokoleniowej i sąsiedzkiej. Uważam, że moje miasto ma wiele do zaoferowania społeczności europejskiej, a zwycięstwo w tym prestiżowym konkursie przyczyniłoby się do jego jeszcze większego rozkwitu.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Pani Przewodnicząca! Susza, z jaką mamy do czynienia w całej Europie, oraz prognozy na przyszłość budzą obawy nie tylko o kolejny wzrost cen żywności, ale także o bezpieczeństwo żywnościowe. Uważam, że w tej sytuacji Komisja Europejska musi z góry wypłacić unijne dotacje, aby wesprzeć tych rolników, którzy muszą korzystać z istniejących systemów nawadniania, bo to pozwoli uniknąć całkowitej utraty tegorocznych zbiorów. Oprócz tego należy także wziąć pod uwagę rozwiązania wspomagające budowę systemów nawadniania tam gdzie są one konieczne. 30% powierzchni Rumunii to tereny nawadniane, a brak wody i powtarzająca się susza powoduje powstawanie problemów podobnych do problemów innych państw członkowskich. Nie jesteśmy jednak w stanie zapewnić rolnikom wsparcia w zakresie tych ratujących życie działań w przypadku wystąpienia takiej sytuacji.
<SPEAKER ID="170" NAME="Derek Vaughan" AFFILIATION="S&amp;D">
Pani Przewodnicząca! Chciałem powiedzieć o roli, jaką może odegrać sport w zwiększaniu dobrobytu gospodarczego naszych regionów. W Walii mecze rugby i inne imprezy sportowe napędzają gospodarkę Cardiff. Kolejna poprawa sytuacji nastąpi po znakomitych osiągnięciach klubu piłkarskiego Swansea - mówię to użytek mojego kolegi, posła Richarda Howitta - który po znakomitym sezonie zasłużenie znalazł się w pierwszej lidze. Wyrażam uznanie trenerowi, zawodnikom, dyrektorom, pracownikom i kibicom, dzięki którym ten awans był możliwy. Ta drużyna będzie chlubą pierwszej ligi, Walii i przyniesie jakże potrzebne ożywienie lokalnej gospodarki, ponieważ do naszego regionu będą przybywać kibice, turyści i, miejmy nadzieję, przedsiębiorstwa.
<P>
Mam tez nadzieję, że UE uzna zarówno społeczne, jak i gospodarcze znaczenie sportu i zapewni środki finansowe na rozwój sportu na wszystkich szczeblach, zwłaszcza że od czasu wejścia w życie Traktatu z Lizbony UE po raz pierwszy dysponuje kompetencjami w dziedzinie sportu.
<SPEAKER ID="171" NAME="Theodoros Skylakakis" AFFILIATION="ALDE">
(EL) Pani Przewodnicząca! Konsekwentnie popieram program restrukturyzacji mojego państwa. Dlatego mam prawo wytknąć słabe punkty. Po pierwsze, pogram w zbyt dużej mierze jest uzależniony od opodatkowania, a nie cięć wydatków publicznych. Dlatego tłamsi grecki sektor prywatny, jedyny sektor, który może spłacić potężne długi. Po drugie, aktualnie nie ma racjonalnego planu wykorzystania majątku greckiego rządu. Po trzecie, program postępuje bardzo powoli, a to w powiązaniu z konkretnymi komunikatami napływającymi do greckiego społeczeństwa z Europy podkopuje wsparcie polityczne dla reform. Tak jest codziennie. Dlatego potrzebny jest nam bardziej przejrzysty program wzywający do szybszego dostosowania i gwarantujący istotną pomoc na rozwój w formie planu Marshalla. Program ten miałby większe szanse na powodzenie, a nam potrzebny jest taki sukces.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Pani Przewodnicząca! Chciałbym poddać pod debatę ostatnie wydarzenia ze świata piłki nożnej, przede wszystkim wybór Seppa Blattera na stanowisko szefa FIFA. Uważam, że ta reelekcja jest godna ubolewania w czasach, gdy przeciwko FIFA skierowano poważne oskarżenia o korupcję, dotyczące głównie organizacji Pucharu Świata 2022 w Katarze. Uważam, że państwa członkowskie powinny zaapelować o reformę FIFA i uregulowanie jej działalności. Może to doprowadzić do większej przejrzystości i pomóc uniknąć takich godnych ubolewania sytuacji, jednocześnie odbudowując zaufanie do FIFA.
<P>
Piłka nożna przypomina dziś lukratywne przedsiębiorstwo. Brak przejrzystości i oskarżenia o korupcję dotyczą też rumuńskiej piłki nożnej. Niedawno Politehnica Timişoara, która zdobyła drugie miejsce w mistrzostwach ligi rumuńskiej i awansowała do rozgrywek Ligi Mistrzów, na podstawie całkowicie przypadkowej decyzji została zdegradowana do rumuńskiej trzeciej ligi. Ta niesprawiedliwa decyzja odbije się echem wśród tysięcy kibiców drużyny Timişoara.
<P>
Apeluję z tej sali do władz piłki nożnej w Rumunii o cofnięcie tej decyzji i pozwolenie, aby Politehnica Timişoara pozostała pierwszoligowym klubem rumuńskim i europejskim.
<SPEAKER ID="173" NAME="Kristiina Ojuland" AFFILIATION="ALDE">
Pani Przewodnicząca! Dzień 2 czerwca 2011 r. wyznaczył początek historycznego Maratonu Samochodów z Napędem Elektrycznym Tallinn-Monte Carlo, dziś samochody dojeżdżają do Kopenhagi.
<P>
Jako liberalne posłanki do Parlamentu Europejskiego Gesine Meissner ja i sponsorujemy samochód o napędzie elektrycznym biorący udział w tym wyścigu, aby promować zrównoważony transport. Wobec wzrastających wskaźników zużycia wyczerpanie się paliw kopalnych jest nieuniknione i dlatego powinniśmy zwiększyć inwestycje w dalsze badania i w rozwój zrównoważonego transportu. Co więcej, wzrastająca mobilność zbiera żniwo w postaci pozostawianego przez ludzi śladu węglowego, a to mogłoby przyspieszyć zmianę klimatu.
<P>
Unia Europejska i jej państwa członkowskie mogą stać się pionierami w transporcie ekologicznym, wprowadzając środki motywacyjne dla użytkowników środków zrównoważonego transportu oraz zachęcając do przechodzenia do bezemisyjnej Unii.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Pani Przewodnicząca! Pochodzenie infekcji, która w ubiegłym tygodniu zabiła w Niemczech dwadzieścia jeden osób nadal jest nieznane. Jest to kolejny dowód na niesłuszny pośpiech w działaniu niemieckich władz.
<P>
Oskarżenia te są bardzo poważne, szczególnie, że rynek niemiecki jest głównym konsumentem produktów rolnych i to jest powód, dla którego uzyskał duże inwestycje na promowanie tych produktów.
<P>
Dlatego władze europejskie muszą działań na dwóch frontach. W perspektywie krótkoterminowej należy zagwarantować wprowadzenie mechanizmu odszkodowań dla najbardziej poszkodowanych rolników europejskich, a w perspektywie średnioterminowej konieczne będzie zreformowanie system wczesnego ostrzegania o niebezpiecznej żywności, aby w przyszłości zapobiec nieuzasadnionym alarmom. Środki te będą musiały uwzględnić różnorodność europejskiego przemysłu rolnego.
<P>
W związku z tym wniosek Komisji o sfinansowanie mechanizmu wycofania z wykorzystaniem budżetu organizacji skupiających producentów warzyw jest nie do przyjęcia. W wielu regionach Europy, na przykład w Katalonii, takich organizacji nie ma, a zatem tego systemu nie da się wykorzystać na wypłaty odszkodowań dla rolników.
<SPEAKER ID="175" NAME="João Ferreira" AFFILIATION="GUE/NGL">
(PT) Pani Przewodnicząca! Niepomni spustoszenia gospodarczego i społecznego wywołanego zmianami strukturalnymi zatwierdzonymi przez Międzynarodowy Fundusz Walutowy (MFW) w takich państwach jak Grecja przywódcy Unii Europejskiej kontynuują swoją ofensywę i przypuszczają atak na Portugalię, stosując to samo podejście z wszędobylską, kolonialną arogancją. W zamian za pożyczkę w kwocie 78 milionów euro państwo, w którym płaca minimalna nie sięga nawet 500 euro będzie musiało stawić czoła cięciom płac i emerytur oraz likwidacji usług publicznych, a także zostanie zmuszone do likwidacji spółek krajowych i zasobów. Państwo to boryka się też ze zwyżką cen podstawowych towarów i usług oraz odsetkami w kwocie 30 miliardów euro, co równa się około 40 % całkowitej kwoty pożyczki. Ponad dwie trzecie tych odsetek trafi tylko do Unii Europejskiej. Tak wygląda zachwalana europejska solidarność.
<P>
Dalsze zmierzanie w tym kierunku nieuchronnie doprowadzi do zwiększenia niepokojów społecznych rozlewających się po Europie, dotykających tez Portugalii. Popieramy, i będziemy tutaj popierać, oraz zachęcać do tego w przekonaniu, że zmiany i alternatywne rozwiązania, które trzeba pilnie wprowadzić w Europie, mogą nastąpić tylko w wyniku tej walki.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Pani Przewodnicząca! Mimo wszystkich deklaracji jakie padły podczas obchodów Europejskiego Roku Walki z Ubóstwem i Wykluczeniem Społecznym Komisja Europejska nadal wykazuje całkowitą obojętność wobec pogłębiającego się ubóstwa, przede wszystkim ubóstwa dzieci, bezrobocia i gwałtownego wzrostu liczby pracowników zubożałych z powodu niestabilnego zatrudnienia i wykonywania źle opłacanej pracy. Dziś jednak chodzi nie tylko o neoliberalne tendencje, ale także o zgubne skutki dla państw o słabych systemach gospodarczych, w których wzmocnienie publicznych strategii politycznych, stworzenie zatrudnienia przyznającego pracownikom prawa oraz wyeliminowanie ubóstwa jest bezwzględnie konieczne.
<P>
Protokoły ustaleń podobne do zawartego między trojką, w której skład wchodzi Międzynarodowy Fundusz Walutowy (MFW), Europejski Bank Centralny (EBC) i Komisja, a przedstawicielami Portugalii wymuszają antyspołeczne strategie polityczne, w tym zmiany w prawie dotyczącym zwolnień i prywatyzacji oraz ataki na publiczne i powszechne zabezpieczenie społeczne, które mogą doprowadzić jedynie do regresji społecznej, skazania pracowników i społeczeństwa na bezrobocie, ubóstwo, niedorozwój i ogromną zależność. To zmieni Portugalię w protektorat wielkich potęg UE. A wszystko to w zamian za pożyczkę, która Portugalczycy muszą spłacić z wysokimi odsetkami, aby zwiększyć zyski międzynarodowego kapitału finansowego, chociaż bardzo dobrze wiemy, że takie działania niczego nie rozwiązują, czego oczywistym dowodem jest przykład Grecji.
<P>
Dlatego sprzeciwiam się takim działaniom, a protest ten dotyczy zarówno Portugalii, jak i UE.
<SPEAKER ID="177" NAME="Willy Meyer" AFFILIATION="GUE/NGL">
(ES) Pani Przewodnicząca! Po pierwsze chcę wyrazić mój smutek z powodu wszystkich zgonów wywołanych bakterią E-coli, ale także oburzenie wywołane wyjątkowo niewłaściwym podejściem niemieckiej administracji do tego problemu, co doprowadziło do nieodwracalnych strat dotyczących wszystkich hiszpańskich produktów rolnych.
<P>
Mam nadzieję, że na jutrzejszym nadzwyczajnym posiedzeniu ministrów rolnictwa Unii Europejskiej straty poniesione przez hiszpańskich rolników zostaną po pierwsze zrekompensowane bez żadnych wyjątków, a po drugie, że wyciągniemy wnioski: mianowicie ustalimy, co trzeba zrobić w sytuacji, która doprowadziła do zgonów, a także naraziła na szkodę produkty wielu państw, w tym mojego państwa, Hiszpanii. Z kryzysu trzeba wyciągnąć wnioski.
<P>
Mam oczywiście nadzieję, że wynikiem jutrzejszego nadzwyczajnego posiedzenia będzie odszkodowanie bez żadnych wyjątków i powrót do normalności, tak aby produkty, które są w doskonałym stanie mogły trafić do obrotu w Unii Europejskiej i na świecie.
<SPEAKER ID="178" NAME="Jaroslav Paška" AFFILIATION="EFD">
(SK) Pani Przewodnicząca! Ogłoszony w piątek przez Unię Europejską komunikat stwierdzający, że Międzynarodowy Fundusz Walutowy uruchomi dodatkową transzę w kwocie 12 milionów euro pożyczki dla Grecji został z zadowoleniem przyjęty przez rynki.
<P>
Dziś jednak hiszpańska gazeta "El País” donosi, że w autonomicznym regionie Kastylia-La Mancha brakuje pieniędzy. Rząd regionalny nie tylko nie jest w stanie wypłacić pensji 76 tysiącom pracowników, ale nadal zalega z wypłatą wynagrodzenia należnego poszczególnym dostawcom w kwocie około 2 miliardów euro. Potem dotarły do nas jeszcze gorsze wiadomości z Hiszpanii, państwa, które długo walczyło o podtrzymanie zaufania inwestorów.
<P>
Pomoc udzielania rządom przez wykupywanie przez Europejski Bank centralny ich długu nie może dalej trwać, bo osiągnęła górną granicę. Europejski Bank Centralny posiada już 360 miliardów euro w instrumentach finansowych, które nie podlegają swobodnemu obrotowi, a kolejne 480 miliardów euro to wątpliwie gwarantowane papiery wartościowe. Dla posiadaczy wątpliwych aktywów finansowych to ostatnia deska ratunku. Jeżeli taka sytuacja się utrzyma, strefa euro wkrótce będzie musiała ratować Europejski Bank Centralny albo się rozpadnie.
<SPEAKER ID="179" NAME="Andreas Mölzer" AFFILIATION="NI">
(DE) Pani Przewodnicząca! Jeśli wolno, chciałbym wygłosić kilka uwag dotyczących europejskiej integracji Serbii. Według mnie zbyt długo państwa byłej Jugosławii były niesprawiedliwie traktowane. Słowenia na przykład mogła przystąpić do UE bez żadnych problemów w 2004 r. mimo że nadal rozlegają się głosy krytyki wobec faktu, że w życiu politycznym, w mediach i przemyśle uczestniczą podmioty pochodzące ze struktur byłego reżimu komunistycznego. Co więcej, Bułgaria i Rumunia nie mogłyby przystąpić do Unii, gdyby zastosowano do nich tak samo ostre kryteria, jak obecnie stosujemy wobec Chorwacji.
<P>
Podwójne standardy stosuje się też do zbrodni wojennych i odszkodowań. Brukseli nie obchodzi ludobójstwo Ormian w Turcji. Z drugiej strony, Chorwacja i Serbia muszą najpierw doprowadzić swoich zbrodniarzy wojennych przed oblicze Międzynarodowej Trybunału Karnego dla Byłej Jugosławii w Hadze zanim będzie można mówić o kryteriach kopenhaskich. Podczas gdy bezprawne uregulowania Antyfaszystowskiej Rady Wyzwolenia Narodowego Jugosławii (AVNOJ) i Beneš nie są przesłankami do blokowania przystąpienia do UE, serbska polityka odszkodowań z pewnością musi spełnić wymogi UE.
<P>
Chrześcijańska Serbia wielokrotnie udowadniała swoje dobre intencje. Jedną z przeszkód wyeliminowano dzięki ekstradycji Mladiča, ale Kosowo nie może być następną. W momencie zakończenia koniecznych reform według mnie nic już nie powinno stanąć na drodze przystąpienia Serbii do UE.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Pani Przewodnicząca! Chcę się przyłączyć do kondolencji złożonych przez moich kolegów posłów dwudziestu jeden ofiarom epidemii bakterii E. Coli, a także oburzenia wywołanego przypadkami nieskoordynowanej reakcji, która doprowadziła do strat finansowych wśród producentów i pracowników sektorów, które są kluczowe dla rolnictwa państw członkowskich Unii Europejskiej, zwłaszcza producentów hiszpańskich ogórków. Przypadki te zaszkodziły też Europie, spójności w Europie i jedności Europejczyków w taki sposób, że kolejny raz przesądy i niewystarczająco sprawdzone plotki poważnie naruszyły spójność niezbędną do podjęcia decyzji w sprawie zadowalającej, terminowej i właściwej reakcji.
<P>
Dlatego mam nadzieję, że wyciągnięte zostaną niepodważalne wnioski. Mam nadzieję, że Rada Ministrów Rolnictwa zdoła nie tylko zagwarantować odszkodowania dla poszkodowanych stron, ale także wprowadzić protokół reakcji uwzględniający doświadczenie zdobyte z tej niefortunnej sytuacji.
<SPEAKER ID="181" NAME="Seán Kelly" AFFILIATION="PPE">
Pani Przewodnicząca! Chcę wrócić do kwestii sportu. Mówiono tutaj o FIFA, a zatem chciałbym się odnieść przede wszystkim do braku odpowiedniego zarządzania i braku przejrzystości na wyższych szczeblach organizacji.
<P>
To niezwykle ciekawe, że Sepp Blatter, 75-latek, ma wrócić na stanowisko prezesa jednej z najważniejszych na świecie organizacji sportowych, które piastował od 1998 roku, zwłaszcza jeśli weźmiemy pod uwagę fakt, że znakomita większość zawodników - prawdopodobnie 99 % z nich - ma mniej niż 30 lat. Między nim a zawodnikami jest przepaść pokoleniowa obejmująca nie jedno pokolenie, ale kilka pokoleń.
<P>
Po drugie, nie ma nic dziwnego w tym, że w ubiegłym roku Anglia, pomimo swojej doskonałej infrastruktury, uzyskała tak znikome poparcie za zdobycie Pucharu Świata. Organizację Pucharu Świata przyznano Katarowi, a potem mieliśmy do czynienia z przypadkami zawieszania osób, które usiłowały sprzedać swoje głosy. Zastanawiam się, czy to czubek góry lodowej. Jest też sprawa dotycząca tego, że FIFA nie wprowadziła technologii linii bramki, którą stosuje się w innych dyscyplinach sportowych. Konieczność przeprowadzenia prawdziwej reformy w interesie sportu i FIFA jest dość oczywista.
<SPEAKER ID="182" NAME="Krišjānis Kariņš" AFFILIATION="PPE">
(LV) Pani Przewodnicząca! Panie i Panowie! Wszyscy wiemy, że w sporcie zabronione jest przyjmowanie leków. Przyjmowanie leków jest zakazane, ponieważ może zaowocować niesportową przewagą nad innymi sportowcami. Panie i Panowie! Mimo no w Unii Europejskiej jest pewien lek, który nie jest przeznaczony do stosowania przez sportowców, ale przez rolników - ma on postać nierównych poziomów wsparcia. Łotewscy rolnicy na przykład otrzymują trzykrotnie niższe wsparcie niż rolnicy niemieccy, sześciokrotnie mniejsze niż rolnicy greccy. To niesprawiedliwe wsparcie prowadzi do nieuczciwej konkurencji. Panie i Panowie! Apeluję do Was, abyście rozważając i planując następną europejską perspektywę finansową oraz okres finansowania wyeliminowali te leki, abyście wyeliminowali to niesprawiedliwe wsparcie dla rolników, aby wszyscy rolnicy europejscy mogli być tak samo konkurencyjni. Dziękuję za uwagę.
<SPEAKER ID="183" NAME="Georgios Papanikolaou" AFFILIATION="PPE">
(EL) Pani Przewodnicząca! Setki tysięcy greckich obywateli w różnym wieku i ze wszystkich klas społecznych uczestniczyły w pokojowych demonstracjach - powtarzam, pokojowych - jakie odbywały się przez ostatnie dwa tygodnie na placach miejskich całego kraju.
<P>
Chciałbym poczynić dwie uwagi: po pierwsze, musimy ich wysłuchać i wziąć pod uwagę ich obawy. Musimy to zrobić nie tylko na szczeblu krajowym, ale także europejskim. Nasi współobywatele z wszystkich miast w Grecji domagają się, aby Bruksela, Strasburg i inne miasta usłyszały ich głos.
<P>
Po drugie, w każdej debacie o błędach i niewłaściwych działaniach greckiego rządu musimy przede wszystkim pamiętać o jednym: oceniając strategie polityczne proponowane i stosowane przez Europę celem opanowania kryzysu nasi współobywatele mówią: "Mamy pewne ograniczenia. Nie każcie nam ich przekraczać”. Na ten komunikat trzeba udzielić jasnych i konkretnych odpowiedzi. Tylko wtedy pomoc Europy w radzeniu sobie z kryzysem da naszym współobywatelom wizję i nadzieję.
<SPEAKER ID="184" NAME="Csaba Sógor" AFFILIATION="PPE">
(HU) Pani Przewodnicząca! Wielokulturowość oznacza, że żyjące obok siebie narody znają swoja przeszłość, kulturę, a czasem także język. Ale zamieszanie, które wybuchło kilka dni temu w Rumunii można wytłumaczyć tylko brakiem wzajemności. Dwa rumuńskie okręgi otworzyły przedstawicielstwo w Brukseli, ale według pracującego w stolicy dziennikarza problem polega na tym, że większość ludności w tych okręgach nie należy do tej samej grupy etnicznej, co ludność rumuńska. Czy to są dzisiejsze problem Europy? Sposób myślenia, który zabrania sąsiadowi upamiętnienia dnia, w którym został pozbawiony dobrobytu, ziemi, a nawet krewnych jest równie niezdrowy. Historia zna takie przypadki, na przykład, gdy świętowaliśmy zawarcie w dniu 4 czerwca traktatu pokojowego z Trianon kończącego I Wojnę Światową. Istnieje lekarstwo na sposób myślenia sprzyjający wykluczeniu i oddaleniu obywateli, zaprzeczający przeszłości oraz hamujący rozwój egzystencji regionu: silna Europa otwarta i sprzyjająca włączeniu, która ceni wartości kulturowe i szanuje prawa mniejszości.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Pani Przewodnicząca! Kryzys gospodarczy i trudności, których państwa członkowskie doświadczają w różnym stopniu dały impuls do działania grupom nacjonalistów i populistów, które szukają nie tylko większego poparcia społecznego, ale także stale wystawiają na próbę granice tolerancji Europejczyków, otwarcie działając przeciwko rozszerzeniu integracji w Europie.
<P>
Jednym z ostatnich takich przypadków są wydarzenia, które miały miejsce w Bułgarii w dniu 20 maja, gdy przedstawiciele partii nacjonalistycznej Attack zaangażowali się w starcia z muzułmanami przed jedynym meczetem w Sofii. Starciom tym towarzyszyło użycie siły i podpalenie, a zakończyły się one poważnym zranieniem kilku osób, w tym policjantów. Ponieważ dostępne są filmy ze starć będzie można sprawdzić, czy organy ścigania i wymiaru sprawiedliwości w Bułgarii sprawiedliwie ukażą prowokatorów i uczestników starć.
<P>
Chciałbym bardzo jasno powiedzieć na tej sali, że szerzenie nietolerancji etnicznej i religijnej jest działaniem ewidentnie sprzecznym z wartościami europejskimi i podstawowymi prawami człowieka, a także tradycją bułgarskiego społeczeństwa.
<P>
Wszyscy musimy się zdecydowanie sprzeciwić próbom doprowadzenia do tego w Europie i wyraźnie zdystansować się od sił politycznych w Europie, które stoją za tymi działaniami.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Pani Przewodnicząca! W ramach publikowania raportu o wolności prasy na świecie za rok 2010 organizacja Reporterzy Bez Granic zwróciła uwagę na mniejszą swobodę słowa się w Unii Europejskiej. Rumunia plasuje się na 52. miejscu w raporcie, co oznacza spadek o 10 miejsc w porównaniu do 2007 roku. To niepokojąca sytuacja i rodzi pytania dotyczące faktycznego poszanowania prawa do wypowiadania się i informacji zagwarantowanego w Karcie praw podstawowych Unii Europejskiej.
<P>
W Rumunii prezydent tego państwa uznał prasę za jedno zagrożeń dla bezpieczeństwa narodowego. Ponadto, decydenci ciągle pozwalają sobie na lekceważące uwagi na temat mediów. Takie odejście od zasad demokratycznych plami wizerunek całej Unii Europejskiej. Z uwagi na niedociągnięcia wewnętrzne stoimy w obliczu ryzyka utraty naszej wiarygodności jako strażników poszanowania praw człowieka poza UE. Dlatego apeluję o prawdziwą ochronę swobody słowa i pluralizmu prasy na szczeblu UE.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Pani Przewodnicząca! Juz drugi raz mówię w Parlamencie Europejskim o zatrważającej sytuacji rumuńskiego system ubezpieczeń zdrowotnych. Niestety, w tej chwili negocjacje prowadzone między związkami zawodowymi lekarzy, ministerstwem zdrowia i krajowym funduszem ubezpieczeń zdrowotnych utknęły w martwym punkcie. W rezultacie system zdrowotny jest zablokowany, a pacjentom, nadal płacącym składki na ubezpieczenie społeczne, ale nie mogącym już korzystać z właściwych usług, odmawia się ich praw. Taka sytuacja jest spowodowana tym, że krajowy fundusz ubezpieczeń społecznych uporczywie odmawia przystąpienia do realnych negocjacji z lekarzami, mających na celu opracowanie ramowej umowy operacyjnej korzystnej dla wszystkich zainteresowanych stron. Jeżeli taka sytuacja potrwa dłużej, to tak bardzo osłabiona służba zdrowia w Rumunii będzie zagrożona rozpadem.
<P>
Chciałbym, aby właściwe organy europejskie zajęły się tą sytuacją, monitorowały ją i jak najszybciej podjęły działania celem jej rozwiązania.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Pani Przewodnicząca! W parlamencie Europejskim codziennie, od świtu do nocy debatujemy nad integracją europejską, solidarnością, wspólną kulturą oraz o wszystkim, co nas łączy i powinno nas dalej motywować do budowania wspólnej przyszłości dla wszystkich 27 państw członkowskich Unii Europejskiej.
<P>
Gdy debatujemy nad projektami europejskimi wiceprzewodniczący Parlamentu Europejskiego także codziennie omawia podobne sprawy, od świtu do nocy. Ale omawiane przez niego sprawy dotyczą segregacji ze względu na kryteria etniczne, osłabiania wpływu i autorytetu państwa w jego granicach na korzyść sąsiedniego państwa, podziału terytoriów należących do jednego państwa członkowskiego i przyłączania ich do innego państwa członkowskiego Unii Europejskiej. Nie tylko we własnym imieniu, ale także w imieniu posłów z rumuńskiej partii socjaldemokratycznej apeluję o odwołanie László Tőkésa z funkcji wiceprzewodniczącego.
<SPEAKER ID="189" NAME="Marian Harkin" AFFILIATION="ALDE">
Pani Przewodnicząca! Chcę wyrazić moje głębokie zatroskanie aresztowaniem lekarzy w Bahrajnie. Wielu z nich oskarżono o próby obalenia monarchii i postawiono przed obliczem wojskowych prokuratorów, którzy prawdopodobnie skażą ich na śmierć. A przecież ci lekarze i pielęgniarki tylko leczyli rannych protestujących, których przywieziono do szpitali. Amnesty International i Médecins sans Frontières również wyraziły najwyższą obawę o bezpieczeństwo aresztowanych oraz przyczyny ich aresztowania. W pełni popieram irlandzki związek pielęgniarek i położnych oraz wielu irlandzkich lekarzy, którzy potępiają te bezprawne działania.
<P>
W ostatnich dniach z wielu źródeł napłynęły do mnie informacje mówiące o torturowaniu i niehumanitarnym traktowaniu: niektórych lekarzy dotkliwie pobito i zabroniono im kontaktów z rodzinami i prawnikami. Takie działania są całkowicie nie do przyjęcia.
<P>
Publicznie apeluję do naszej wysokiej przedstawiciel, Catherine Ashton. Napisałam już list, w którym proszę ją o podjęcie wszelkich możliwych działań zmierzających do podjęcia interwencji na rzecz lekarzy, którzy robili tylko to, co robi personel medyczny - próbowali ratować życie.
<SPEAKER ID="190" NAME="Paul Murphy" AFFILIATION="GUE/NGL">
Pani Przewodnicząca! Nowy pakiet oszczędnościowy dla Grecji, który uwzględnia cięcia na kwotę 28 milionów euro i podatki oraz prywatyzację wartą niewiarygodną kwotę 50 miliardów euro aktywów państwa, kolejny raz potwierdza rolę UE oraz MFW jako podmiotów wprowadzających w życie oszczędnościowe strategie polityczne wymierzone przeciwko pracownikom.
<P>
Młodzi ludzie mają dość ich podstępnych ataków. Setki tysięcy osób protestuje na placach całej Europy, odważnie dając odpór brutalnym represjom. Słusznie domagają się prawdziwej demokracji. Według mnie naprawdę można ją osiągnąć przełamują dyktaturę rynków i budując demokratyczno-socjalistyczne społeczeństwo, w którym obywatele są ważniejsi niż zyski.
<P>
Wydaje się, że dzień 15 czerwca będzie ważnym dniem walki w Europie. W Grecji odbędzie się strajk generalny, w Barcelonie zaplanowano masowe demonstracje. W tym dniu w całej Europie zorganizowane zostaną masowe protesty przeciwko środkom oszczędnościowym. Aby przeciwstawić się gwałtownym atakom na pracowników i młodzież w Europie trzeba zmobilizować siły zorganizowanej klasy pracującej. Jednodniowy strajk powszechny w Europie byłby potężnym sygnałem oporu wobec europejskiego establishmentu.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Pani Przewodnicząca! Tydzień temu przewodniczący Buzek, Barroso i Van Rompuy spotkali się z przedstawicielami wspólnot religijnych, aby przedyskutować prawa demokratyczne i swobody społeczne. Chcę pogratulować Panu Przewodniczącemu Barroso podjęcia w 2005 roku inicjatywy zapoczątkowania dialogu z przywódcami religijnymi; chcę też pogratulować przewodniczącemu Parlamentu i Rady corocznego wznawiania tego dialogu.
<P>
Jednocześnie jednak chcę połączyć siły z przedstawicielami wspólnot religijnych, którzy zaapelowali do Unii Europejskiej o użycie wpływów celem położenia kresu prześladowaniom chrześcijan w takich państwach jak Egipt, Irak oraz w Europie, w europejskiej części Cypru, gdzie siły okupacyjne odmawiają chrześcijanom wstępu do okupowanych kościołów, a księżom i biskupom uniemożliwiają odprawianie mszy świętej. Pani Przewodnicząca! Pokażmy im, że chrześcijańscy uchodźcy na Cyprze maja prawo uczestniczyć w mszach odprawianych w kościołach.
<SPEAKER ID="192" NAME="Nikolaos Salavrakos" AFFILIATION="EFD">
(EL) Pani Przewodnicząca! Zaraz po posiedzeniu w Luksemburgu w dniu 6 maja, o czym napisano artykuł opublikowany w "Der Spiegel”, Grecja sprzeciwiła się zaleceniom mówiącym, że powinna opuścić strefę euro i wrócić do drachmy. Oczywiście oficjalne stanowisko Unii Europejskiej zostało przedstawione przez komisarza Ollego Rehna, który zaprzeczył pogłoskom o takich zaleceniach.
<P>
Wbrew opiniom ekonomistów oraz licznym głosom kolegów posłów trzeba jasno powiedzieć, że Grecja nie może zrezygnować z euro z przyczyn prawnych. Po pierwsze dlatego, że Traktaty nie przewidują dobrowolnej czy niedobrowolnej rezygnacji ze wspólnej waluty. Po drugie, gdybyśmy wrócili do drachmy bez likwidacji strefy euro i samego euro, nie moglibyśmy skorzystać z mechanizmu automatycznego przeliczenia lokat w euro złożonych w greckich bankach, w Grecji i poza nią, na drachmy bez zgody deponenta. Gdy Grecja przystępowała do strefy euro przeliczenie lokat w drachmach było możliwe, bo drachmy jako waluta zostały wycofane i od tego momentu nie istniały. Dziś jednak euro istnieje i nie zostało wycofane. Dlatego wszelkie pogłoski oraz zalecenia są niezgodne z prawem.
<SPEAKER ID="193" NAME="Martin Ehrenhauser" AFFILIATION="NI">
(DE) Pani Przewodnicząca! Demaskatorzy to osoby, które nie chcą już przemilczać nielegalnych działań czy godnego pożałowania stanu rzeczy, ale chcą je ujawnić przede wszystkim w interesie publicznym. W większości przypadków demaskatorzy generują wartość dodaną. Na przykład w 2005 roku przynieśli skarbowi amerykańskiemu zysk około 10 miliardów dolarów dzięki spłatom.
<P>
Przejrzyste prawodawstwo dotyczące demaskatorów ma podstawowe znaczenie dla walki z korupcją. W Unii Europejskiej art. 22a i 22b rozporządzenia w sprawie regulaminów pracowniczych stanowi podstawę prawną dla działań demaskatorów, ale niestety niezwykle fragmentaryczną, pozostawiającą wiele luk. Brakuje najważniejszych elementów. Na przykład potrzebna jest nam klarowna definicja działań demaskatorskich, potrzebujemy prawa, na mocy którego demaskatorzy zostaną wysłuchani, potrzebujemy niezależnych punktów kontaktowych, które mogą udzielić informacji o prawach, obowiązkach i możliwościach, potrzebujemy też dokładnych terminów rozpatrywania spraw przez kompetentne instytucje UE. Pozytywny aspekt jest taki, że rozporządzenie w sprawie regulaminów pracowniczych ma być zreformowane. Pierwszy projekt Komisja ma przesłać do Parlamentu na jesieni. Uważam, że to wyjątkowa okazja, aby wprowadzić usprawnienia. Chciałbym prosić moje koleżanki i moich kolegów posłów o wprowadzenie tej reformy w życie.
<SPEAKER ID="194" NAME="Corneliu Vadim Tudor" AFFILIATION="NI">
(RO) Pani Przewodnicząca! Piłka nożna to tak naprawdę religia, ale to religia, w której udział biorą przede wszystkim siły ciemności. Dlaczego tak jest? Dlatego, że w grę wchodzą duże pieniądze, opłata za znudzenie i samotność miliardów mieszkańców planety. W lecie tego roku Rumunię dotknął dramat związany z bardzo popularną drużyną piłkarską Politehnica Timişoara. Drużyna ta wygrała zasłużenie, dzięki własnym uczciwym działaniom i uzyskała prawo do wzięcia udziału w rozgrywkach o puchar europejski. Ale dziś widzimy, że jej zwycięstwo na boisku zamieniło się w przegraną spowodowaną przypadkową decyzją. Konkretnie mówiąc, mafia rządząca rumuńską piłką nożną dobiła targu z mafią zajmującą się międzynarodową piłką nożną i podjęła decyzje o nałożeniu podwójnej, drastycznej kary: usunięciu tej drużyny z rozgrywek o puchar europejski i zdegradowaniu jej do niższej ligi amatorskiej. Bez względu na to, jakich wymówek finansowych i prawnych użyto, jest to drakońska kara, mocno uderzająca nie tylko w doskonałą drużynę, ale i w piękne miasto mające ponad 300 tysięcy mieszkańców, którzy nie mają zbyt wielu innych powodów do radości.
<P>
Jako członek Komisji Kultury i Edukacji Parlamentu Europejskiego głośno apeluję o położenie kresu tej okropnej niesprawiedliwości, która może mieć poważne skutki społeczne.
<SPEAKER ID="195" NAME="Przewodnicząca">
Zamykam debatę.
