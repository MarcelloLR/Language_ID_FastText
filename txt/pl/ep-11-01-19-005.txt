<CHAPTER ID="005">
Program prac węgierskiej prezydencji w Radzie (debata) 
<SPEAKER ID="044" NAME="Przewodniczący">
Kolejnym punktem porządku dziennego są oświadczenia Rady i Komisji dotyczące programu prac węgierskiej prezydencji w Radzie.
<P>
Następuje rotacyjna zmiana prezydencji. Węgry pełnią prezydencję po raz pierwszy w historii. Jest to zawsze ważne wydarzenie w Unii Europejskiej. W czasie prezydencji belgijskiej rozwinęliśmy nowe formy współpracy z prezydencją, z Radą, spotkania na szczeblu administracji, Komisji, ministrów i przewodniczących, czyli prezydencji i przewodniczącego Parlamentu Europejskiego. Będziemy kontynuować te formy współpracy także w czasie prezydencji węgierskiej, co już ustaliłem z panem premierem Orbánem. Dzisiaj będziemy dyskutować nad programem prac węgierskiej prezydencji. Witam pana premiera Viktora Orbána w Parlamencie Europejskim. Cieszymy się, że będziemy mogli przedyskutować gruntownie wiele spraw dotyczących tego półrocza i naszej współpracy.
<SPEAKER ID="045" NAME="Viktor Orbán" LANGUAGE="HU">
Panie Przewodniczący, Panie i Panowie! Cieszę się, że nasza obecność spowodowała tak wielkie zainteresowanie w Parlamencie... (Przewodniczący zabiera głos).
<SPEAKER ID="046" NAME="Przewodniczący">
Koledzy, rozumiemy, że chodzi tu o demonstrację i osiągnęliście ten cel, ale teraz proszę, abyście przestali. Musimy kontynuować debatę.
<SPEAKER ID="047" NAME="Viktor Orbán" LANGUAGE="HU">
Panie Przewodniczący! Cieszę się, że posiedzenia Parlamentu Europejskiego są nie mniej ożywione i pełne występów niż sesje parlamentu węgierskiego - czuję się tu jak w domu.
<P>
Bardzo dziękuję za zaproszenie. Pozdrawiam niniejszym szanownych posłów i posłanki do Parlamentu oraz pana przewodniczącego Barroso, jak również mojego dobrego przyjaciela przewodniczącego Parlamentu Europejskiego.
<P>
Panie i Panowie! Po pierwsze, pragnę powiedzieć, że zaszczytem dla mnie jest przemawiać tutaj dziś w roli urzędującego przewodniczącego Rady. Państwo mają z tym oczywiście do czynienia co sześć miesięcy. Co pół roku widzą Państwo tutaj premiera przedstawiającego program swojej prezydencji. Z naszego punktu widzenia - z punktu widzenia Węgrów - jest to jednak coś znacznie ważniejszego niż rutynowy sześciomiesięczny cykl. Dla nas fakt, że możemy dziś tutaj stanąć, jest aktem sprawiedliwości historycznej. Pragnę Państwu przypomnieć, że to właśnie Węgry zapłaciły najwyższą cenę w ofiarach śmiertelnych i krwi w imię wolności oraz demokracji po II wojnie światowej - podczas rewolucji 1956 roku i późniejszych represji. To my zadaliśmy pierwszy cios reżimowi komunistycznemu, chwyciliśmy za broń przeciw imperium sowieckiemu i udowodniliśmy światu, że doktryna komunistyczna nie jest nieszkodliwą ideologią, lecz wielkim zagrożeniem dla cywilizacji zachodniej. To my wyjęliśmy pierwszą cegłę z komunistycznego muru, a podmuch wiatru możliwy dzięki otwartemu przez nas wyłomowi wywiał cały ustrój komunistyczny.
<P>
Panie i Panowie, z tego powodu mam poczucie, że my, Węgrzy, możemy słusznie twierdzić, iż w wielkim stopniu przyczyniliśmy się do ponownego zjednoczenia Europy. Z punktu widzenia Węgrów jest zatem pewnym wyrazem historycznej sprawiedliwości, że premier Węgier może przemawiać tutaj jako urzędujący przewodniczący Rady. Pragnę zapewnić Państwa, że podążamy śladami rewolucjonistów z 1956 roku i zamierzamy służyć sprawie europejskiej jedności, wierni ich ideałom.
<P>
Panie i Panowie! My, mieszkańcy Europy Środkowej, w tym Węgrzy, byliśmy i nieodmiennie pozostajemy zainteresowani zjednoczeniem Europy. Tworzenie i utrzymywanie jedności europejskiej wymaga wszakże też siły. Dwadzieścia lat temu Europie udało się zebrać siły, by przezwyciężyć podziały i zjednoczyć się. Zdawano sobie wówczas sprawę, że nadeszła historyczna chwila, którą trzeba pochwycić, by ponownie zjednoczyć kontynent. Tę siłę przywołuje motto prezydencji węgierskiej: "Silna Europa”.
<P>
Panie i Panowie! Dziś czeka nas wyzwanie o podobnej skali, jak dwadzieścia lat temu, dlatego też przesadą nie jest chyba stwierdzenie, że Unia Europejska stoi przed najtrudniejszym okresem od dwudziestu lat. Dziś musimy oprzeć się burzom ogólnoświatowego kryzysu oraz odnaleźć miejsce Europy w globalnej gospodarce, która przechodzi dogłębną transformację i przebudowę. Jestem zdania, że aby utrzymać swoją pozycję, Europa musi pozostać zjednoczona, a nawet dziś jedność wymaga siły. Żywię przekonanie, że wszystkie państwa członkowskie Unii Europejskiej, w tym moja ojczyzna, mogą stać się silne i odnieść sukces jedynie pod obecność silnej Unii. Jeżeli Unia będzie silna, pomyślnie zmierzy się z wyzwaniem globalnej konkurencyjności, jak też z wyzwaniami demograficznymi, środowiskowymi, klimatycznymi i związanymi z bezpieczeństwem. Jedynym pytaniem jest, skąd Europa może wziąć taką siłę. Na pytanie to uda się odpowiedzieć, jeżeli zadamy sobie inne pytanie: co osłabia teraz Europę? Co hamuje dzisiaj konkurencyjność całej naszej cywilizacji? Co oczywiste, nie zagrażają nam inne kontynenty, nie chodzi też o obcą ideologię. Wręcz przeciwnie - nasz prawdziwy problem ma naturę bardzo praktyczną. Jest jedno krótkie i proste słowo, które go opisuje; brzmi ono "dług”. Dziś siłę Europie odbiera i podcina jej skrzydła ogromne nagromadzenie długu. W nowej konkurencji w pokryzysowym świecie dług będzie największym utrudnieniem i zagrożeniem dla świata zachodniego, w tym również Europy.
<P>
Panie i Panowie! Prezydencja węgierska jest przekonana, że istnieje tylko jeden sposób walki z długiem, i jest nim praca. My, Węgrzy, zdajemy sobie z tego sprawę aż nazbyt dobrze, gdyż bolączki gospodarki węgierskiej powoduje fakt, iż mamy najniższą stopę zatrudnienia w całej Europie, w całej Unii Europejskiej. Aż wstyd powiedzieć to głośno, ale wynosi ona tylko 55%. Gdzie nie ma zaś pracy i miejsc pracy, nie ma też pieniędzy, a za tym idą dług i kredyty. Panie i Panowie! Nasze prawdziwe bogactwo na przyszłość leży w tradycyjnej europejskiej mentalności, w której ceni się pracę. To właśnie europejska tradycja poszanowania pracy zapewniła sukces naszej cywilizacji. Mamy europejski kodeks postępowania, jeden z kamieni węgielnych którego stanowi odwieczna zasada ekonomicznej ostrożności mówiąca, że nie wolno wydawać więcej, niż potrafi się wytworzyć. Kolejną fundamentalną wartością europejską jest zakaz przekazywania długów dzieciom i wnukom. Jestem przekonany, że szacunek do pracy wiąże się z pewną koncepcją i pewną mentalnością: możemy coś uzyskać tylko wtedy, jeżeli najpierw na to zapracujemy. Jeżeli moglibyśmy z wyprzedzeniem uzyskać wszystko, co w przeciwnym razie musiałoby być owocem lat pracy, podawałoby to w wątpliwość samo znaczenie naszej pracy; to znaczenie jest coraz częściej redefiniowane jako spłata rosnącego nieustannie długu, co zmienia całe nasze podejście do pracy. Przed takim właśnie kryzysem wszyscy stoimy.
<P>
Panie i Panowie! Wszyscy zgadzają się co do diagnozy długu. Dla nas, dyskutujących o nim polityków europejskich, jest on jak choroba. Wszyscy zgadzają się co do diagnozy, ale toczy się mnóstwo dyskusji dotyczących lekarstwa. Jest to wszakże choroba niebezpieczna i nie mamy wiele czasu. Jestem zatem zdania, że nie powinniśmy zbyt długo debatować, szczególnie nad tym, czy należy automatycznie odrzucić pewne terapie, które wydają się niezwykłe lub nowe - z tego właśnie powodu, że są niezwykłe lub nowe. Potrzebujemy odwagi i otwartości, aby rządy oraz parlamenty poszczególnych państw narodowych mogły przezwyciężyć swój kryzys zadłużenia. Jestem jednak przekonany, że tego właśnie oczekują od nas obywatele Europy. Oczekują oni miejsc pracy, wzrostu i bezpieczeństwa; dlatego też, Panie i Panowie, prezydencja węgierska, dokładny program prac której znajdą Państwo również w tej książeczce, skupi się na sprawach gospodarczych, a na sam szczyt listy jej priorytetów trafią właśnie zagadnienia związane z kryzysem gospodarczym i zadłużenia.
<P>
Panie i Panowie! Zdaniem prezydencji węgierskiej kierunek wytyczony przez Radę, czyli kierunek zarządzania kryzysem, jest właściwy, wymagane będą jednak dalsze wysiłki, w związku z czym jesteśmy przekonani, że niezbędna będzie zmiana traktatu i trzeba stworzyć podstawę prawną dla obecnego tymczasowego mechanizmu kryzysowego, który ma zostać od 2013 roku zastąpiony stałym mechanizmem stabilności. Prezydencja węgierska uczyni w tym celu wszystko, co w jej mocy. Ponadto kluczowymi sprawami dla prezydencji węgierskiej będą usprawnienie koordynacji polityki gospodarczej, przyczynienie się do wzrostu gospodarczego i działania na rzecz trwałego wzrostu gospodarczego, który pozwoli stworzyć miejsca pracy. Jest to zatem szczególny cel naszej prezydencji i pragnę poprosić również o Państwa współpracę - o uchwalenie sześciu aktów, które ułatwią osiągnięcie tego celu, a więc koordynacji polityki gospodarczej. Pragnę prosić o zaangażowaną współpracę w tej kwestii. Prezydencja węgierska będzie przyjazna Parlamentowi i proszę, aby uczynili Państwo wszystko w celu zagwarantowania jak najszybszego przyjęcia tych sześciu aktów we współpracy z nami.
<P>
Prezydencja węgierska wyraża przekonanie, że reformy strukturalne w państwach członkowskich trzeba wdrażać w bardziej konsekwentny sposób i koordynować je ściślej niż dotąd. Rozpoczął się europejski semestr i jest to coś nowego dla nas wszystkich - nie tylko dla Węgrów, ale też i dla Państwa, gdyż jest to zupełnie nowy program Unii Europejskiej. Semestr został zapoczątkowany rocznym sprawozdaniem Komisji na temat wzrostu makroekonomicznego i pragnę pogratulować panu przewodniczącemu Barroso tego doskonałego dokumentu, który może posłużyć za pierwszy krok i wskazuje kierunki oraz kwestie, które staną się podstawą debat prowadzonych w różnych konfiguracjach Rady podczas naszej prezydencji.
<P>
Panie i Panowie! Gdy proponuje się wspólną politykę gospodarczą dla Europy, ważna jest oczywiście również wiarygodność danego kraju. Pragnę Państwa poinformować, że jest prawdopodobne, iż moja ojczyzna, która od dłuższego czasu znajdowała się w Unii Europejskiej na cenzurowanym z racji zastosowania wobec niej procedury nadmiernego deficytu, zyskała obecnie realną szansę wyjścia z tej sytuacji. W 2011 roku deficyt budżetowy Węgier spadnie poniżej 3% i będziemy jednym z dwóch państw członkowskich UE, których dług państwowy zmaleje w tym roku. Będzie to kluczowe z punktu widzenia wiarygodności programu naszej prezydencji.
<P>
Panie i Panowie! Prezydencja węgierska za szczególnie ważny cel uznaje wzmocnienie jednolitego rynku. Uważamy, iż usprawnienie tego rynku stanowi jedno z potencjalnych źródeł wzrostu gospodarczego. Naszym zamiarem jest likwidacja istniejących barier, deregulacja oraz rozszerzenie jednolitego rynku na nowe obszary takie jak cyfryzacja. Popieramy tworzenie korzystnego otoczenia biznesowego dla małych i średnich przedsiębiorstw.
<P>
Wśród priorytetowych tematów prezydencji węgierskiej znajdą się polityka energetyczna oraz innowacje, co będziemy omawiać podczas wspólnego szczytu 4 lutego. Pragnę poinformować Państwa, że Węgry są zdania, iż trzeba usunąć wszelkie istniejące bariery regulacyjne w dziedzinie polityki energetycznej oraz zbudować brakujące połączenia infrastrukturalne w celu stworzenia w Europie realnego, interoperacyjnego rynku energii. Równie ważnym celem prezydencji węgierskiej jest zagwarantowanie, aby Europa zyskała zdywersyfikowane dostawy energii. Europejska polityka energetyczna staje przed przełomem; państwa członkowskie zawarły umowy - sam będę w przyszłym tygodniu podpisywać umowę słowacko-węgierską z premierem Słowacji - umożliwiające uruchomienie pierwszej sieci dystrybucyjnej gazu rozciągającej się z północy na południe - od Bałtyku po Adriatyk i od Rumunii po Morze Czarne - dzięki czemu uzyskamy kompletny rurociąg międzysystemowy. Ponieważ przez ostatnich 40 lat myśleliśmy w kategoriach wschodu i zachodu, brakowało połączenia północ-południe, i pod tym właśnie względem uważam podpisywane porozumienia za przełom.
<P>
Panie i Panowie! Strategia dotycząca Romów jest priorytetowym aspektem prezydencji węgierskiej, cóż bowiem nam przyjdzie z inteligentnej Europy, jeżeli zabraknie jej serca? Europa zyska jednak serce tylko wówczas, gdy stworzy możliwości włączenia społecznego dla grup społecznych znajdujących się w najbardziej niekorzystnej sytuacji. Nie ma tu czasu, by omówić strategię dotyczącą Romów, pragnę zatem jedynie wskazać, jako przywódca kraju skupionego na tym zagadnieniu, że wszyscy igramy z ogniem i jeżeli nie uda nam się wprowadzić tej strategii na szczeblu europejskim, społeczności romskie, które już się osiedliły oraz w pewnym stopniu też zintegrowały, ponownie wybiorą wędrowny styl życia w Europie, przez co problem przeniesie się z krajów, które dziś mają z nim do czynienia, również do innych. Stanowi to podstawę przedstawienia strategicznej odpowiedzi Europy na zagadnienie Romów, które w przeciwnym razie podlegałoby kompetencjom krajowym. Osobiście będę bardzo dumny, jeżeli uda nam się wspólnie przyjąć europejską strategię dotyczącą Romów przed zakończeniem prezydencji węgierskiej w czerwcu.
<P>
Panie i Panowie! Muszę również poruszyć kwestię rozszerzenia, choć zdaję sobie sprawę, że w Europie, co zrozumiałe, panuje strach przed nim. Z trudem radzimy sobie z problemami wewnętrznymi, więc w takich warunkach przedstawianie coraz to nowych koncepcji rozszerzenia jest niezwykle ryzykowne. Prezydencja węgierska z radością powitałaby jednak powrót optymistycznego podejścia do rozszerzenia w Europie. Ucieszyłoby nas, gdyby Unia Europejska stwierdziła, że nie zrobiliśmy jeszcze wszystkiego, co było do zrobienia, gdyż nie wszystkie narody europejskie, które mogą się zintegrować ze Wspólnotą, wchodzą obecnie w skład Unii Europejskiej. Ponadto osobiście uważam za niesprawiedliwe, że na przykład Chorwacja, która w poprzednich latach radziła sobie lepiej od będących państwem członkowskim UE Węgier, pozostaje nadal na zewnątrz i nie pozwala jej się zostać państwem członkowskim. W związku z tym prezydencja węgierska chciałaby nadzorować negocjacje akcesyjne Chorwacji aż do chwili ich zakończenia, czyli podpisania traktatu.
<P>
Mam świadomość, że rozszerzenie strefy Schengen jest kwestią kontrowersyjną. Chodzi tu o Rumunię i Bułgarię. Znając ten region dobrze i mieszkając w graniczącym z nim kraju wiem jednak z całą pewnością, że kraje te są gotowe i choć zdaję sobie sprawę, iż prezydencja węgierska musi się spodziewać debat, osobiście będę zawsze bronić włączenia Bułgarii i Rumunii do strefy Schengen najszybciej, jak jest to możliwe, a więc niezwłocznie.
<P>
Panie i Panowie! Wśród programów prezydencji węgierskiej znalazła się również strategia na rzecz Dunaju. Kieruje nami ponadto przekonanie, że Unia Europejska musi nadal odgrywać czołową rolę w globalnej walce ze zmianą klimatu; z tego powodu bardzo nas ucieszy, jeżeli uda się rozpocząć fazę wdrożenia wyników szczytu, który odbył się w Cancún w grudniu 2010 roku, i będziemy mogli kontynuować negocjacje w celu zagwarantowania, że do końca 2011 roku zostaną podjęte wiążące prawnie decyzje.
<P>
Panie i Panowie! Ponieważ czas mojego wystąpienia zaczyna zakrawać na nieuprzejmość, nadmienię jedynie krótko, że wśród tematów prezydencji węgierskiej znajdzie się także dyskusja nad polityką rodzinną i sytuacją demograficzną; ucieszyłoby mnie też, gdyby Węgry mogły - nie prowokując debat między instytucjami - przyczynić się do zajęcia przez Unię Europejską jasnego i stanowczego stanowiska w sprawie wolności religii oraz podjęcia działań przeciwko prześladowaniom chrześcijan, co będzie ważną kwestią w najbliższych sześciu miesiącach.
<P>
Panie i Panowie! Na koniec pragnę wskazać, że jestem świadomy, iż wszyscy zasiadający w tym Parlamencie lub stojący przed nim są politykami. Wszyscy mamy własny punkt widzenia, własne zasady, własnych towarzyszy i własne interesy. Biorąc to pod uwagę, doradzałbym z pełnym szacunkiem, niezależnie od tego, jaką opinię żywią Państwo na temat węgierskiej polityki wewnętrznej, by nie łączyć krytyki i działań związanych z polityką wewnętrzną Węgier z nadchodzącymi sześcioma miesiącami węgierskiej prezydencji w Unii Europejskiej. Jeżeli zdecydują się na to Państwo, jestem oczywiście gotów wziąć udział w sporach, ale w takim przypadku nie będzie to strata Węgier, lecz przede wszystkim strata dla całej Wspólnoty - Unii Europejskiej. Dlatego proszę Państwa, w imię Unii Europejskiej i stojących przed nami trudnych zadań, by w miarę możliwości dokonywać tego rozróżnienia. Ostatnią debatę również udało się Węgrom przesunąć z powrotem na płaszczyznę rozsądku i racjonalnego dyskursu, gdy uzgodniłem z przewodniczącym Barroso, że z radością przyjmiemy dochodzenie UE dotyczące krytykowanej ustawy medialnej i będziemy uczestniczyć w toczących się dyskusjach na temat dokonanych spostrzeżeń, a jeżeli zostaną zidentyfikowane i potwierdzone niedociągnięcia, będziemy oczywiście skłonni poprawić ustawę. Dla nas nie są to kwestie prestiżowe i nie chodzi tu o napinanie muskułów ani próżność. Nawiasem mówiąc, wszyscy pragnący walczyć o wolność prasy w Europie mogą zawsze polegać na rządzie węgierskim, który ma doświadczenie w zmaganiach z komunizmem.
<P>
Panie i Panowie! Mamy świadomość, że przed Europą stoi sześć bardzo trudnych miesięcy, jestem jednak optymistą i wierzę, że sobie poradzimy. Po II wojnie światowej udało się zbudować współpracę między narodami kontynentu wśród nienawiści i ruin. W latach 1989-1990 udało się powtórne zjednoczenie, mam więc powód zakładać, że uda się także zmierzenie się z podobnym wyzwaniem historycznym, przed którym teraz stoimy. Oznacza to, że będziemy potrzebować - podczas prezydencji węgierskiej i po niej - więcej niż ambitnej administracji. Musimy widzieć więcej niż akta piętrzące się na naszych biurkach i musimy patrzeć na horyzont jeszcze dalszy niż spraw do załatwienia w ciągu sześciu miesięcy, roku czy dwóch lat. Prezydencja węgierska jest przekonana, że wspólnotę mogą utrzymać w całości tylko wspólne cele i wspólne wartości. Wspólne cele mogą opierać się jedynie na wspólnych wartościach. Prezydencja węgierska będzie wykonywać swoją codzienną pracę w duchu wielkiego, dalekosiężnego celu europejskiego, będzie traktować wszystkich z należnym szacunkiem i wykaże w swoich działaniach daleko idącą skromność. Dziękuję Państwu za uwagę.
<SPEAKER ID="048" NAME="Przewodniczący">
Panie Premierze, dziękuję za Pańskie przemówienie i przedstawienie programu prac prezydencji węgierskiej w Radzie.
<SPEAKER ID="049" NAME="José Manuel Barroso">
przewodniczący Komisji - Panie Przewodniczący! Początek roku 2011 jest dla Węgier chwilą historyczną, gdyż po raz pierwszy obejmują one ster Rady Unii Europejskiej, ale jest również okresem krytycznym dla całej Unii. Prezydencja węgierska nadchodzi w czasie wymagającym szczególnego poczucia odpowiedzialności za zadania stojące przed Europą.
<P>
Prezydencja ta wybrała sobie szczególnie trafne motto: "Silna Europa”. Europa jest najsilniejsza i najskuteczniejsza, gdy jesteśmy zjednoczeni, gdy działamy w skoordynowany sposób wraz z silnymi instytucjami, gdy wykazujemy wspólną determinację pokonania tych burzliwych wód i gdy dowodzimy, że - pracując razem - potrafimy znaleźć rozwiązania najbardziej naglących problemów.
<P>
Trzeba o tym pamiętać, gdyż jeszcze nie wyszliśmy z tarapatów. Nie możemy cofnąć się o krok, nie możemy powrócić do codziennych zajęć. Musimy niezwłocznie wdrożyć reformy i opracować innowacyjną politykę niezbędną, by wizja "Europy 2020” stała się rzeczywistością. Cieszę się więc na partnerską współpracę z premierem Orbánem i prezydencją węgierską, mając nadzieję, że okaże się ona pomyślna. Pragnę powiedzieć premierowi Orbánowi, że może liczyć tu na pełne wsparcie Komisji.
<P>
Jednocześnie Komisja żywi nadzieję, że może liczyć na wsparcie prezydencji węgierskiej. Szczególnie ważne jest owocne partnerstwo w dziedzinie usług finansowych, zarządzania gospodarczego, wdrożenia strategii "Europa 2020”, energii i rynku wewnętrznego. Cieszę się, że priorytety prezydencji w pełni to odzwierciedlają.
<P>
Niezbędne jest też ścisłe partnerstwo z Parlamentem Europejskim, gdyż w niektórych przypadkach ważne będzie stosowanie procedury przyśpieszonej. Musimy na przykład jak najszybciej zyskać nowe narzędzia usprawniające zarządzanie gospodarcze. Rada Europejska wytyczyła jednoznaczny cel: czerwiec 2011 roku. Rytm prac narzucony już przez prezydencję węgierską oraz uwagi wygłoszone przed chwilą przez premiera napawają nadzieją pod tym względem.
<P>
Już na początku nowej prezydencji mamy do dyspozycji kompleksowy program UE i stosowne narzędzia służące zarządzaniu. Są to europejski semestr, strategia "Europa 2020” i jej inicjatywy przewodnie oraz Akt o jednolitym rynku - instytucje UE omówiły i zaaprobowały wszystkie te najważniejsze koncepcje. Musimy jednak oczywiście zrobić więcej i nadszedł czas stanowczego działania w celu wdrożenia kompleksowego programu.
<P>
Europejski semestr leży u podstaw zreformowanej strategii gospodarczej Unii Europejskiej. Jego prawidłowe wdrożenie będzie w nadchodzących miesiącach ważnym zadaniem. Komisja zapoczątkowała semestr, przyjmując w zeszłym tygodniu roczną wizję wzrostu gospodarczego. Po dyskusjach w kilku konfiguracjach Rady kulminacja tego procesu nastąpi podczas szczytu Rady Europejskiej w marcu, gdzie zostaną wydane podstawowe wytyczne dla państw członkowskich, które powinny znaleźć odzwierciedlenie w ich programach stabilności i konwergencji oraz w ich krajowych programach reform - wszystkie one powinny zostać przedstawione w kwietniu.
<P>
Ponieważ omawialiśmy już tę kwestię podczas poprzedniej debaty, nie będę zagłębiać się w szczegóły, ale priorytetami są oczywiście stabilność makroekonomiczna, a mianowicie konsolidacja fiskalna, reformy strukturalne i - rzecz jasna - natychmiastowy wzrost gospodarczy; najważniejszym zagadnieniem jest, co nie ulega wątpliwości, zatrudnienie.
<P>
Kolejnym ważnym elementem, który należy wypracować za kadencji prezydencji węgierskiej, będą ostateczne uzgodnienia dotyczące europejskiego mechanizmu kryzysowego. Prezydencja węgierska będzie też miała ważną rolę do odegrania w koordynacji naszych wysiłków na rzecz ponownego ożywienia jednolitego rynku. Po konsultacji społecznej zorganizowanej przez Komisję w sprawie Aktu o jednolitym rynku instytucje UE będą miały za zadanie uzgodnienie definitywnego planu działań, który ma zostać wdrożony do końca 2012 roku.
<P>
W nadchodzących miesiącach ważnym obszarem, który zostanie poruszony już podczas szczytu Rady Europejskiej 4 lutego, będzie też energia. Komisja przygotowała pewną liczbę ważnych inicjatyw energetycznych, które przedstawi w lutym Radzie Europejskiej. Wśród nich są program energetyczny na rok 2020 - nasz komunikat w sprawie priorytetów w dziedzinie infrastruktury energetycznej. Wkrótce przyjmiemy inicjatywę przewodnią "Europa efektywnie korzystająca z zasobów”, której ważnym elementem jest też energia.
<P>
Komisja zamierza prowadzić prace związane z następującymi pięcioma osiami: silną polityką energetyczną jako kluczem do konkurencyjnego i trwałego wzrostu oraz bezpieczeństwa energetycznego; rynkiem wewnętrznym energii jako atutem; budową nowej infrastruktury energetycznej Unii Europejskiej; dokonaniem decydującego postępu w dziedzinie efektywności energetycznej oraz wypracowaniem skutecznego i jednolitego nowego podejścia do zewnętrznej polityki energetycznej.
<P>
Wsparcie ze strony prezydencji i Parlamentu Europejskiego będzie też niezbędne, aby zagwarantować porozumienie w sprawie patentu wspólnotowego. Zgodnie z żądaniem kilku państw członkowskich Komisja przyjęła 14 grudnia wniosek w sprawie usprawnienia współpracy w tej dziedzinie. Komisja docenia zobowiązanie Węgier do osiągnięcia postępu w pracach nad patentem wspólnotowym podczas ich prezydencji.
<P>
Negocjacje z Chorwacją weszły obecnie w ostatnią fazę. Zakończenie negocjacji za kadencji prezydencji węgierskiej jest celem ambitnym, zwłaszcza biorąc pod uwagę wymagania, jakie nadal musi spełnić Chorwacja. Będzie to wymagać ogromnego wysiłku ze strony tego kraju.
<P>
Cieszy mnie fakt, że prezydencja węgierska uważa za jeden ze swoich priorytetów społeczną i gospodarczą integrację Romów. Komisja ustanowiła grupę zadaniową ds. Romów, której zadaniem jest analiza wykorzystania oraz skuteczności funduszy unijnych i krajowych służących włączeniu Romów we wszystkich państwach członkowskich. W oparciu o te prace Komisja przedstawi w kwietniu ramy krajowych strategii integracji Romów w Unii Europejskiej.
<P>
Nowa prezydencja skupi się też na naszej strategii na rzecz regionu Dunaju. Region ten dysponuje olbrzymim potencjałem, którego nie wykorzystywano jak dotąd należycie w wyniku nieskutecznej współpracy. Celem jest lepsza koordynacja podejścia służącego wniesieniu do tego regionu europejskiej wartości dodanej. Komisja z zadowoleniem przyjmuje zaangażowanie prezydencji w tę strategię. Węgry przyczyniły się już znacząco do jej opracowania, między innymi przygotowując dokumenty strategiczne i organizując w Budapeszcie konferencję, w której miałem przyjemność uczestniczyć. Ich zadaniem będzie przeprowadzenie strategii na rzecz regionu Dunaju przez Radę i zapoczątkowanie jej wdrożenia.
<P>
Wreszcie, w nadchodzących miesiącach nasili się debata na temat polityki spójności. Komisja z zadowoleniem przyjmuje fakt, że prezydencja zamierza omówić wnioski przedstawione w piątym raporcie na temat spójności. W lecie bieżącego roku, po wnioskach dotyczących przyszłych ram finansowych, przedłożymy wnioski ustawodawcze w sprawie przyszłej polityki spójności. Piąte Forum Spójności, które odbędzie się pod koniec stycznia w Brukseli, umożliwi obszerną dyskusję między zainteresowanymi stronami. Cieszy fakt, że weźmie w nim osobiście udział premier Orbán. Głównymi zasadami reform muszą być skuteczność i europejska wartość dodana. Komisja żywi przekonanie, że priorytety polityczne i program reform strategii "Europa 2020” muszą w większym stopniu opierać się na polityce spójności. Liczę na wsparcie prezydencji w tych pracach. Skuteczniejsze wykorzystanie funduszy jest naszym wspólnym interesem i odpowiedzialnością. Tylko w ten sposób możemy bronić ambitnego budżetu polityki spójności.
<P>
Ponieważ wiem, że sprawa ta budzi obawy polityczne, pozwolę sobie na koniec skomentować kwestię węgierskiej ustawy medialnej. Zasada wolności prasy jest w Unii Europejskiej świętością. Powiedziałem to w Brukseli i Budapeszcie, gdy miałem zaszczyt być tam goszczony przez premiera Orbána. Komisja przyjrzała się ustawie i w tym tygodniu skieruje do władz węgierskich pismo z prośbą o wyjaśnienie pewnych aspektów, które mogłyby prowadzić do problemów prawnych i budzą obawy. Dalszej oceny sytuacji dokonamy na podstawie odpowiedzi udzielonych przez władze węgierskie. Premier jasno zapowiedział już korekty w przypadku, gdyby Komisja zdecydowała po tej ocenie prawnej, iż konieczne są zmiany.
<P>
Premier Orbán powiedział przed chwilą, że jest politykiem. Jestem pewien, że jest on politykiem bardzo zaangażowanym i myślę, iż możemy się zgodzić, pozostawiając na boku kwestie prawne - które zostaną rozstrzygnięte w obiektywny i bezstronny sposób, gdyż potraktujemy Węgry dokładnie tak, jak każde inne państwo członkowskie - że trzeba też zwrócić uwagę na aspekty polityczne. Węgry, podobnie jak każde inne państwo członkowskie obejmujące rotacyjną prezydencję, muszą dysponować pełnym poparciem wszystkich innych państw członkowskich oraz instytucji europejskich, by pomyślnie tę prezydencję sprawować. Mam nadzieję, że premier Orbán weźmie to pod uwagę.
<P>
Nie mam wątpliwości, że prezydencja ta musi osiągnąć sukces, gdyż nadchodzi ona w czasie krytycznym dla Unii Europejskiej. Poczekajmy na wdrożenie odpowiednich procedur, a jednocześnie udzielmy pełnego poparcia Węgrom, które przyjmują wielką odpowiedzialność. Podczas niedawnej wizyty na Węgrzech słyszałem głosy młodych ludzi, którzy mówili, że są dumni, iż ich kraj po raz pierwszy bierze na siebie zadanie kierowania Radą Unii Europejskiej. Przybliżmy Węgry do Europy, a Europę do Węgier.
<P>
Do zrobienia jest bardzo wiele. Prezydencja węgierska może liczyć na wszelką pomoc Komisji Europejskiej w realizacji swoich priorytetów. Tylko osiągając wspólnie te cele zbudujemy silną Europę, Europę, która osiąga wzrost i daje miejsca pracy, chroni i potwierdza nasze wartości - uświęcone wartości wolności i sprawiedliwości - oraz umożliwia naszym społeczeństwom odnoszenie sukcesów w zmieniającym się świecie.
<P>
(Oklaski)
<SPEAKER ID="050" NAME="Joseph Daul" LANGUAGE="FR">
Panie Przewodniczący, Panie Premierze Orbán, Panie Przewodniczący Barroso, Panie i Panowie! Prezydencja Rady Ministrów rzadko musiała zmagać się z tak wieloma wyzwaniami: z kwestią euro, które musimy ustabilizować, z problemem bezrobocia, które rośnie coraz szybciej, a więc z zadaniem usprawnienia gospodarki, oraz z wyzwaniem niezależności energetycznej i bezpieczeństwa żywnościowego, podczas gdy ceny surowców niepokojąco rosną. Nie mam wątpliwości, że prezydencja węgierska, wraz z Komisją, Radą i Parlamentem, upora się z tymi wyzwaniami.
<P>
Panie Premierze Orbán, zyskał Pan zaufanie elektoratu na Węgrzech. Pańska partia Fiatal Demokraták Szövetsége (FIDESZ) opiera się na idei, pewnym ideale, wartościach: wolności i demokracji. Od chwili wyboru podjął Pan wraz z węgierskim parlamentem cały szereg reform, których domagali się obywatele, dając Panu w demokratyczny sposób znaczną większość.
<P>
Dziś jedna z tych reform, dotycząca mediów, podlega analizie prawnej strażnika traktatów - Komisji Europejskiej. Sam stwierdził Pan w zeszłym tygodniu - i dziękuję za te słowa - podczas Pańskich rozmów z przewodniczącym Barroso oraz po nich, że jeżeli ustawa ta okaże się niezgodna z prawem europejskim, skieruje ją Pan do niezbędnych poprawek do parlamentu. W pełni ufam pańskiemu słowu. Ze swojej strony, podobnie jak Pan, pokładam wiarę w Komisji Europejskiej, która odgrywa rolę strażnika traktatów, oraz ufam, że będzie Pan respektować literę i ducha zasad europejskich.
<P>
Panie Premierze Orbán! Znamy się od dawna i uważam Pana za wielkiego Europejczyka. Osobiście nie mam powodu wątpić, że uczyni Pan to, co Pan zapowiedział w odniesieniu do ustawy medialnej oraz innych priorytetów Pańskiej prezydencji.
<P>
Przechodzę teraz do tych priorytetów, zaczynając od pierwszego: stabilności Europy. Być może dobrze się stało, że obydwie prezydencje Rady, które nastąpią po sobie w 2011 roku, będą sprawowane przez kraje, które nie należą do strefy euro, ale zamierzają do niej wkrótce przystąpić.
<P>
W istocie zarówno Węgry, jak i Polska mają prawo przystąpić do strefy euro, a więc są zainteresowane zapewnieniem stabilności tej waluty. Powtarzam: jedynym skutecznym sposobem zakończenia ataków spekulacyjnych wymierzonych w euro i wzmocnienia podstaw gospodarki europejskiej jest przywrócenie dobrego stanu naszych finansów publicznych. Wiąże się to ze ściślejszą koordynacją polityki fiskalnej i socjalnej w naszych krajach, co słusznie zaplanowano w nowym okresie budżetowym w ramach europejskiego semestru. Zależy to również od zwiększenia elastyczności naszego rynku zatrudnienia i wydajności pracy.
<P>
Podobnie jak węgierska prezydencja Rady, Grupa Europejskiej Partii Ludowej (Chrześcijańscy Demokraci) jest przekonana, że przyszłość 500 milionów Europejczyków zależy od silniejszej, bardziej zjednoczonej i spójniejszej Europy. Potrzebujemy więcej, a na pewno nie mniej Europy.
<P>
Panie Premierze Orbán, potrzebujemy europejskiego zarządzania gospodarczego. Potrzebujemy więcej ducha wspólnotowego i jestem pewien, że będzie Pan działał w tym kierunku.
<P>
Panie Urzędujący Przewodniczący Rady, jako jeden ze swoich głównych priorytetów wskazał Pan ustanowienie wspólnej polityki energetycznej. Sądzę, że jest to wybór dobry. Nasz przewodniczący pan Jerzy Buzek również słusznie uczynił ten aspekt ważnym punktem swojej kadencji. Zgadzam się z Panem pod tym względem, pragnę jednak również ostrzec przed niezwykle niepokojącymi konsekwencjami, jakie mogą wyniknąć ze wzrostu cen wszystkich surowców, który był szczególnie szybki w ostatnich miesiącach. W kilku krajach basenu Morza Śródziemnego, zwłaszcza tych najuboższych, widzieliśmy już implikacje społeczne takiego wzrostu cen podstawowych artykułów żywnościowych. Mam nadzieję, że Europa zajmie się tym problemem poważnie i upora się w stanowczy sposób ze spekulantami.
<P>
Mam również nadzieję, że prezydencja węgierska - sądziłem, że grupa Zielonych zachowa ciszę, ale słyszę, że rozmawiają; tak nie powinno być, należy zachowywać się cicho przez cały czas - poprze pomoc Komisji dla Tunezji, która weszła w decydujący etap i wymaga poparcia, gdyż działa na rzecz zmian.
<P>
Panie Premierze Orbán, wie Pan, że aby odnieść sukces i pomóc Europie przejść przez obecny trudny etap, potrzeba zaufania Parlamentu. W grudniu, gdy znaleźliśmy się w trudnej sytuacji względem Rady, miał Pan odwagę podpisać bardzo ważne listy, które naprawdę pomogły Parlamentowi w zatwierdzeniu budżetu. Już teraz dziękujemy za to, co uczynił Pan w grudniu!
<P>
Jeszcze przed styczniem zaprosił Pan grupy polityczne do udziału w określeniu priorytetów i mianował w naturalny sposób jedną z naszych najbardziej utalentowanych byłych koleżanek, panią Győri, ministrem ds. europejskich. To wszystko pozytywne oznaki, którym - o czym jestem przekonany - towarzyszyć będzie pełna równowaga między podejmowanymi przez Pana reformami a wartościami europejskimi, których wszyscy tutaj bronimy.
<SPEAKER ID="051" NAME="Martin Schulz">
w imieniu grupy S&D - (DE) Panie Przewodniczący! Uważam, że znaleźliśmy się w poważnej sytuacji. To trudne czasy.
<P>
Po pierwsze, Panie Premierze Orbán, jest Pan znany wielu Europejczykom jako przeciwnik reżimu komunistycznego i orędownik wolności dla swojego kraju. Szanujemy to.
<P>
Ucieszyła mnie wczorajsza sposobność do rozmowy z Panem o kolejnym człowieku, z którego Węgrzy mogą być dumni - byłym premierze i ministrze spraw zagranicznych Pańskiego kraju, który wraz z Aloisem Mockiem otworzył granicę między Węgrami a Austrią i utorował drogę do zjednoczenia Niemiec. To przywódca mojej partii - Gyula Horn. Oddajmy hołd kolejnemu wielkiemu Węgrowi.
<P>
(Oklaski)
<P>
Panie Premierze Orbán! Przemawiając w roli urzędującego przewodniczącego Rady, przyznał Pan jedną rzecz w odpowiedzi na pytanie pana przewodniczącego Barroso. Powiedział Pan, że jeżeli węgierska ustawa medialna nie jest zgodna ze standardami europejskimi, zmieni ją Pan. To dobrze. Mówiąc to, przyznał Pan jednak, że nie chodzi tutaj tylko o wewnętrzną debatę polityczną na Węgrzech, ale też o debatę europejską. Jest oczywiste, że ustawa ta dotyczy fundamentalnych zasad i wartości Unii Europejskiej, która jest wspólnotą opartą na praworządności.
<P>
Chciałbym przyjrzeć się dwóm elementom ustawy medialnej. Ustanowi ona urząd ds. mediów, który ma nadzorować wyważony charakter publikacji w mediach. Ponadto ustawa nałoży na media obowiązek przyjęcia wyważonej postawy. Ma Pan w parlamencie większość dwóch trzecich i jest to większość prawowita. Wykorzystując tę większość dwóch trzecich, ustanowił Pan urząd ds. mediów, który składa się wyłącznie z członków Pańskiej partii, członków rządu i ludzi pochodzących z blisko powiązanej z nim grupy. Oznacza to, że urząd ds. mediów obsadzony osobami tylko z jednej strony sceny politycznej ma monitorować wyważone publikacje. To nie do przyjęcia w europejskiej wspólnocie opartej na praworządności.
<P>
(Oklaski)
<P>
W demokracji, Panie Premierze Orbán, to media monitorują sprawujących władzę. Wskutek tej ustawy rządzący będą monitorować media. To również nie do przyjęcia w demokracji i dlatego też ludzie w Europie odczuwają takie obawy związane z tą ustawą.
<P>
(Oklaski)
<P>
Słusznie wskazał Pan, że mamy do rozwiązania bardzo wiele problemów. Tkwimy w poważnym kryzysie finansowym i mamy trudności związane z budżetem. Kolejną pilną kwestią dla Unii Europejskiej są rosnące ceny żywności - w szczególności w regionach sąsiadujących, ale w dającej się przewidzieć przyszłości również w samej Unii. Tym problemem należy zająć się szybko. Musimy także skupić się na zatrudnieniu w państwach członkowskich. W Pańskim programie jest z pewnością wiele elementów, w odniesieniu do których możemy współpracować. Pod tym względem jest Pan godnym przedstawicielem Grupy Europejskiej Partii Ludowej (Chrześcijańscy Demokraci).
<P>
Gdy prezydent Francji Nicolas Sarkozy pełnił funkcję urzędującego przewodniczącego Rady, również wygłosił w Parlamencie przemówienie z lewicowymi akcentami, po czym - już u siebie - przystąpił do realizacji prawicowej polityki. Powiedziałem mu, że brzmiał jak Karol Marks na wygnaniu. Wszystko, co Pan mówił, brzmiało dobrze. Jeżeli będzie Pan teraz umiał działać w zgodzie ze swoimi słowami, to wystarczy.
<P>
(Okrzyki)
<P>
W związku z tym uważam, że musimy oceniać Pańskie osiągnięcia na podstawie przedstawionego tutaj programu - i tak właśnie uczynimy. Mówił Pan - Panie Premierze Orbán - iż dysponuje Pan w kraju znaczną większością. To dobrze. Mieliśmy już do czynienia z wieloma rządami, w tym sprawowanymi przez Pańską partię, które nieustannie wydzwaniały stąd do siebie, by sprawdzić, czy jeszcze rządzą. Nie możemy sobie teraz na to pozwolić. Z tego punktu widzenia większość dwóch trzecich to doskonała rzecz, gdyż daje Panu wiele czasu. Nakłada jednak również na Pana obowiązek wykorzystania swojej silnej pozycji w celu umocnienia zarówno Węgier, jak i Unii Europejskiej.
<P>
Pragnę zadać Panu pytanie. Jaki był cel Pańskiego podarunku w postaci dywanu, który ułożono w budynku Rady w Brukseli, i który przedstawia Węgry w granicach z 1848 roku? Jaki to rodzaj przesłania w kontekście europejskich gestów politycznych? Skoro tak lubi Pan używać dziewiętnastowiecznych symboli, pragnę powiedzieć Panu, co niemiecki filozof Fryderyk Nietzsche oświadczył w XIX wieku Niemcom. Powiedział mianowicie: "Wielkie zwycięstwo jest wielkim niebezpieczeństwem. Natura ludzka znosi je trudniej niż klęskę; ba, zdaje się nawet łatwiej odnieść takie zwycięstwo niż znosić je tak, by z tego żadna cięższa nie powstała klęska” [przekład Leopolda Staffa].
<P>
Uważam, że powinien Pan wziąć pod uwagę, iż pokaźna większość zapewnia wielkie wsparcie, ale też i nakłada wielkie obowiązki. Dlatego mówię teraz do Pana jako do urzędującego przewodniczącego Rady Unii Europejskiej, nie zaś jako do premiera. Urzędujący przewodniczący Rady musi uczynić wszystko, co możliwe, by rozwiać wszelkie wątpliwości co do gotowości prezydencji do obrony podstawowych europejskich wartości demokratycznych. Najlepiej byłoby, gdyby nie czekał Pan na dochodzenie Komisji. Panie Przewodniczący Barroso, pragnę Panu przypomnieć, że po zakazie przejazdu ciężarówek wprowadzonym przez jeden z austriackich krajów związkowych Komisja przeszła ostry kryzys tożsamości, po czym podjęła niezwłoczne działania przeciw Austrii. Gdy jednak niebezpieczeństwo zagraża jednej z podstawowych zasad europejskiej demokracji, pozostaje Pan bezczynny.
<P>
(Oklaski)
<P>
Musi Pan zadbać, aby wyniki dochodzenia dotarły do nas wkrótce, gdyż w przeciwnym razie debata ta okaże się poważnym obciążeniem dla prezydencji węgierskiej. Wszyscy życzymy prezydencji sukcesu i nie chcemy, by jej postępy były blokowane. Pan, Panie Premierze Orbán, może poprawić tę sytuację. Proszę wycofać tę ustawę i wprowadzić nową, lepszą. Węgry potrzebują wyważonej ustawy medialnej.
<P>
(Oklaski)
<SPEAKER ID="052" NAME="Guy Verhofstadt">
w imieniu grupy ALDE - Panie Przewodniczący! Po pierwsze, pragnę wyraźnie oświadczyć panu premierowi Orbánowi, że moja grupa popiera priorytety prezydencji węgierskiej. Panie Premierze, podobnie jak pan, my również wierzymy w silne euro, więc w pełni popieramy określone przez Pana priorytety. Myślę, że w ciągu sześciu miesięcy prezydencji najważniejszym priorytetem okaże się jak najszybsze ustanowienie realnego zarządzania gospodarczego w Unii Europejskiej i strefie euro. Postawmy sprawę jasno: rok 2010 nie stanowił dobrego przykładu dla euro i Unii Europejskiej. Zawsze zostawaliśmy z tyłu i działaliśmy po fakcie. Teraz potrzebujemy, jak najszybciej, pod przewodnictwem Pańskim i przewodniczącego Komisji, globalnego pakietu dotyczącego zarządzania gospodarczego, prawdziwej unii gospodarczej i fiskalnej, gdyż nonsensem jest funkcjonowanie unii walutowej bez jednoczesnej unii gospodarczej i fiskalnej.
<P>
Nie proszę Pana o wynajdowanie nowych koncepcji, lecz o przejęcie pakietu przedstawionego w zeszłym tygodniu przez przewodniczącego Komisji i komisarza Rehna oraz przedłożenie tego pakietu z jego czterema kamieniami węgielnymi Radzie i swoim współpracownikom. Panie Premierze Orbán, Panie Przewodniczący Barroso! W tym pakiecie brakuje tylko jednego elementu, jednego kamienia węgielnego. Na świecie nigdzie nie ma waluty bez stojącego za nią jednolitego rynku obligacji. W Europie nadal mamy 27 rynków obligacji, 27 spekulacji i 27 spreadów. W strefie euro nadal mamy 17 rynków obligacji, 17 spreadów i 17 spekulacji. Rynki spekulują obecnie nie tyle przeciwko euro, co na różnicach w obrębie euro. Jedynym sposobem uporania się z tym jest ustanowienie w Europie prawdziwego rynku obligacji opiewającego na 4 czy 5 bilionów euro, który można porównać z tym, co istnieje w innych częściach świata; wówczas bylibyśmy traktowani w szczególny sposób, jak kraje o ratingu AAA.
<P>
(Oklaski)
<P>
Wreszcie, Panie Premierze Orbán, pragnę powiedzieć coś na temat szkieletu w szafie. Tym szkieletem jest oczywiście węgierska ustawa medialna. Nie będę mówił o niej samej, posłużę się natomiast przykładem jednego z moich ulubionych autorów - wielkiego pisarza węgierskiego Sándora Máraiego. W warunkach polityki językowej poprzedniego rządu słowackiego i pod rządami obecnej węgierskiej ustawy medialnej Márai prawdopodobnie w ogóle nie zaistniałby. Dlaczego? Cóż, mieszkał w mieście Kassa, znanym dzisiaj jako Koszyce. Pisał po węgiersku, co - jak Pan wie - było do niedawna problemem na Słowacji. Co również ważne, był dziennikarzem, co stanie się problemem jutro, gdyż w myśl nowego ustawodawstwa zobowiązującego media do dostarczania właściwych i odpowiednich informacji o życiu publicznym, Márai oraz jego książki w ogóle by nie zaistnieli. Jego arcydzieło - Wyznania patrycjusza - jest całkowicie niewłaściwe i pod wieloma względami zupełnie nieodpowiednie, ale to arcydzieło literackie.
<P>
Moim zdaniem celem zarządzania mediami nie jest zagwarantowanie właściwych i odpowiednich informacji. Nie, celem zarządzania mediami jest zapewnienie pluralizmu i zagwarantowanie możliwości rozwoju każdej inicjatywie medialnej.
<P>
(Oklaski)
<P>
Mam nadzieję, że wykorzysta Pan swoją większość, większość dwóch trzecich, która jest marzeniem każdego polityka...
<P>
(Okrzyk posła Cohna-Bendita: "Nie! Nie!”)
<P>
Nie Pańskim - Pan jest wyjątkiem.
<P>
Mam nadzieję, że wykorzysta Pan swoją większość dwóch trzecich, by zagwarantować taki pluralizm, i zmieni Pan ustawę najszybciej, jak będzie to możliwe.
<SPEAKER ID="053" NAME="Daniel Cohn-Bendit" LANGUAGE="FR">
Panie Przewodniczący! Po pierwsze, pragnę powiedzieć jedną rzecz, aby nie było dwuznaczności.
<P>
Grupa Zielonych i ja osobiście kochamy Węgry. Płakałem w 1954 roku, gdy Węgrzy przegrali na mistrzostwach świata. Moją pierwszą demonstracją, podczas której trzymałem dłoń brata, była ta w 1956 roku - przeciwko sowieckiej inwazji na Budapeszt. Jak powiedział pan poseł Verhofstadt, wielu intelektualistów - wielu pisarzy węgierskich - przez całe lata wspierało nas politycznie i intelektualnie.
<P>
Byłem po stronie premiera Orbána, gdy walczył z komunistami na przełomie lat osiemdziesiątych i dziewięćdziesiątych. Byłem po jego stronie, gdy wzywał europejskich liberałów do usunięcia Jörga Haidera z europejskiej partii liberalnej. Ówczesny Viktor Orbán zasługiwał z mojego punktu widzenia na szacunek jako polityk. Dzisiaj, Panie Premierze Orbán, jest pan na dobrej drodze, by stać się europejskim Chávezem - narodowym populistą, który niezbyt dobrze pojmuje istotę i strukturę demokracji.
<P>
Panie Premierze Orbán, powiem Panu bardzo prostą rzecz: nie ma czegoś takiego jak wyważone informacje. Czy sądzi Pan, że prezydent Nixon uznawał informacje o Watergate za wyważone? Skądże! Czy sądzi Pan, że prezydent Bush uznawał informacje o Abu Ghraib za wyważone? Gdzieżby! Czy słyszał Pan o jednym z wielkich sporów politycznych - sprawie Dreyfusa we Francji - gdzie rząd uznał informacje za wyważone? Jeżeli chodzi na przykład o dociekania dotyczące życia i polityki pana premiera Berlusconiego, czy sądzi Pan, że uważa on te informacje za wyważone? Oczywiście nie. Informacje powinny wstrząsać polityką. Nami wstrząsają też i czasem jest to bolesne.
<P>
Dlatego też, Panie Premierze Orbán, Pańska dzisiejsza ustawa nie jest zgodna z wartościami Unii Europejskiej. Mówi Pan, Panie Premierze, że pragnie Pan silnej Europy. Silna Europa musi być Europą wiarygodną. Jeżeli zgodzimy się na taką ustawę w Europie, jak będziemy dyskutować z prezydentem Łukaszenką? Jak będziemy rozmawiać z Chinami? Oni wszyscy chcą wyważonych informacji.
<P>
Panie Premierze Orbán, czy zdaje Pan sobie sprawę, że Europę powołano do życia w sprzeciwie wobec totalitaryzmów? Podstawą demokracji, podstawą wolności, jest właśnie wolność wypowiedzi. Demokracji nigdy nie zabił nadmiar wolności. Umierały one wtedy, Panie Premierze, gdy zaczynano ograniczać wolności. Dwadzieścia lat temu zdawał sobie Pan z tego sprawę. Proszę wrócić do okresu, kiedy tak było - takie myślenie ma sens. Zobaczy Pan wówczas, że mam rację, mówiąc to Panu.
<P>
Pragnę zakończyć jednym spostrzeżeniem, Panie Premierze. Jeżeli pragnie Pan walczyć za chrześcijan całego świata, jesteśmy z Panem, ale pragnę sobie wyobrazić - i wyobrażam sobie - że popiera Pan jaśminową rewolucję w Tunezji, gdyż to taka sama rewolucja, jak ta, w której Pan uczestniczył: chodzi o wyzwolenie się spod dyktatury. Nie powiedział Pan niczego o Tunezyjczykach i za to Pana strofuję.
<P>
Jesteśmy razem z Panem po stronie chrześcijan na świecie. Mam nadzieję, że Pan będzie z nami, gdy trzeba będzie walczyć z dyktaturami tego świata, niezależnie od tego, czy znajdują się one na Białorusi, czy też w Tunezji, Algierii, Egipcie, Chinach czy Rosji - gdziekolwiek. To wspólne wartości europejskie, których musimy wszyscy wspólnie bronić.
<P>
(Oklaski)
<SPEAKER ID="054" NAME="Lajos Bokros" LANGUAGE="HU">
"Nie mogę wiedzieć, co kraj ten znaczy dla innych. / Dla mnie to miejsce narodzin, ten mały naród objęty / płomieniami, świat mojego dzieciństwa kołyszący się w oddali. / Wyrosłem z niego jak młoda gałązka z drzewa / i mam nadzieję, że pewnego dnia moje ciało się w nim pogrąży. / Jestem w domu”. - napisał Miklós Radnóti. Węgry są w domu w Europie i są godne sprawować prezydencję. Czy jednak w domu jest rząd węgierski? Czy jest godny tego stanowiska? Nie chodzi mi tutaj tylko o ustawę medialną, w szafie jest jeszcze dziewięć innych szkieletów. Dochodzi do ciągłych, poważnych naruszeń delikatnego systemu mechanizmów kontrolnych, które cechują demokrację.
<P>
Dymisjonowanie urzędników służby cywilnej bez podania powodu. Nadmierny, dyskryminujący i prowadzący do zniekształceń strukturalnych podatek kryzysowy. Pomoc zamożnym kosztem biednych. Rozwiązanie, podobnie jak w Wenezueli, Rady Budżetowej. Naruszenie, a wkrótce likwidacja autonomii banku centralnego. Specjalny, działający wstecz podatek od odpraw w wysokości 98%. Dziewięć poprawek do Konstytucji w ciągu siedmiu miesięcy. Ograniczenie uprawnień Trybunału Konstytucyjnego. Nacjonalizacja prywatnego systemu emerytalnego przez jawne wymuszenie, podobnie jak w Boliwii. Podniesienie nadużyć podatkowych do rangi polityki rządu: destylacja palinki. Populistyczne posunięcia przypominające atak z siekierą na ogród botaniczny. Niszczenie delikatnej tkanki społeczeństwa, jego solidarności. Pisali o tym słynni na cały świat naukowcy węgierscy - Ágnes Heller, János Kornai, Jenő Ranschburg. Wczoraj pan poseł Verhofstadt stwierdził, że prezydencja belgijska odniosła sukces, gdyż rząd Belgii nie pozwolił, by sprawy krajowe odwracały jego uwagę od europejskich. Teraz grozi nam coś dokładnie przeciwnego. Chaos i katastrofa dyplomatyczna w kraju odwróci uwagę rządu oraz europejskiej opinii publicznej od Europy. To naprawdę byłoby powodem do wstydu. Jako Węgier nie chcę się wstydzić. Nie jest zbyt późno, by zmienić kierunek.
<SPEAKER ID="055" NAME="Lothar Bisky" LANGUAGE="DE">
Panie Przewodniczący, Panie Premierze Orbán! Pragnę krótko wypowiedzieć się na temat ustawy medialnej. Wielu mówców wspominało o niej, nie będę jednak powtarzać ich argumentów. Chcę tylko powiedzieć jedną rzecz. Nie chodzi tu o ingerencję w sprawy Węgier. Uważam - a przekonałem się o tym dopiero w późnym okresie życia - że media ponoszą odpowiedzialność za monitorowanie sprawujących władzę i gospodarki. Tej sytuacji nie wolno zmieniać. Dlatego też same media nie mogą podlegać monitorowaniu ze strony innych organów wysokiego szczebla, a taki urząd ds. mediów umożliwiałby to.
<P>
Z tego właśnie powodu skład urzędu ds. mediów nie jest naszym zdaniem idealny. Jasno powiedział Pan, że jest gotowy to zmienić, i mam nadzieję, że poczyni Pan kroki w tym kierunku. Poza tą kwestią - i chciałbym powiedzieć to jasno - jest to sprawa Węgier. Są oczywiście inne państwa członkowskie, których ustawodawstwo medialne można wymienić w tym kontekście. Nie dotyczy to tylko Węgier.
<P>
Jeżeli chodzi o Pańskie plany dla prezydencji Rady, pragnę jasno stwierdzić, że - po pierwsze - cieszę się z faktu, iż uczynił Pan jednym z najważniejszych celów krzewienie różnorodności kulturowej. Moim zdaniem jest to bardzo ważne. Oczekuję inicjatyw na rzecz zacieśnienia integracji, w tym integracji mniejszości - sam wspomniał Pan o Romach. Europejska strategia skuteczniejszej integracji Romów jest bardzo ważnym zagadnieniem.
<P>
Po drugie, cieszę się, że jest Pan zdecydowany zaangażować się w negocjacje akcesyjne i politykę rozszerzenia w odniesieniu do naszych wschodnich sąsiadów. Większy udział wschodnioeuropejskiej kultury w Unii Europejskiej w połączeniu z doświadczeniami historycznymi i społecznymi tego obszaru to jednoznaczna korzyść. Z wielu powodów, których nie chcę tu poruszać, Unia Europejska pozostaje instytucją w przeważającej mierze zachodnioeuropejską. Mam nadzieję, że Pańska prezydencja w Radzie zwiększy wpływ Europy Wschodniej.
<P>
Po trzecie, moje zainteresowanie budzi kwestia, jak poradzi Pan sobie z nadchodzącą reorganizacją polityki rolnej i spójności oraz przygotowaniem wieloletniej perspektywy budżetowej Unii Europejskiej. Moja grupa wzywa Pana do zapewnienia, aby Parlament w pełni uczestniczył we wszystkich tych działaniach i oczekujemy, że poważnie potraktuje Pan swoją obietnicę wsparcia małych i średnich przedsiębiorstw oraz poprawy ochrony środowiska, zrównoważonego wykorzystania zasobów i bezpieczeństwa żywnościowego.
<SPEAKER ID="056" NAME="Nigel Farage">
w imieniu grupy EFD - Panie Przewodniczący! Pragnę powitać pana premiera Orbána. Po sześciomiesięcznej farsie prezydencji belgijskiej przyjemnie jest zobaczyć wybranego premiera z prawdziwego kraju. Ogromnie mi się podobało Pańskie potępienie komunizmu jako niebezpiecznej ideologii i dostrzegłem dumę, z jaką mówił Pan o tym, że to Węgry jako pierwsze chwyciły za broń przeciwko Związkowi Radzieckiemu.
<P>
Dwadzieścia lat po tym, gdy odzyskaliście możliwość rządzenia się demokratycznie, stanowicie część nowej unii politycznej, która coraz bardziej przypomina ten stary Związek Radziecki. W istocie spotka Pan tu przez następne sześć miesięcy mnóstwo komunistów, w tym szefa tutejszej Komisji - nasz Barroso był przecież zwolennikiem przewodniczącego Mao! Zobaczy Pan scentralizowane planowanie i sterowanie gospodarcze, a przede wszystkim pragnienie narzucenia unii politycznej narodom Europy bez ich zgody.
<P>
Panie Premierze Orbán, proszę się obudzić! Proszę spojrzeć, jak próbują tu dziś rano Pana zastraszyć. Próbują Panu powiedzieć, jak rządzić własnym krajem. Proszę im powiedzieć, dokąd mogą sobie pójść. Proszę jeszcze raz stanąć w obronie demokracji.
<SPEAKER ID="057" NAME="Krisztina Morvai" AFFILIATION="NI">
(HU) Panie Przewodniczący, Panie i Panowie! W 1956 roku Węgry dowiodły światu, że trzeba sprzeciwić się uciskowi i kłamstwom, nawet jeżeli wydaje się to przedsięwzięciem beznadziejnym. Wówczas było to naszą historyczną misją. Dziś jest podobnie. W dzisiejszym świecie kłamstwa i ucisk opierają się na dwóch filarach. Jednym z nich jest światowa plutokracja - banki prywatyzują zyski, nacjonalizując jednocześnie straty i koszty, a tym samym przekazując je strażakom, pielęgniarkom, nauczycielom i emerytom, którzy coraz bardziej na tym cierpią.
<P>
Drugim filarem jest fakt, że oni - i mówię tu przede wszystkim o politykach, którzy zamiast reprezentować interesy ludzi, stale zachowują się jak przedstawiciele światowej plutokracji i banków, nawet tu w Unii Europejskiej - zachowują się, jakby było to naturalne, lub co najmniej nie było innej drogi. Prezydencja węgierska i Węgry, moja ojczyzna, muszą pokazać, że to nie jest prawda, że król jest nagi. Zamiast prezentować mentalność skupioną na zyskach i pieniądzach, musimy udowodnić, że możliwe jest też podejście ukierunkowane na ludzi i sprawiedliwość, gdzie pytamy nie o to, co jest najlepsze z punktu widzenia pieniędzy i zysków, ale co jest najlepsze z punktu widzenia ludzi i sprawiedliwości. Życzę wszystkiego najlepszego Węgrom - mojej ojczyźnie, która umiłowała wolność.
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="059" NAME="Hannes Swoboda" AFFILIATION="S&amp;D">
(DE) Pani Przewodnicząca, Pani Poseł Morvai! Mieliśmy już dzisiaj okazję do krótkiej wymiany poglądów. Mam do Pani dwa pytania. Nie dziwi fakt, że wspiera Pani prezydencję z pozycji skrajnie prawicowych. Nie wiem tylko, czy cieszy to pana premiera Orbána. Czy ma Pani świadomość, że rewolucję węgierską popierało bardzo wielu ludzi, w tym nie tylko konserwatyści z prawej strony sceny politycznej, jak powiedział już pan poseł Schulz? Czy zauważyła Pani, Pani Poseł Morvai, że węgierską ustawę medialną krytykują nie tylko socjaldemokraci, ale też bardzo wielu obywateli, w tym György Konrád, który nie ma niczego wspólnego z socjaldemokracją? Czy zdaje sobie Pani z tego sprawę?
<SPEAKER ID="060" NAME="Krisztina Morvai" AFFILIATION="NI">
(HU) Panie Pośle Swoboda, choć kiedyś może wierzyłam, że terminy "prawica” i "lewica” mają jakieś znaczenie, moje półtoraroczne doświadczenie z Unią Europejską nauczyło mnie, iż nie ma sensu na nie zważać. Wy, lewicowcy, wciąż reprezentujecie interesy plutokracji oraz banków, i w ogóle was nie obchodzi, czego pragną ludzie. Całkowicie zapomnieliście o swoich pierwotnych ideałach. Dzisiaj wspomniano tu o waszym poprzedniku nazwiskiem Marks. O tym, co mówił on o sprawiedliwości, już się tu nie wspomina. To wy jesteście największymi ciemięzcami ludzi pracy. To jedna rzecz. Drugą jest ustawa medialna, która jest wewnętrzną sprawą Węgier...
<P>
(Przewodnicząca wyłączyła mikrofon)
<SPEAKER ID="061" NAME="Ádám Kósa" AFFILIATION="PPE">
(HU) Pani Przewodnicząca, Panie i Panowie! Po pierwsze, dziękuję za możliwość przemawiania w imieniu delegacji węgierskiej Europejskiej Partii Ludowej. Sam jestem osobą niepełnosprawną i wykazuję być może ponadprzeciętną wrażliwość na dyskryminację czy podwójną moralność. Dlatego też z troską śledzę polityczną nagonkę na węgierską ustawę medialną, której świadkami byliśmy też dzisiaj w Parlamencie. Węgierska Partia Obywatelska Fidesz niezliczoną ilość razy dowiodła, że działa w duchu naszych wspólnych wartości europejskich, a ponadto czyni to w imieniu wolności prasy i z honorem.
<P>
Nasze wartości europejskie wiążą się z odpowiedzialnością. Dowodzi tego najbliższe sześć miesięcy prezydencji węgierskiej, jak też jej cele. Zarządzanie gospodarcze, polityka energetyczna czy też strategia dotycząca Romów - te kierunki i strategie dowodzą istnienia wspólnych wartości, podobnie jak wspólne są nasze cele, które mają zapewnić Europie siłę. Europa jest bowiem ostatecznie nie tylko wspólnotą interesów, ale też wspólnotą wartości. W istocie wykazują Państwo teraz brak szacunku dla tych celów i wartości. Nie czekając nawet na opinię Komisji Europejskiej, wygłaszają już Państwo oświadczenia, wysuwają nikczemne oskarżenia i przedstawiają przerysowane, nieuzasadnione stwierdzenia. Czy Państwa celem jest osłabienie w ten sposób prezydencji węgierskiej? W rzeczywistości szkodzą Państwo Unii Europejskiej, całej Wspólnocie Europejskiej.
<P>
Obecnie stoimy przed najpoważniejszym kryzysem, a Państwo zachowują się nieodpowiedzialnie. Jako członek delegacji Europejskiej Partii Ludowej nie mogę się z tym pogodzić. Zachęcam prezydencję węgierską do kontynuowania prac pomimo oskarżeń i do wdrażania programu "Silna Europa”. Zgadzam się z nazwą tego programu. Dzięki jedności osiągniemy znacznie więcej i musimy dążyć do postępu.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Pani Przewodnicząca, Panie Premierze, Panie i Panowie! Sukces prezydencji węgierskiej leży w interesie Unii Europejskiej i Węgier, jak również wszystkich węgierskich patriotów niezależnie od ich przynależności partyjnej. Jest to jeszcze ważniejsze, jeżeli weźmiemy pod uwagę, że UE, w tym strefa euro, stoi dziś przez ogromnymi wyzwaniami. Panie Premierze, jest Pan człowiekiem zdeterminowanym. Proszę, aby wykorzystał Pan tę cechę w służbie Europy jako urzędujący przewodniczący Unii Europejskiej, aby nasz kontynent stał się znacznie dynamiczniejszy i efektywniejszy. Jednocześnie proszę jednak, aby przestrzegał Pan reguł demokracji i chronił wartości europejskiego modelu społecznego.
<P>
Niestety, jak wykazała też dzisiejsza debata, początki prezydencji węgierskiej są burzliwe. Czy widzi Pan, Panie Premierze, jak niskie jest zaufanie do Pańskiego rządu w Europie? Niezależnie od ich przynależności partyjnej, ludzie w wielu państwach członkowskich uważają antydemokratyczne posunięcia Pańskiego rządu, jego populizm gospodarczy, ustawę medialną oraz tolerancję dla skrajnej prawicy za sprzeczne z normami i wartościami UE. Prezydencja UE nie ochroni Pana przed krytyką; poza tym powinien Pan dać przykład przestrzegania podstawowych wartości UE.
<P>
Ma tu zastosowanie słynny cytat z Attili Józsefa - "Mój gniew jest dla ciebie, nie przeciw tobie” - gdyż wygłaszając uzasadnioną krytykę, UE nie kieruje swego gniewu przeciwko rządowi węgierskiemu, lecz gniewa się w jego interesie. W szczególności zaś krytyka ta nie jest skierowana przeciwko narodowi węgierskiemu. Panie Premierze, jako Węgier i Europejczyk, chciałbym chodzić przez sześć miesięcy tej prezydencji z dumą i podniesioną głową.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Pani Przewodnicząca, Panie Premierze Orbán! W artykule, który ukazał się wczoraj w dużej gazecie niemieckiej, wskazał Pan jako jeden ze swoich wzorów hrabiego Otto Lambsdorffa. Ostatni raz spotkaliśmy się na jego pogrzebie w grudniu 2009 roku. Przybył Pan tam prywatnie i doceniliśmy to. Pragnę, aby uhonorował Pan jego pamięć, szanując zasady liberalnego państwa konstytucyjnego we wszystkich swoich działaniach, postępując zgodnie z nimi i broniąc ich.
<P>
W odpowiedzi na krytykę ustawy medialnej wysunął Pan dwa argumenty. Oświadczył Pan, że jest to kampania skierowana przeciwko Węgrom i Pańskiej osobie, a zarzuty nie są konkretne. Pragnę zupełnie jasno powiedzieć w imieniu Grupy Porozumienia Liberałów i Demokratów na Rzecz Europy, że nie jest to żadna kampania. Jeżeli w państwie członkowskim Unii Europejskiej naruszane są i podawane w wątpliwość podstawowe wolności, jest to zagadnienie, którym powinna zająć się Europa.
<P>
Pragnę powiedzieć Komisji i panu przewodniczącemu Barroso, że pani komisarz Kroes musi dokonać oceny prawnej. Komisja nie jest jednak kancelarią adwokacką, ale również organem politycznym. Ocena ta musi przyjąć formę polityczną i zostać ukończona szybko.
<P>
Pański drugi argument, Panie Premierze Orbán, brzmi, że krytyka nie jest konkretna. Cóż, wskażę tu kilka konkretnych kwestii: oszczerstwo, zniesławienie oraz wzywanie do nienawiści są niezgodne z prawem w Niemczech i w innych demokracjach. Do walki z nimi służy prawo karne. Proszę pozostawić tę sprawę kodeksowi karnemu. Musi Pan poprawić ochronę prawną określoną w art. 163 oraz zmienić skład i uprawnienia urzędu ds. mediów w art. 123 i 183, jak też wiele innych rzeczy. Jest dużo konkretnych kwestii. Sugeruję, aby odłożył Pan stosowanie tej ustawy do chwili ukończenia oceny Komisji, co musi nastąpić jak najszybciej.
<SPEAKER ID="064" NAME="Judith Sargentini" AFFILIATION="Verts/ALE">
(NL) Pani Przewodnicząca! Parlament Europejski i państwa członkowskie stosują podwójną moralność. Nie przestajemy mówić o prawach obywatelskich i wolności prasy, jeżeli chodzi o kraje, które pragną przystąpić do Unii Europejskiej, ale zagadnienia te nie wydają się dotyczyć obecnych członków klubu. Czy kryteria kopenhaskie są uświęconymi zobowiązaniami dla nas wszystkich, czy tylko dla nowych członków?
<P>
Na działania członków swojego grona państwa członkowskie patrzą przez palce. Jeżeli ja nie będę się wtrącać w twoje sprawy, ty musisz również przestać zajmować się moimi! Nawet Węgry mówią wszystkim, by nie wtrącali się w ich sprawy. To dziwna postawa jak na prezydencję Unii Europejskiej. Panie Premierze Orbán, pańskim zadaniem jest przewodzić Unii Europejskiej oraz wręcz zachęcać państwa członkowskie, aby w pewnym stopniu interesowały się wzajemnie swoimi sprawami. Nie ma tu miejsca na ustępstwa.
<P>
Teraz spójrzmy na nasz Parlament, którego zadaniem powinno być zachowanie wysokich standardów w odniesieniu do wartości europejskich. Nie czynimy tego! Pani Przewodnicząca, możliwość szczerego i wyważonego wypowiedzenia się na tym forum była dla mnie przyjemnością.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Pani Przewodnicząca! Dobrze, że europejską prezydencję przejmuje rząd, który cieszy się tak wielkim poparciem we własnym kraju. Cieszy się takim poparciem dlatego, że działa w interesie Węgier, podnosi Węgry po zbankrutowanych, aferalnych rządach węgierskich socjalistów. Niedobrze natomiast, że u progu prezydencji spotykają Węgry niesprawiedliwe ataki o podłożu ideologicznym. Jak bardzo zakłamane i pełne hipokryzji są te ataki, pokazuje kwestia ustawy medialnej. W Polsce jest taka sama rada do spraw mediów. W Polsce rada do spraw mediów jest zdominowana przez opcję rządzącą i ta rada doprowadza dzisiaj do wyrzucania dziesiątkami ludzi, dziennikarzy o konserwatywnych przekonaniach z polskich mediów publicznych, i nikt w Europie, z panem Schulzem na czele, ich nie broni. Tak po prostu jest.
<P>
Jak bardzo pełen hipokryzji jest to atak, pokazuje kuriozalny list, jaki się ukazał tydzień temu przeciwko Węgrom, podpisany przez byłego prezydenta Czech czy Węgier, a także przez szefa "Gazety Wyborczej” w Polsce. Tej "Gazety Wyborczej”, która doprowadza do konfiskowania majątków ludzi, którzy mają inne zdanie niż "Gazeta Wyborcza”. Oto prawda o dzisiejszym ataku na Węgry, który jest niczym innym jak zemstą za skuteczny konserwatyzm wprowadzany w życie. Życzę Panu, Panie Premierze Orbán, tak skutecznej prezydencji europejskiej jak skutecznie pan...
<P>
(Przewodnicząca wyłączyła mikrofon)
<SPEAKER ID="066" NAME="Jaroslav Paška" AFFILIATION="EFD">
(SK) Pani Przewodnicząca! Od 1 stycznia prezydencję Unii Europejskiej objął rząd Węgier, który przypomniał nam o tym fakcie za pośrednictwem czegoś, co można nazwać kulturalnym dywanem. Nie będę tutaj, Panie Premierze, mówić o mapie, a tylko o kulturze, jaką przyniósł Pan Brukseli.
<P>
Umiłowane symbole, portrety osób, z których Pański naród słusznie jest dumny - na ziemi, pod nogami, w przestrzeni publicznej, deptane i brudzone przez ludzi z całej Europy? Czy tak według Pana wygląda kultura? Czy to jest godne przedstawienie dumnych Węgier?
<P>
Nie wiem, co skłoniło węgierskich dyplomatów do umniejszania symboli własnej historii. Mogli umieścić je w godny sposób na tablicach lub ścianach w tej choćby sali. Czy widziałeś, Viktorze, gdzie znajdują się w tej sali symbole drogie naszego sercu? Stoją na honorowym miejscu, zdobiąc stół przewodniczącego.
<P>
Wiem, Panie Premierze, że Pański kraj ma wiele problemów, ale jestem przekonany, że dumny naród węgierski nie zasłużył na taki brak szacunku dla swoich słynnych postaci i symboli ze strony własnego rządu.
<SPEAKER ID="067" NAME="Csanád Szegedi" AFFILIATION="NI">
(HU) Pani Przewodnicząca, Panie Premierze, Panie i Panowie! Chciałem tak naprawdę mówić o prezydencji węgierskiej, ale poprzedni mówcy rozwścieczyli mnie, więc dam się sprowokować i wypowiem się o węgierskiej ustawie medialnej. Mówiąc prosto - na Węgrzech Ruch na rzecz Lepszych Węgier (Jobbik) również krytykował ustawę o języku. My też się z nią nie zgadzamy. Zadziwia jednak takie nagromadzenie renegatów i hipokrytów w jednym miejscu. Gdzie byli ci, którzy teraz udają obrońców praw, gdzie byliście, gdy wprowadzano słowacką ustawę o języku? Gdzie był pan poseł Cohn-Bendit, gdy Węgrów w Wojwodinie terroryzowali serbscy ekstremiści? Gdzie był pan poseł Schulz, gdy w Wojwodinie profanowano groby - węgierskie groby - i groby Węgrów w Siedmiogrodzie? Dlatego właśnie uważam to za podwójną moralność. Nie godzę się na krytykę, na jaką pozwalają sobie Państwo wobec rządu Węgier i prezydencji węgierskiej.
<P>
W odróżnieniu od pustej mowy w wykonaniu MSZMP czy MSZP, Jobbik zawsze przedstawiał pozytywne propozycje. Tak, musimy podnieść kwestię słowackiej ustawy o języku. Tak, musimy podnieść kwestię anulowania dekretów Benesza. Tak, musimy podnieść kwestię autonomii terytorialnej Seklerów. Tak, musimy podnieść kwestię powstrzymania i eliminacji romskiej przestępczości na Węgrzech oraz w całej Europie, i dobrze byłoby, gdyby rząd węgierski mógł skupić się w takim samym stopniu na swoich zadaniach krajowych - realizacji woli milionów węgierskich wyborców i wtrąceniu w końcu za kraty byłego węgierskiego dyktatora Ferenca Gyurcsánya. To są prawdziwe problemy; życzę prezydencji sukcesów.
<SPEAKER ID="068" NAME="Werner Langen" AFFILIATION="PPE">
(DE) Pani Przewodnicząca, Panie Premierze Orbán! Czekają Pana dwa trudne zadania. Pierwsze to naprawa sytuacji zastanej po ośmiu latach nieudolnej socjalistycznej administracji, przywrócenie Węgrom dynamiki politycznej i gospodarczej oraz stabilności, jak też redukcja długu. Elektorat dał Panu do tego jednoznaczny mandat.
<P>
Pańskim drugim zadaniem jest poprowadzenie Europy w roli urzędującego przewodniczącego Rady w tych trudnych czasach oraz uczynienie wszystkiego, co w Pańskiej mocy, aby rozwiązać kryzys gospodarczy i finansowy. Będzie Pan w tym miał aktywne wsparcie Parlamentu i mojej grupy. Cieszymy się, że nie przedstawił Pan tu dzisiaj listy życzeń, jak często czynili to w ostatnich latach socjalistyczni urzędujący przewodniczący Rady, ale jasno zaprezentował Pan swoje priorytety.
<P>
Po trzecie, cieszymy się, że Węgry są od 2004 roku członkiem Unii Europejskiej, a partia rządząca w tym kraju należy do Grupy Europejskiej Partii Ludowej (Chrześcijańscy Demokraci). Kampania odnosząca się do nowej ustawy medialnej, w ramach której wysuwa się wezwania do wycofania prawa do głosu na mocy art. 7, i która została zainicjowana tutaj w Parlamencie nie przez Pana, lecz przez partie, które przegrały wybory na Węgrzech w 2010 roku - ich przedstawiciele siedzieli tutaj i nadal siedzą w pierwszych rzędach, przynajmniej ci, którzy nie pobiegli prosto do prasy - jest pełna hipokryzji i nie do zniesienia. Ocena wykaże, że ustawodawstwo medialne na Węgrzech nie różni się od podobnego w wielu innych krajach.
<P>
Jeżeli chodzi o pana posła Schulza, który wezwał do wycofania ustawy, mogę tylko powiedzieć, że najwyraźniej nie czytał on prawa wprowadzonego przez większość w rządzonym przez socjalistów i zielonych kraju związkowym Nadrenii Północnej-Westfalii. Obejmuje ono przepisy dotyczące ustanowienia urzędu ds. mediów, sankcji i różnorodności opinii. To właśnie to, co robi się na Węgrzech. Takie pełne hipokryzji podejście nie może zyskać większości w tym Parlamencie.
<P>
(Oklaski)
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="069" NAME="Rebecca Harms" AFFILIATION="Verts/ALE">
(DE) Pani Przewodnicząca, Panie Pośle Langen! Czy ustawa medialna kraju związkowego Nadrenii Północnej-Westfalii składa odpowiedzialność za nadzór nad mediami w ręce jednej partii? Czy organ nadzorujący media w Nadrenii Północnej-Westfalii będzie przez dziewięć lat narzędziem rządu? Czy w Nadrenii Północnej-Westfalii o tym, czy doniesienia mediów są wyważone, czy też nie, decyduje jedna partia? Jeżeli tak jest, sytuacja jest taka sama, jak na Węgrzech. Nie sądzę, aby Pan tego chciał. Pragnę też zapytać, dlaczego węgierskie ustawodawstwo krytykuje pani kanclerz Merkel, skoro należy do...
<P>
(Przewodnicząca wyłączyła mikrofon)
<SPEAKER ID="070" NAME="Werner Langen" AFFILIATION="PPE">
(DE) Pani Przewodnicząca! Jestem pewien, że da mi Pani pięć minut.
<P>
(Przewodnicząca przerwała mówcy)
<P>
Po pierwsze, pani kanclerz Merkel pytała, czy ustawa jest zgodna pod każdym względem z regulacjami europejskimi, a pan premier Orbán zgodził się w razie konieczności zmienić przepisy prawa po ich ocenie przez Komisję. Uważam, że jest to podejście prawidłowe, uczciwe, otwarte i sprawiedliwe z punktu widzenia wszystkich stron.
<P>
Po drugie, chciałem wypowiedzieć się na temat ustawy medialnej kraju związkowego Nadrenii Północnej-Westfalii. W programach radiowych na mocy paragrafu 31 nie wolno prezentować tylko jednej opinii ani opisywać tylko jednej partii, grupy, lobby, wyznania religijnego czy filozofii.
<P>
(Okrzyki)
<P>
W ustawie stwierdza się również, że prezydent kraju związkowego Nadrenii Północnej-Westfalii może wydawać polecenia urzędowi ds. mediów kraju związkowego i może nakładać grzywny w wysokości do 500 tysięcy euro.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Pani Przewodnicząca! Pragnę zwrócić się do szefa rządu węgierskiego. Witamy w Parlamencie Europejskim, Panie Premierze Orbán.
<P>
Węgry objęły prezydencję w niełatwych czasach, a program nam przedstawiony jest pełen trudnych wyzwań. Prosił nas Pan kilkakrotnie, abyśmy jako Parlament pomogli w realizacji tego programu, i proszę mi wierzyć, że nasza funkcja naprawdę polega na wspieraniu tego, co dobre i europejskie w Pańskim programie.
<P>
W Pańskim wystąpieniu mówił Pan jednak również o silnej Europie i muszę powiedzieć, że nie jest dla mnie całkowicie jasne, gdzie zaczyna się Pańska europejskość i gdzie leżą jej granice, gdyż nie potrafię sobie wytłumaczyć, dlaczego Pański rząd rozpoczął swoją prezydencję od prezentacji nieistniejącej jednostki terytorialnej, zamiast przedstawić - jako kraj obejmujący przewodnictwo - nową wizję Europy.
<P>
Dlatego też, Panie Premierze Orbán, mam nadzieję, że Pańskie dobre cechy europejskie będą się nadal rozwijać, i wykaże Pan też dobre cechy węgierskie.
<SPEAKER ID="072" NAME="Adina-Ioana Vălean" AFFILIATION="ALDE">
Pani Przewodnicząca! Od długiego już czasu Unia idzie ścieżką wytyczania sobie kolejnych celów, ale nikt nie patrzy wstecz, aby sprawdzić, czy wszystkie te cele osiągnięto lub należycie wdrożono. Wzrost, miejsca pracy, Unia przyjazna obywatelom: wszystkie one zyskują status nieustających celów. W tej chwili powinniśmy przyznać, że przynajmniej część działań poniosła klęskę i zawiodły stosowane zbyt często standardowe, nieczyniące rozróżnień rozwiązania.
<P>
Aby pobudzić wzrost gospodarczy UE, powinniśmy być może zacząć myśleć nieszablonowo, uwzględniając różnorodne interesy i specyficzne cechy naszych 27 państw członkowskich.
<P>
Komisja proponuje, a prezydencja popiera zaledwie koordynację naszej polityki gospodarczej. Może się to okazać pułapką z punktu widzenia pożądanego wzrostu gospodarczego - ustanowimy jedynie cele makroekonomiczne i finansowe oraz służącą im politykę. W sytuacji, gdy mamy niepełny jednolity rynek, biurokrację przytłaczającą firmy i przedsiębiorców oraz niesprawny rynek pracy, wzrost gospodarczy UE może przypominać los wieloryba w basenie pełnym barrakud - tak bowiem wygląda rynek światowy w kontekście obecnego kryzysu.
<P>
W odniesieniu do innych wiecznych celów określonych w programie prezydencji, jak na przykład wypracowanie wspólnej polityki energetycznej, musimy zidentyfikować wspólne dla wszystkich państw członkowskich interesy i potrzeby energetyczne. Nie jestem przekonana, czy odpowiedzią jest wydawanie miliardów euro na gigantyczne projekty w dziedzinie infrastruktury.
<P>
Pan premier Orbán mówił również o rozszerzeniu: mam nadzieję, że nie oznacza to węgierskiego podejścia polegającego na przyznawaniu obywatelstwa wszystkim osobom o węgierskiej przynależności etnicznej w sąsiednich krajach. Czy rozszerzenie UE w kontekście eurosceptycyzmu i kryzysu gospodarczego jest realistyczne?
<P>
Na zakończenie pragnę życzyć nam wszystkim szczęścia.
<SPEAKER ID="073" NAME="Peter van Dalen" AFFILIATION="ECR">
(NL) Pani Przewodnicząca! Prezydencja węgierska odnotowała nienajlepszy początek. Rząd węgierski dał swoją nową ustawą medialną niezbyt dobry przykład Unii Europejskiej. Nowa ustawa daje urzędowi nadzorującemu media bardzo obszerne uprawnienia, co rzuca niepokojący cień na początek prezydencji węgierskiej. Ta ustawa to zaś zaledwie jeden element w serii niepokojących wydarzeń na Węgrzech.
<P>
Gdy dominuje jedna partia polityczna, inne głosy cichną. Już dawno temu ostrzegał przed tym XVII-wieczny francuski autor Rochefoucauld: "Niewielu jest na tyle mądrych, by woleć przydatną przyganę od zdradliwej pochwały”. Moja rada dla prezydencji brzmi tak: warto poważnie potraktować słowa Rochefoucaulda, zarówno sprawując swój urząd w UE, jak i kierując węgierskim rządem.
<SPEAKER ID="074" NAME="Mario Mauro" AFFILIATION="PPE">
(IT) Pani Przewodnicząca, Panie i Panowie! Witamy w Strasburgu, Panie Premierze Orbán. Jak napomknął pan poseł Cohn-Bendit, wszyscy tutaj kochają Węgry, ale - jak zdążył już Pan zauważyć - nie wszyscy kochają węgierski rząd.
<P>
My z kolei kochamy Węgry, bardzo cenimy węgierski rząd i, co więcej, bezwstydnie kibicujemy Pańskiej partii. Dlaczego kibicujemy Fideszowi? Dlatego, że ta partia odegrała decydującą rolę w powrocie Węgier do demokracji po długiej i straszliwej dyktaturze.
<P>
Kibicujemy Fideszowi, ponieważ przez lata, przez wszystkie te lata pozostawał wierny tym samym wartościom demokracji i wolności - zarówno w rządzie, jak i w opozycji. Kibicujemy Fideszowi, gdyż jest on dziś jedyną realną alternatywą wobec populistycznego trendu, który wydaje się przeważać w tak wielu krajach Unii Europejskiej.
<P>
Kibicujemy Fideszowi również dlatego, że dzięki priorytetom, o których Pan wspomniał, Fidesz pozwala nam zrozumieć, że bitwa o zjednoczoną i wolną Europę jeszcze się nie zakończyła. Popieramy Pana, Panie Premierze Orbán, i kibicujemy Panu, gdyż oznacza to kibicowanie Węgrom oraz całej Europie.
<SPEAKER ID="075" NAME="Edit Herczog" AFFILIATION="S&amp;D">
(HU) Pani Przewodnicząca, Panie i Panowie! Od chwili powstania Unii Europejskiej jednym z najważniejszych zagadnień i wyzwań pozostaje bezpieczeństwo energetyczne. Przez długi czas sądziliśmy, że elementem krytycznym jest ograniczenie zależności od źródeł energii. Kryzys gospodarczy wykazał wszakże jednoznacznie, że najważniejsza jest jej dostępność i przystępna cena. W tym roku na Węgrzech po raz pierwszy więcej ludzi zamarzło na śmierć w nieogrzewanych mieszkaniach niż na ulicach. Kilka dni temu mieszkańcy jednego z bloków zażądali wyłączenia ogrzewania, gdyż nie było ich już na nie stać. Panie i Panowie! Trzeba koniecznie zająć się kwestią bezpieczeństwa energetycznego w erze kryzysu gospodarczego i trzeba je postrzegać w kontekście naszej przestarzałej infrastruktury energetycznej.
<P>
Najważniejszym zadaniem prezydencji węgierskiej podczas szczytu energetycznego będzie położenie podwalin pod nową infrastrukturę - nie tylko gazową, ale również elektroenergetyczną. Naszym zadaniem nie jest modernizacja starych sieci, ale zagwarantowanie inwestorów i zdolności pozyskania kapitału na inteligentne sieci energetyczne przyszłości. Zadanie stojące przez rządem węgierskim polega na przekonaniu wszystkich państw członkowskich do jednoznacznego poparcia poprawy poziomu bezpieczeństwa zarządzania odpadami jądrowymi. Musimy też zagwarantować, że cena tego pozostanie możliwa do przyjęcia. Panie Przewodniczący! Nie możemy podchodzić do tego z gorącą głową i zimną krwią - trzeba to robić, kierując się zdrowym rozsądkiem i trzeźwo patrząc na problemy. Będziemy partnerami w rozwiązywaniu tych kwestii.
<SPEAKER ID="076" NAME="Marielle De Sarnez" AFFILIATION="ALDE">
(FR) Pani Przewodnicząca! Narody europejskie doświadczają ciężkiego, destabilizującego kryzysu. Myślę, że właśnie w takich czasach potrzebujemy powrotu do podstawowych wartości, na których opiera się Europa.
<P>
Pierwszą z tych wartości jest zwalczanie wszelkich form nacjonalizmu. Bardzo mnie niepokoi, gdy zaoferowawszy narodowość węgierską grupom Madziarów, rozważa Pan teraz wbrew wszelkim międzynarodowym konwencjom przyznanie im prawa głosu.
<P>
Drugą wartością europejską jest obrona demokracji i swobód. Od chwili, gdy objął Pan urząd, wprowadzono szereg środków, których charakter budzi obawy i na temat których może Pan teraz udzielić nam odpowiedzi. Ograniczono uprawnienia trybunału konstytucyjnego, podważono - wbrew traktatowi akcesyjnemu - niezależność Europejskiego Banku Centralnego, a teraz głosuje się ustawę medialną, która pod pretekstem transpozycji dyrektywy europejskiej wprowadza w istocie przepisy niszczące wolność prasy, jak niedawno wykazała Organizacja Bezpieczeństwa i Współpracy w Europie (OBWE).
<P>
Wyjaśnia Pan, że Pańska ustawa jest podobna do obowiązujących w innych państwach członkowskich, ale nawet jeżeli niektóre z nich - myślę tutaj zwłaszcza o swoim własnym kraju - powinny jeszcze wprowadzić pewne zmiany, w jakim innym kraju Unii media ryzykują sięgającą 700 tysięcy euro grzywnę za naruszenie norm moralnych? Kwestia jest teraz w rękach Komisji Europejskiej, która musi wypowiedzieć się w tej sprawie i - wychodząc poza zagadnienia stricte prawne - określić, czy ustawa narusza wolność wypowiedzi. Jeżeli tak byłoby, Unia dysponuje narzędziami, aby zagwarantować poszanowanie dla praw podstawowych. Oczekujemy takiego właśnie stanowczego przesłania.
<SPEAKER ID="077" NAME="Jean-Pierre Audy" AFFILIATION="PPE">
(FR) Pani Przewodnicząca, Panie Premierze! Węgry to kraj europejski, a ponadto przychylnie usposobiony do Parlamentu Europejskiego. Węgry wybrały na stanowisko prezydenta Republiki jednego z naszych najznamienitszych byłych kolegów Pála Schmitta, a na czele jednego z ministerstw postawiły w swojej mądrości naszą niezwykle utalentowaną koleżankę panią Győri, której składam niniejszym wyrazy uszanowania.
<P>
Demokracja działa. Został Pan wybrany. Doskonale! Europa działa. Pańska ustawa została zakwestionowana i odpowiada Pan: "Zmienimy ją”. Kwestionuje się Pańskie poszanowanie dla wartości, w odpowiedzi na co stwierdza Pan, że reformując konstytucję, która jest starym komunistycznym aktem prawnym, Węgry przyjmą całą kartę praw podstawowych. Doskonale! Polityka działa. Gdyby ktokolwiek w to wątpił, mamy polityczną Europę. To dobre wieści!
<P>
Panie Premierze Orbán, stoi Pan przed wyzwaniami gospodarczymi. Naprawia Pan gospodarkę Węgier. Jest Pan zapewne takim premierem, jakiego teraz potrzebujemy. Robi to Pan jednak nie po raz pierwszy. Uczynił Pan to już w 1998 roku, gdy także był Pan premierem.
<P>
Na koniec pragnę zwrócić Pańską uwagę na Chorwację. Chce Pan, aby przystąpiła ona do UE. Popieramy to. Chciałbym zwrócić Pańską uwagę na wątpliwości pewnych grup wśród europejskiej opinii publicznej i zasugerować zainicjowanie szeroko zakrojonej kampanii informacyjnej, która przekona obywateli europejskich, że Chorwacja spełnia wszystkie kryteria członkostwa, gdyż teraz nie przyjmujemy już państw blokami, jak miało to miejsce po upadku muru berlińskiego.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Pani Przewodnicząca, Panie Premierze Orbán! W imieniu hiszpańskich socjalistów pragnę powitać prezydencję węgierską - trzecią spośród pierwszej trójki prezydencji działających w nowych warunkach stworzonych przez traktat lizboński. Konieczne jest konsekwentne działanie zgodnie ze scenariuszem ustalonym przez trzy kraje - Hiszpanię, Belgię i Węgry - ale również, i przede wszystkim, działanie zgodnie z zasadami, wartościami oraz celami określonymi w samym Traktacie z Lizbony, gdyż najważniejszym priorytetem jest jego wdrożenie i realizacja.
<P>
Niektóre z tych wspólnych wartości i zasad wskazano w art. 2 traktatu lizbońskiego: poszanowanie wolności, ochrona praw mniejszości i pluralizm, w tym pluralizm informacyjny. W związku z tym podzielam wyrażoną przez Pana obawę, że ważne cele prezydencji węgierskiej mogą ulec zniekształceniu w wyniku koncentracji na debatach krajowych lub specyficznych cechach poszczególnych krajów, nie zaś na tym, co nas łączy.
<P>
Węgierskiej ustawy medialnej nie można i nie wolno traktować jako kwestii związanej z rynkiem wewnętrznym w kontekście krajowej transpozycji dyrektywy w sprawie usług audiowizualnych. To debata, która dotyczy nie tylko rynku wewnętrznego i nie tylko Węgier. Dotyczy ona praw podstawowych i całej Unii, a zatem przyłączam się do tych, którzy są przekonani, że jedynym sposobem wyjścia z tego kryzysu jest głębsza integracja, a nie ukierunkowany na konkurencję nacjonalizm.
<P>
Prezydencja będzie oceniana według swojej gotowości do objęcia przewodnictwa w realizacji wartości i celów traktatu lizbońskiego oraz dotrzymywania zobowiązań związanych z przynależnością do Unii Europejskiej.
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Pani Przewodnicząca! Słuchałem bardzo uważnie wypowiedzi pana posła Lópeza Aguilara i pragnę mu przypomnieć, że rząd hiszpański - który tworzy jego partia - przygotowuje się obecnie do stworzenia państwowej rady ds. mediów oraz ustawy o zwalczaniu nierównego traktowania i dyskryminacji, które będą wisieć nad potencjalnymi przeciwnikami politycznymi jak miecz Damoklesa i mogą wywierać wpływ na treści publikowane w mediach.
<P>
Dlatego, Panie Pośle López Aguilar, zanim skrytykuje Pan innych - nie będę tutaj wchodzić w szczegóły węgierskiej ustawy - niech pamięta Pan o fakcie, że nie należy stosować dwóch różnych miar i kierować się podwójną moralnością. Proszę nie zapominać, że był Pan ministrem sprawiedliwości.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Pani Przewodnicząca! Nie po raz pierwszy słyszymy tutaj zupełnie niestosowne porównania między ustawą, która wywołała niepokój w całej Unii Europejskiej - również wśród znamienitych przedstawicieli Pańskiej rodziny politycznej, Panie Pośle Vidal-Quadras - a ustawami, które szanują prawo do wolności wypowiedzi i swobody kształtowania opinii publicznej w pluralistycznym społeczeństwie oraz oczywiście pluralizm mediów. Te ostatnie ustawy dotyczą tworzenia rad ds. audiowizualnych, których zadaniem nie jest ingerencja w pluralizm mediów, a w żadnym razie określanie z góry publikowanych w nich treści.
<P>
Tak jest w Hiszpanii, podobnie jak w wielu innych przypadkach, o których mówiono w tym Parlamencie, i które nie mają niczego wspólnego z tematem, który wzbudził podczas obecnej dyskusji tyle obaw.
<SPEAKER ID="081" NAME="Jacek Saryusz-Wolski" AFFILIATION="PPE">
Pani Przewodnicząca! Prezydencja węgierska ma niepowtarzalną sposobność, by zapewnić w praktyce bezpieczeństwo energetyczne Europy. Bezpośrednio po sobie nastąpią dwie prezydencje - węgierska i polska - które będą zdeterminowane wykorzystać wszystkie możliwości polityczne. Wyzwania, z jakimi się zmagamy, to konsolidacja lub monopol w zakresie dostaw i tranzytu, brak jednolitego, połączonego wewnętrznie rynku oraz szczególne narażenie Unii na rubieży wschodniej.
<P>
Od prezydencji węgierskiej oczekujemy wykorzystania geometrii Unii, która przypomina trójkąt: północno-południowej osi lub korytarza Bałtyk-Adriatyk z umożliwiającymi dostawy energii portami w Polsce i Chorwacji, uzupełnianej przez gazociąg kaspijski zapewniający bezpośrednie, odrębne i niezależne dostawy dla UE - początkowo z Azerbejdżanu i Turkmenistanu. Korytarz południowy powinien oczywiście obejmować projekt Nabucco.
<P>
Tak więc największym wyzwaniem dla prezydencji węgierskiej jest nowe źródło bezpieczeństwa energetycznego dla Europy. Trzema nadrzędnymi celami są budowa łączników, zapewnienie odpowiedniego finansowania oraz wzmocnienie zewnętrznego wymiaru polityki energetycznej UE, gdyż energia jest dla Unii dobrem publicznym i musi zostać zeuropeizowana - polityka ta musi opierać się na solidarności, a jej wdrożenie powinna zagwarantować nasza wola polityczna.
<SPEAKER ID="082" NAME="Glenis Willmott" AFFILIATION="S&amp;D">
Pani Przewodnicząca! Nadszedł czas, gdy powinniśmy omawiać kwestie zarządzania gospodarczego, praw pracowniczych i środowiska - to wszystko ważne elementy naszego programu; powinniśmy cieszyć się z fantastycznych osiągnięć Węgier, które po raz pierwszy mają zaszczyt sprawować prezydencję; smuci mnie, że naród węgierski - który sprzeciwiał się uciskowi i tak długo walczył o demokrację - stoi teraz w obliczu zagrożenia dla demokracji związanego z nową ustawą medialną oraz protekcjonistyczną polityką atakowania zagranicznych przedsiębiorstw. Wszystko to rzuca cień na okres, który powinien być dla Węgrów powodem do dumy.
<P>
To krytyczny okres dla naszych obywateli i musimy wdrażać nasz program reform. Musimy również zachować czujność, by Europa nie pogrążyła się na powrót w znanych z przeszłości mrokach. Musimy nadal sprzeciwiać się wszelkim formom cenzury państwowej i protekcjonizmu oraz piętnować je. Musimy wyciągnąć dłoń do narodu węgierskiego, nie wolno nam jednak narażać na szwank przyszłości naszej demokracji.
<SPEAKER ID="083" NAME="Lívia Járóka" AFFILIATION="PPE">
(HU) Pani Przewodnicząca, Panie Premierze, Panie i Panowie! Kwestię wdrożenia europejskiej strategii na rzecz Romów poruszono po raz pierwszy w Parlamencie Europejskim na początku 2008 roku; w ciągu trzech lat, które upłynęły od tego czasu, liczne działania oraz dokumenty UE dowiodły znaczenia walki z segregacją i ubóstwem, które dotykają 12 milionów europejskich Romów. Jako członkini Fideszu i jedyna romska posłanka do Parlamentu Europejskiego czuję się dumna, że nowy rząd węgierski jest pierwszą z prezydencji Rady, która w pełni angażuje się w misję znalezienia rozwiązania na szczeblu europejskim.
<P>
Włączenie społeczne Romów jest dziś jednym z najpoważniejszych wyzwań dla Europy, a jednocześnie jedną z najbardziej obiecujących możliwości dla naszych starzejących się społeczeństw. W istocie integracja Romów jest nie tylko obowiązkiem wynikającym z praw człowieka, ale też koniecznością gospodarczą. Jako sprawozdawczyni Parlamentu Europejskiego w tej sprawie mam szczerą nadzieję, że w oparciu o sprawozdanie Parlamentu i nadchodzący komunikat Komisji prezydencji węgierskiej uda się opracować strategię w naprawdę wspólnotowym duchu, która zdefiniuje tę grupę docelową w ujęciu ekonomicznym, a nie etnicznym, usprawniając zarazem wdrożenie dyrektyw w sprawie równych szans, uwzględniając terytorialny charakter segregacji i poprawiając niekorzystną sytuację obywateli zamieszkujących mikroregiony.
<P>
Panie Premierze! W tym procesie chodzi o coś znacznie ważniejszego niż o europejską strategię w sprawie Romów: chodzi o wzajemne zaufanie i zdolność Europy do budowy wspólnoty wartości oraz przezwyciężenia stojących przed nami wyzwań. Życzę Panu powodzenia w realizacji tych niezwykle trudnych zadań. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Pani Przewodnicząca, Panie i Panowie! Prasa europejska nie ma obowiązku zajmować wyważonej postawy. W Europie obowiązuje wolność prasy. Jeżeli w Europie powstaje ciało, którego celem jest zaprowadzenie tak zwanej równowagi poprzez kary, od których nie można się odwołać, poprzez likwidację ochrony źródeł i stwarzanie atmosfery strachu, spodziewam się, że Komisja, która jest strażnikiem prawa europejskiego, zareaguje. Nie powinna jednak reagować z wahaniem, bez przekonania i ostrożnie. Powinna podjąć szybkie, stanowcze i skuteczne działania. Jak do tej pory nie uczyniła tego.
<P>
Panie Premierze Orbán, nie przekonały mnie agresywne i nieracjonalne wystąpienia Pańskich sojuszników w Pańskiej obronie. Sądziliśmy, że jest Pan liberałem. Zdaję sobie sprawę, że nie zawsze jest to łatwe. Pragnę jednak zapytać, jak czuje się Pan teraz, gdy uważa się Pana za osobę, która prowadzi swój kraj od demokracji w stronę totalitaryzmu?
<P>
(Okrzyki)
<P>
Jak czuje się Pan w sytuacji, gdy muszą Pana bronić ludzie z tamtej strony, Panie Premierze Orbán? Pragnę Pana o to zapytać.
<SPEAKER ID="085" NAME="Paulo Rangel" AFFILIATION="PPE">
(PT) Pani Przewodnicząca! Po pierwsze, pragnę powiedzieć, że dziś, gdy dyskutujemy o prezydencji węgierskiej, nic nie ujmując naszemu prawu do debaty na dowolny temat, Parlament powinien skupić się na problemach Unii Europejskiej, a tego tu nie czynimy. Ponadto, aby skupić się na problemach UE, trzeba dokładnie wczytać się w dokument i przedyskutować, czy jest on zgodny z priorytetami prezydencji węgierskiej, czy też nie, zamiast rozmawiać o aspektach czy kwestiach dotyczących życia na Węgrzech, które można ewentualnie uregulować w ramach normalnych, zdrowych relacji między Komisją, rządem węgierskim i Parlamentem.
<P>
Pragnę zatem powiedzieć, że oprócz tego, iż prezydencja węgierska w naturalny sposób przyznaje priorytet aktualnym kwestiom gospodarczym i finansowym, bardzo cieszy mnie fakt, że węgierski plan na następnych sześć miesięcy jest bardzo przejrzysty i ambitny, kładąc nacisk na trzy sprawy, które będą niezwykle ważne z punktu widzenia przyszłości Europy: żywności, gdzie wchodzimy w fazę poważnego ogólnoświatowego kryzysu, energii, która jest kluczowa dla naszego bezpieczeństwa i stabilności gospodarczej, oraz wody, o której niewiele się tu mówi, ale to kolejne wyzwanie, z którym Europejczycy będą musieli się zmierzyć po żywności.
<P>
Mam nadzieję, że osiągną Państwo sukces we wdrażaniu swoich celów.
<SPEAKER ID="086" NAME="Kristian Vigenin" AFFILIATION="S&amp;D">
- (BG) Pani Przewodnicząca, Panie Premierze! Rok 2011 będzie pierwszym, w którym Unii Europejskiej będą przewodzić dwa kraje z Europy Środkowej i Wschodniej: Węgry oraz Polska. Te dwa kraje wniosły szczególny wkład w rozwój demokracji i integrację Europy; wydaje mi się, że ich zasług nie należy trwonić w sposób, którego świadkami byliśmy dzisiaj.
<P>
Panie Premierze Orbán! Wzywam, aby uwolnił się Pan od cienia, który położył się na Pańskiej prezydencji. Pozwoli nam to powiedzieć na jej koniec, że zrealizował Pan swoje priorytety. Powinniśmy bowiem skupić się na nich, a nie na rezolucjach i działaniach parlamentu węgierskiego, które nie są zgodne z podstawowymi zasadami demokracji.
<P>
Będzie Pan miał pełne poparcie socjalistów i demokratów, jeżeli chodzi o dokończenie negocjacji z Chorwacją podczas Pańskiej prezydencji.
<P>
W Pańskim wystąpieniu nie usłyszałem niczego o przeglądzie polityki sąsiedztwa. Mam nadzieję, że wykaże Pan niezbędną inicjatywę i uda się Panu w ciągu tego okresu skierować Białoruś ponownie na ścieżkę demokratycznego rozwoju.
<P>
Pozwolę sobie nie zgodzić się z panem posłem Cohnem-Benditem. Nie sądzę, aby pana premiera Orbána można było porównać do Hugo Cháveza; w Europie są inni premierzy, którzy znacznie lepiej pasują do tej roli.
<SPEAKER ID="087" NAME="Ernst Strasser" AFFILIATION="PPE">
(DE) Pani Przewodnicząca, Panie Premierze Orbán! Prawdą jest, że Pański naród wiele wycierpiał, a Pański kraj, Pan sam i Pańska partia wnieśli wielki wkład w pokój oraz zjednoczoną Europę. Jako dobry sąsiad i Austriak pragnę powiedzieć to jasno i ze szczerym szacunkiem, gdyż to historyczny moment dla Pańskiego kraju.
<P>
Priorytetami Pańskiej prezydencji, które z pewnością poprzemy, są tworzenie miejsc pracy, działanie na rzecz wzrostu i poprawa bezpieczeństwa. Wśród innych priorytetów znalazły się usprawnienie rynku wewnętrznego, postęp w dziedzinie polityki energetycznej, strategia na rzecz Dunaju oraz zakończenie negocjacji z Chorwacją. We wszystkich tych obszarach chcemy i zamierzamy Pana poprzeć.
<P>
Pragnę w szczególności podziękować Panu za obronę wolności religii. Chrześcijaństwo jest jednym z kamieni węgielnych europejskich działań i europejskiego myślenia; bardzo szanujemy Pana za podjęcie reformy węgierskiego komunistycznego ustawodawstwa medialnego, które pochodzi z 1986 roku. To inicjatywa ważna i słuszna. Sądzimy, że wiele opinii, które usłyszeliśmy w tym kontekście, również w Parlamencie, jest błędnych. Wiele wypowiedzi przypomina mi o sankcjach, które niesłusznie nałożono na rząd austriacki w 2000 roku. Uważam, że obecnie traktuje się Pana równie niesprawiedliwie, jak wówczas rząd Austrii.
<P>
Pragnę podziękować Panu za to, co już Pan uczynił, i życzyć prezydencji węgierskiej samych sukcesów.
<P>
(Oklaski)
<SPEAKER ID="088" NAME="Victor Boştinaru" AFFILIATION="S&amp;D">
(RO) Pani Przewodnicząca, Panie Premierze! Jako obywatel Europy i socjalista z radością przyjmuję Pańskie zobowiązanie do wdrażania strategii na rzecz Dunaju i stworzenia spójnej strategii dotyczącej Romów na szczeblu UE. Jako obywatel rumuński cieszę się z poparcia Pańskiej prezydencji dla wejścia mojego kraju oraz Bułgarii do strefy Schengen.
<P>
Początek prezydencji węgierskiej przyćmiły jednak gorące debaty na temat haniebnej ustawy naruszającej podstawowe wartości Unii. Wydaje się, że ustawę tę opracowano w politycznym duchu Horthyego, Kádára, Antonescu czy Ceauşescu. Podważa ona wiarygodność i prestiż Węgier jako państwa członkowskiego UE oraz stanowi upokorzenie dla narodu węgierskiego, którego przywiązanie do wolności jest dobrze znane. Ustawę tę ostro skrytykowały dwa rządy dużych krajów UE - Niemiec i Francji - które należą do Pańskiej rodziny politycznej. Znamienici posłowie do Parlamentu Europejskiego z Grupy Europejskiej Partii Ludowej (Chrześcijańscy Demokraci) również ją skrytykowali i mniemam, że nie zostaną za to usunięci z grupy PPE.
<P>
Nie możemy pogodzić się z taką tendencją. Nie możemy jej dalej tolerować.
<SPEAKER ID="089" NAME="Wim van de Camp" AFFILIATION="PPE">
(NL) Pani Przewodnicząca! W wyniku debaty na temat węgierskiej ustawy medialnej wszyscy w Europie wiedzą, kto obecnie sprawuje prezydencję Unii Europejskiej. Nie zawsze tak było. Myślę, że dobrze się stało, iż premier przedłożył ustawę Komisji Europejskiej i ze spokojem oczekujemy jej opinii.
<P>
Teraz pragnę przejść do czterech priorytetów prezydencji węgierskiej. Wzrost i miejsca pracy. Po pierwsze, obciążenia administracyjne małych i średnich przedsiębiorstw (MŚP). Co konkretnie zamierza Pan z nimi zrobić? Agenda cyfrowa: Chiny nie będą czekać, aż Europa je dogoni. Drugim priorytetem jest wzmocnienie Europy. Obecnie tkwimy po szyję w wodzie. Nie mówię tutaj o wzroście poziomu mórz, lecz o wzroście poziomu wody w Renie, Padzie i Mozeli. Byłbym wdzięczny, gdyby zwrócił Pan uwagę również na tę kwestię.
<P>
Następnie przyjazne nastawienie do obywateli: co zrobimy ze strefą Schengen, Rumunią i Bułgarią oraz przyjęciem Chorwacji?
<P>
Wreszcie, Pani Przewodnicząca, Węgry nałożyły podatek kryzysowy na przedsiębiorstwa z innych krajów. Jest on sprzeczny z zasadami rynku wewnętrznego. Kiedy zostanie zniesiony?
<SPEAKER ID="091" NAME="László Tőkés" AFFILIATION="PPE">
(HU) Panie Przewodniczący! Pragnę przedstawić następującą paralelę w związku z ustawą medialną: w 1956 roku większość zachodnich partii komunistycznych, jak również znaczna liczba liberalnych lewicowych intelektualistów z Zachodu potępiła węgierskich rewolucjonistów, występując przeciw nim w obronie sowieckich bolszewików. Mutatis mutandis coś podobnego dzieje się dzisiaj. Wielu spośród naszych socjalistycznych i liberalnych kolegów z Zachodu bierze stronę dawnych komunistów oraz pseudoliberałów przeciwko sile, która naprawdę obaliła reżim - następcom nieżyjącego już Józsefa Antalla, bojownikom o wolność Viktora Orbána. Widać to wyraźnie w kontekście ustawy medialnej. Panie i Panowie! Nie mylmy w żadnym razie dawnych władców i spadkobierców przeszłości - postkomunistów - z prawdziwą, wiarygodną lewicą. To nie to samo. Dawniej Albert Camus również musiał zdać sobie sprawę, kim naprawdę są sowieccy staliniści, i wziął stronę rewolucji węgierskiej.
<SPEAKER ID="092" NAME="Hannes Swoboda" AFFILIATION="S&amp;D">
(DE) Panie Przewodniczący, Panie Premierze Orbán! Zgadzam się z Panem w trzech sprawach. Pierwszą jest kwestia Chorwacji. Przyjmujemy tu takie samo podejście i mamy nadzieję wypracować rozwiązanie wspólnie z Pańskim ministrem spraw zagranicznych. Drugą jest waga integracji Romów, trzecią zaś - znaczenie rewolucji na Węgrzech z punktu widzenia Europy.
<P>
Pochodzę z Austrii i urodziłem się blisko granicy węgierskiej. Miałem świadomość tego, co się dzieje, choć patrzyłem na to z lepszej strony granicy. Przydzielono mi zadanie nauczenia języka niemieckiego dwóch kolegów z klasy. Wiem wszystko o znaczeniu tej rewolucji. Była ona jednak skierowana przeciwko roszczeniom władzy, przeciwko monopolowi władzy. Jej celem było przynieść wolność, w tym również wolność prasy.
<P>
Panie Premierze Orbán, proszę ponownie się zastanowić, czy ta ustawa naprawdę daje się pogodzić ze znaczeniem, duchem i celami rewolucji węgierskiej. Gdy porówna ją Pan z tymi celami, uda się Panu stworzyć lepsze prawo. Wzywam Pana zatem, by ponownie zastanowił się Pan nad tym, jak można napisać lepszą ustawę medialną - zgodną z duchem rewolucji węgierskiej.
<P>
(Oklaski)
<SPEAKER ID="093" NAME="Ivo Vajgl" AFFILIATION="ALDE">
(SL) Panie Przewodniczący! Pragnę skierować kilka słów zachęty i poparcia dla prezydencji węgierskiej oraz Węgier - kraju, który jest dobrym sąsiadem Słowenii i z którym mamy wiele wspólnego. Chciałbym również wyrazić poparcie dla najważniejszych priorytetów Pańskiej prezydencji, które wskazał Pan dzisiaj, Panie premierze Orbán.
<P>
Węgry mogą wnieść znaczący wkład w dalszą konsolidację stabilności regionu, w którym wszyscy żyjemy, a zwłaszcza w zapewnienie, że region ten jako całość przyjmie nowoczesne wartości i zwróci się ku przyszłości.
<P>
Dlatego też powiem coś, co może się Panu nie spodobać: sądzę, że najlepiej byłoby, gdyby pozostawił Pan historię Trianon za sobą. Nie warto jej wykorzystywać, by niepokoić sąsiadów czy otwierać stare rany. Każdy musi się nauczyć żyć ze swoją historią.
<SPEAKER ID="094" NAME="Emilie Turunen" AFFILIATION="Verts/ALE">
(DA) Panie Przewodniczący! Chciałabym skomentować kwestię, o której wiele mówiono tu już dziś rano. Chodzi o węgierską ustawę medialną. Panie Premierze Orbán, nie chodzi tu o Węgry czy wewnętrzną politykę węgierską; rozmawiamy o podstawowych prawach UE oraz naszej wiarygodności z punktu widzenia reszty świata. Jeżeli na Węgrzech powstanie rada ds. mediów z nadania politycznego i kraj ten będzie musiał zapłacić milionowe grzywny, wolność prasy będzie zagrożona w całej UE.
<P>
Panie Premierze Orbán! Należę do młodego pokolenia Europejczyków, które być może uważało wolność prasy za oczywistość, dzisiaj widzę jednak, że nie jest ona z góry dana. Cieszę się, że obiecał Pan rewizję ustawy, jeżeli okaże się, że jest ona sprzeczna z prawodawstwem UE oraz traktatami, i wierzę, że nawet teraz jest Pan zdolny wrócić do kraju i wprowadzić poprawki. Jest Pan to winien wszystkim tym, którzy walczyli o prawa podstawowe i wolność prasy; jest Pan też to winien mojemu pokoleniu, które nie zna innej rzeczywistości. Uważam, że musimy budować demokrację w UE, nie rozmontowywać ją.
<SPEAKER ID="095" NAME="Othmar Karas" AFFILIATION="PPE">
- (DE) Panie Przewodniczący! Wzmacnianie Europy oznacza również wzmacnianie Komisji oraz rozbudowę siatki bezpieczeństwa, zarówno z punktu widzenia finansów, jak i treści. Oznacza ono wzmacnianie demokracji w Europie i europejską wspólnotę. Europę wzmacniamy, poczynając od własnego domu. Proszę nam pomóc osiągnąć postęp w europeizacji polityki wewnętrznej i zagwarantowaniu, że Europy nie osłabi nacjonalizm.
<P>
Panie Premierze Orbán, jeżeli pragniemy wzmocnić Europę, musimy poszerzyć płaszczyznę porozumienia i zminimalizować nasze słabości. Naszymi atutami są wspólny system prawny, wspólne wartości, wspólne wolności, metoda wspólnotowa, rynek wewnętrzny z jego czterema swobodami oraz wspólna waluta. Partie są zaledwie narzędziami demokracji - nie na odwrót. Naszymi słabościami są nacjonalizm, egoizm, polaryzacja i protekcjonizm. Wykorzystajmy te sześć miesięcy, aby uczynić Europę i europejską wspólnotę silniejszymi.
<SPEAKER ID="096" NAME="Maroš Šefčovič">
wiceprzewodniczący Komisji - Panie Przewodniczący! Chciałbym zacząć od podziękowania panu premierowi Orbánowi za prezentację bardzo ambitnego programu. Pragnę również podziękować posłom za doskonałą debatę i gorącą wymianę poglądów.
<P>
Moim zdaniem demokratyczna debata jest najlepszym sposobem wypracowania optymalnych rozwiązań dla Europy. Jest jednak jeden warunek - rozmówcy muszą kierować się wspólnym celem. Moim zdaniem mamy taki cel, gdyż większości obecnych na tej sali zależy na silniejszej Europie. Dlatego też motto wybrane przez prezydencję węgierską jest bardzo stosowne i dobre. W imieniu Komisji pragnę zatem podkreślić, że musimy poprzeć cele prezydencji węgierskiej.
<P>
Jak dobitnie pokazała debata, postawiliśmy sobie w tym półroczu bardzo ambitne cele. Musimy wprowadzić zarządzanie gospodarcze, znaleźć rozwiązania kryzysu związanego z długiem państwowym i znacznie przyśpieszyć wdrażanie strategii "UE 2020” - to tylko kilka celów w dziedzinie gospodarki. Z wielką radością przyjmujemy jednak nacisk prezydencji węgierskiej na szukanie lepszych rozwiązań w dziedzinie integracji Romów oraz na strategię na rzecz Dunaju.
<P>
Pragnę wypowiedzieć się na temat skuteczniejszej integracji Romów w Unii Europejskiej. Jak Państwo wiedzą, wdrożyliśmy bardzo szeroko zakrojony program na rzecz podnoszenia świadomości i inicjowania w państwach członkowskich skoordynowanego dialogu na temat możliwości oferowanych przez fundusze europejskie. Po Węgrzech w roku 2009 i Rumunii w roku 2010 skoncentrujemy się teraz na Słowacji oraz Bułgarii. Uważam, że wraz z Państwem i prezydencją węgierską będziemy w stanie w kwietniu przedstawić nowe ramy krajowych strategii integracji Romów.
<P>
Pragnę wypowiedzieć się na temat uwag pana posła Cohna-Bendita, gdyż uważam, iż jest bardzo ważne, aby jasno pokazać, że UE wspiera Tunezję i jej mieszkańców. Pragnę w szczególności wyrazić uznanie dla odwagi wykazanej w ostatnich dniach przez wszystkich Tunezyjczyków. Jestem przekonany, że Unia wesprze ich pokojowe i demokratyczne aspiracje.
<P>
Nowy rząd jedności narodowej powinien naprawdę odzwierciedlać życzenia społeczeństwa tunezyjskiego. Powinien zapewnić pokojowy i demokratyczny okres przejściowy oraz zorganizować przedterminowe wybory. Pragnę zapewnić Parlament, że jesteśmy gotowi zapewnić natychmiastową pomoc w przygotowaniu i organizacji procesu wyborczego oraz zaoferować długoterminowe wsparcie dla rzeczywiście demokratycznych przemian. Jeżeli zostanie do nas skierowana taka prośba, jesteśmy również gotowi udostępnić pomoc niezbędną, by zaspokoić pilne potrzeby zgłaszane przez władze Tunezji.
<P>
W odpowiedzi na wezwania do szybkich działań Komisji w sprawie ustawy medialnej pragnę Państwa poinformować, że prowadzimy intensywne dyskusje z władzami węgierskimi zarówno na szczeblu politycznym, jak i eksperckim. W tym tygodniu Komisja wyśle do Budapesztu list z prośbą o dalsze wyjaśnienia. Pragnę ponownie podkreślić, że działamy bardzo szybko, biorąc pod uwagę złożoność zagadnienia. Muszę również powtórzyć słowa przewodniczącego Barroso: bardzo cieszy nas polityczne zobowiązanie premiera Orbána do skorygowania ustawy, jeżeli będzie to niezbędne.
<P>
Jesteśmy całkowicie przekonani, że Węgry podejmą wszystkie niezbędne kroki w celu zapewnienia, aby nowa ustawa medialna była wdrażana z pełnym poszanowaniem europejskich wartości w dziedzinie wolności mediów oraz stosownego prawodawstwa UE, jak też europejskiej konwencji praw człowieka. Komisja będzie w tym przypadku działać w pełnej zgodzie ze swoją rolą jako strażnika traktatów.
<P>
Pragnę zakończyć stwierdzeniem, że pokładamy pełną wiarę w zaangażowanie i entuzjazm prezydencji węgierskiej. Widzieliśmy, jak solidnie władze węgierskie przygotowywały się do tego zadania, pragnąc w tym ważnym półroczu przewodzić Unii w sposób energiczny. Wierzymy, że razem uda nam się popchnąć projekt europejski do przodu. Jestem przekonany, iż Parlament Europejski poprze te działania i odegra swoją rolę w duchu lojalnej współpracy. Bez wątpienia musimy w tym półroczu poczynić bardzo znaczące postępy w zakresie najważniejszych priorytetów.
<P>
Życzę prezydencji wszystkiego najlepszego w najbliższych sześciu miesiącach. Pragniemy współpracować dla dobra Europy.
<P>
(Oklaski)
<SPEAKER ID="097" NAME="Viktor Orbán" LANGUAGE="HU">
Panie Przewodniczący! Po pierwsze, pragnę podziękować posłom oraz posłankom, którzy zaszczycili nas swoimi wystąpieniami podczas dzisiejszej ekscytującej i wartościowej debaty. Debata ta wniosła zdecydowanie zbyt wiele, by odnieść się do przedstawionych argumentów w krótkiej, jednominutowej odpowiedzi. Będę trzymać się limitu czasowego, muszę jednak odpowiedzieć na pewne pytania.
<P>
Najpierw pragnę wystąpić w roli premiera Węgier. Pragnę wyrazić tutaj zdumienie tym, że tak wielu poważnych i godnych szacunku ludzi, jak ci, którzy przemawiali tutaj, jest w błędzie co do faktów. Byłoby niezasłużone i kłopotliwe - nie tylko dla mnie, ale również i dla Państwa - gdybym przedstawił tutaj pełną listę błędów rzeczowych, które popełniono - poczynając od pana posła Schulza - mówiąc o węgierskiej ustawie medialnej i demokracji na Węgrzech. Aby uzmysłowić Państwu rozmiar tych błędów, omówię jeden przykład: węgierska ustawa medialna nie daje możliwości karania niewyważonych doniesień ani nakładania za nie kar finansowych. Przeciwko czemu zatem Państwo protestują? Tę listę mógłbym ciągnąć długo. Pragnę zatem jasno powiedzieć: przykro mi, że wprowadzono Państwa w błąd i oszukano. Widzę, że w tej debacie nie mogę liczyć na sprawiedliwe traktowanie, muszę zatem ufać, iż Parlament Europejski będzie w stanie wyrobić sobie bezstronną, obiektywną opinię, którą z radością przyjmę i postąpię zgodnie z nakazaną procedurą.
<P>
Pragnę niemniej nadmienić, że moim zdaniem pomysł pana posła Schulza, by oceniać prezydencję węgierską nie na podstawie zaprezentowanego przez nią programu, lecz jej wyników, jest wartościowy. Mogę jedynie Państwu zalecić zastosowanie tej samej zasady w odniesieniu do węgierskiej ustawy medialnej, która obowiązuje już od kilku tygodni. Chętnie prześlę Państwu niemieckojęzyczne wycinki z prasy węgierskiej i przekonają się Państwo, że płomienne mowy pana posła Cohna-Bendita to niewinna dziecinada w porównaniu z tym, co publikuje prasa węgierska. To tyle, jeżeli chodzi o zgodność z faktami.
<P>
Z drugiej strony pragnę przypomnieć krytykom ustawy medialnej, że żyjemy w XXI wieku. Jak można sądzić, że ktokolwiek na Węgrzech lub w jakimkolwiek innym kraju europejskim byłby w stanie stłumić wolność wyrażania opinii w erze Internetu? Podczas węgierskiej kampanii wyborczej wygraliśmy wybory w dużej mierze dzięki niekontrolowanemu Internetowi i Facebookowi. Jak można sądzić, że w XXI wieku da się ograniczyć wolność wyrażania opinii? Szokuje mnie to, jak wielu z Państwa żyje w przeszłości.
<P>
Podobnie pragnę wspomnieć tylko jako ciekawostkę, że ustawa medialna, wobec której wyrażają Państwo sprzeciw, uchyliła ustawę prasową przyjętą w 1986 roku za komunistycznego reżimu, która do chwili przyjęcia nowej ustawy medialnej umożliwiała zamknięcie gazety po prostu przez wykreślenie jej z rejestru. Nikt nie narzekał na to przez ostatnich dwadzieścia lat, choć było to do cna antydemokratyczne. Proponuję zatem, abyśmy kontynuowali debatę na temat ustawy medialnej w sposób rozumny i posługując się racjonalnymi argumentami.
<P>
Jednocześnie, Panie i Panowie, pragnę Państwa poinformować, że wbrew niektórym wyrażanym tu opiniom, Węgry odbudowują właśnie praworządność. Chciałbym wskazać, że chociaż nie było to tematem Państwa debat w zeszłych latach, węgierskie tajne służby były w tym okresie wykorzystywane do celów politycznych i jest to obecnie przedmiotem postępowania sądowego. Policji węgierskiej wydano rozkaz użycia siły przeciwko pokojowej demonstracji, co jest obecnie przedmiotem postępowania karnego. Informacje o sprawach związanych z interesem publicznym fałszowano, czego skutkiem jest obecny stan gospodarki. Dziś na Węgrzech państwo prawa jest umacniane po okresie jego demontażu, czego z jakichś powodów nigdy Państwo nie krytykowali. Słuchając debaty na temat ustawy medialnej odniosłem niestety nieodparte wrażenie, że nie chodzi Państwu tak naprawdę o ustawę medialną, ale o fakt, że w bezprecedensowym w Europie akcie solidarności naród węgierski wybrał rząd większością dwóch trzecich głosów. To bez wątpienia wydarzenie bardzo ekscytujące i ciekawe, które - jestem o tym przekonany - może przynieść pożytek Europie.
<P>
Ponieważ pan poseł Lambsdorff wygłosił również spostrzeżenie osobiste, pragnę się do niego ustosunkować. Panie Pośle Lambsdorff, zwracam się do Pana jak Europejczyk do Europejczyka, Węgier do Niemca. Pańska ustawa medialna nie jest za grosz bardziej demokratyczna od jej węgierskiego odpowiednika, a jeżeli chce się Pan z tym twierdzeniem spierać, proszę uczynić to w obiektywnej debacie. Nie przyjmę też, ze strony Niemców ani nikogo innego, twierdzenia, że skoro żyliśmy pod dyktaturą przez czterdzieści lat, można podawać w wątpliwość przywiązanie narodu węgierskiego do demokracji.
<P>
Ustawę medialną można oczywiście i należy krytykować i przyjmuję to jako rzecz naturalną, ale nie należy obrażać narodu. Pragnę zaś jasno powiedzieć, że podawanie w wątpliwość przywiązania narodu węgierskiego i rządu węgierskiego do demokracji jest obrazą dla narodu węgierskiego... (przerwa, oklaski). Pragnę odnieść się tutaj do stwierdzenia oskarżającego Węgry, że idą w stronę dyktatury. Byłem tu obecny i słyszałem to osobiście. Przeciwko czemu Państwo protestują? Byłem tu obecny i słyszałem to osobiście! Grożono mi, twierdząc, że Węgry idą w stronę dyktatury. Czyż to nie jest obraźliwe dla narodu węgierskiego? Mówię jasno - będę zawsze bronić Węgier, mojej ojczyzny. Tu nie chodzi o ustawę medialną!
<P>
Jeżeli chodzi o sprawy europejskie, pozwolę sobie teraz wystąpić w mojej drugiej roli. Uważam zagadnienie rynku obligacji, o którym wspomniał pan poseł Verhofstadt, za ważne, i pragnę powiedzieć, że prezydencja węgierska uważa stworzenie rynku obligacji za niezbędne oraz nieuniknione w perspektywie długoterminowej. W związku z tym popieramy politykę europejską, która prowadzi Węgry i państwa członkowskie UE należące do strefy euro, jak również całą Unię Europejską, w stronę utworzenia tego rynku. Pragnę wspomnieć o jednej kwestii - powinniśmy przekonać nasze własne rządy, rządy krajów, że nie wolno im wykorzystywać stworzenia rynku euroobligacji jako wymówki, by ograniczać reformy strukturalne. Musimy zatem najpierw podjąć niezbędne reformy strukturalne, a później - jak sądzę - możliwe będzie wprowadzenie rynku obligacji.
<P>
Jeżeli chodzi o kwestię Tunezji, pragnę wskazać, że prowadzimy nieustanne konsultacje z wysoką przedstawiciel oraz popieramy wszelkie wysiłki i ruchy demokratyczne również poza granicami Europy i wraz z wysoką przedstawiciel wyrazimy to wystarczająco dobitnie. Tej kwestii nie można jednak przeciwstawiać ogólnoświatowym tendencjom związanym z prześladowaniami chrześcijan. Trzeba zająć się obydwiema sprawami.
<P>
Wreszcie, Panie i Panowie, wygłoszono tutaj uwagi wyrażające zaniepokojenie burzliwymi początkami prezydencji węgierskiej i ich możliwym negatywnym wpływem na jej przebieg. Pragnę powiedzieć, że zależy to od Państwa. Z naszej strony jesteśmy gotowi - i ja jestem osobiście gotów - rozwijać obydwa nurty tej debaty podczas trwania prezydencji węgierskiej. Jeżeli zatem pragną Państwo podczas prezydencji węgierskiej dyskutować zarówno o Węgrzech, jak i o polityce UE, chcę powiedzieć, że jesteśmy na to gotowi i nie uważamy tej sytuacji za w jakikolwiek sposób niekomfortową. Oczywiście nie cieszy nas to. Nie jesteśmy zadowoleni, że krytyczne opinie pod adresem Węgier mieszają się z kwestiami polityki europejskiej, nie uważamy jednak tej sytuacji za nienaturalną. W Europie również panuje demokracja i uczestniczymy w demokratycznych debatach.
<P>
Nigdy nie spodziewałem się, że prezydencja węgierska będzie triumfalną procesją na wzór konkursu piękności, w którym modelki paradują, a wszyscy biją brawo. Nigdy nie zakładałem niczego takiego! Jestem w pełni świadomy, że będziemy toczyć poważne debaty polityczne. Jestem na to gotowy niezależnie od ich tematu i pragnę Państwa zapewnić, że Węgry oraz prezydencja węgierska są wystarczająco silne, by zaangażować się zarówno w debatę o Węgrzech, jak i o sprawach europejskich z niezbędną powagą oraz intensywnością, a żadne ataki dotyczące polityki wewnętrznej czy spraw węgierskich nie odwrócą naszej uwagi od realizacji programów unijnych i wytyczonych priorytetów - naszym celem jako prezydencji jest odnieść sukces. Zamierzam zamienić to półrocze, które zapowiada się jako najtrudniejsze do tej pory dla Unii Europejskiej, w jedno z najbardziej udanych. Dziękuję Państwu za uwagę.
<SPEAKER ID="098" NAME="Przewodniczący">
Zgodnie z Regulaminem na zakończenie debaty mogą być jeszcze oświadczenia osobiste. O takie oświadczenia osobiste wniósł pan przewodniczący Schulz.
<P>
(Odgłosy niezadowolenia)
<P>
Koleżanki i Koledzy, postępujemy zgodnie z Regulaminem, który wspólnie uchwaliliśmy.
<SPEAKER ID="099" NAME="Martin Schulz" AFFILIATION="S&amp;D">
(DE) Panie Przewodniczący, Panie Premierze Orbán! Zwrócił się Pan do mnie osobiście. Zwrócił się Pan również osobiście do kilku innych posłów. Pragnę przedstawić Panu kilka kwestii pod rozwagę w najbliższych sześciu miesiącach w związku z Pańskimi uwagami na temat narodu węgierskiego oraz Pana jako przedstawiciela narodu węgierskiego. Pan poseł Cohn-Bendit opisał swoje relacje z narodem węgierskim w swojej autobiografii. W mojej grupie są posłowie do Parlamentu Europejskiego, którzy siedzieli w komunistycznych więzieniach. Jeden z posłów z mojej grupy - Miguel Angel Martínez Martínez - był torturowany w Hiszpanii z powodu swojego sprzeciwu wobec reżimu Franco. Wszyscy mamy tu wspólne zadanie - Pan i wszyscy, którzy tu zasiadają - i polega ono na obronie demokracji, na przykład przed ludźmi, którzy usiłują nas dziś zakrzyczeć.
<P>
Nikt, kto krytykuje ustawę, nie obraża narodu węgierskiego. Może Pan być pewien jednego. Posłowie z lewej strony sali, a w szczególności moja grupa, zaświadczają Panu, że wartości takie jak wolność, demokracja i sprawiedliwość są naszymi wspólnymi wartościami. Jeżeli uznamy, że ustawa nie odpowiada tym wartościom, będziemy ją krytykować, ale nie będzie to znaczyć, iż krytykujemy naród węgierski.
<P>
(Oklaski)
<P>
Jeżeli weźmiemy sobie to wszyscy do serca, Panie Premierze Orbán, stanie się coś, czego potrzebujemy zarówno my, jak i Pan. Nie można stworzyć skutecznej Europy, rozczłonkowując ją. Europa osiągnie sukces jedynie wtedy, gdy suwerenne państwa członkowskie i Unia jako wspólnota będą współpracować. Nie należy ich rozgrywać przeciwko sobie. Na kolejne sześć miesięcy przyjął Pan rolę urzędującego przewodniczącego Rady. Pragniemy, aby wspólnie z nami bronił Pan wartości Europy, nie zaś rozgrywał Węgry przeciwko Unii Europejskiej.
<P>
(Oklaski)
<SPEAKER ID="100" NAME="Przewodniczący">
Dziękuję bardzo, Panie Pośle Schulz. Panie Premierze, dziękuję za wypowiedź i Pańską obecność tutaj. Panie Pośle Cohn-Bendit, czy Pan również pragnie wygłosić oświadczenie osobiste?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Panie Przewodniczący, Panie i Panowie! Są momenty historii - i mogę to Państwu powiedzieć w każdym języku - gdy nie wolno przekraczać pewnych granic.
<P>
Panie Premierze Orbán! Jest Pan dumny z narodu węgierskiego - i słusznie - ale demokracja mówi nam jedną rzecz, od Tocqueville'a po wszystkich jej teoretyków: "większość nie zawsze ma rację”.
<P>
(Przewodniczący wyłączył mikrofon)
<SPEAKER ID="102" NAME="Przewodniczący">
Panie Pośle Cohn-Bendit, to ma być oświadczenie osobiste.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Czy uciszycie się tam wreszcie? Kiedy pan premier Orbán twierdzi na tej sali...
<P>
(Hałas na sali)
<P>
Mobilizujecie skrajną prawicę? Słusznie.
<P>
Kiedy twierdzi on na tej sali, że wyrażamy się negatywnie o narodzie węgierskim, jest to narodowy populizm, a więc niechęć do dyskusji o treści wypowiedzi, a w jej miejsce rozgrywanie narodów przeciwko sobie. To postępowanie niegodne Unii Europejskiej, Panie Premierze Orbán. Zaprosił nas Pan na obiad. Straciłem apetyt; nie zjem z Panem obiadu. To, co Pan uczynił, jest haniebne!
<SPEAKER ID="104" NAME="Gerard Batten" AFFILIATION="EFD">
Panie Przewodniczący! Pragnę wypowiedzieć się na mocy tego samego artykułu - którykolwiek to był - z którego skorzystał właśnie pan poseł Cohn-Bendit. Proszę mnie oświecić - zna Pan Regulamin znacznie lepiej ode mnie. Jedynym artykułem, jaki według mojej wiedzy odnosi się do oświadczeń osobistych, jest art. 151, zgodnie z którym mówcy muszą ograniczyć się do stwierdzeń, które ich dotyczyły. Na podstawie jakiego artykułu pozwolono wypowiedzieć się panu posłowi Schulzowi? Na podstawie jakiego artykułu może w tych okolicznościach wypowiadać się pan poseł Cohn-Bendit? Czy wszyscy posłowie do Parlamentu Europejskiego są równi, czy też niektórzy są równiejsi od innych?
<P>
(Oklaski)
<SPEAKER ID="105" NAME="Przewodniczący">
Proszę Państwa, pan premier Orbán rzeczywiście zwrócił się bezpośrednio do pana przewodniczącego Schulza - tak było - właśnie z tym zastrzeżeniem, że to może obrażać naród węgierski. To jego słowa.
<P>
Wyjaśnione zostały sprawy, które poruszono na tej sali. Zachowajmy powagę izby. To była ważna prezentacja prezydencji węgierskiej. Przyjęliśmy program prezydencji węgierskiej, zaakceptowaliśmy, słyszeliśmy bardzo pozytywne głosy o tym, co Węgrzy będą robili w ciągu następnego półrocza. Jest to dla nas wszystkich bardzo ważne. Zaakceptujmy to jeszcze raz i spokojnie rozejdźmy się po tej debacie, bo to była bardzo poważna debata. Dałem zgodnie z Regulaminem głos tym osobom, które prosiły o oświadczenie osobiste. Chciałem podziękować panu premierowi Orbánowi za wystąpienie, za udział w naszej sesji, za prezentację programu prezydencji węgierskiej.
<P>
Oświadczenia pisemne (art. 149 Regulaminu)
<SPEAKER ID="106" NAME="Dominique Baudis" LANGUAGE="FR">
Przez następnych sześć miesięcy Węgry będą sprawować prezydencję w Radzie i czeka je wiele wyzwań. Najważniejszym priorytetem uczyniły wyjście z kryzysu. Jestem przekonany, że pod ich prezydencją instytucje i państwa członkowskie będą nadal sprawnie współpracować. Zapewnienie długoterminowego funkcjonowania mechanizmów solidarności i stabilizacji, które dowiodły już swojej wartości, jest naszym obowiązkiem.
<P>
Aby osiągnąć nasze cele, będziemy musieli również skupić się na reformie międzynarodowego systemu finansowego. Europa wiedzie prym w dziedzinie regulacji rynków finansowych i nadzoru nad nimi. Francuskie przewodnictwo w G20 jest sposobnością, której nie wolno zaprzepaścić. Zjednoczona Europa powinna dać przykład swoim zagranicznym partnerom.
<P>
Kluczowym instrumentem polityki zagranicznej Unii jest europejska polityka sąsiedztwa. Dzięki niej utrzymujemy stabilne relacje z naszymi najbliższymi sąsiadami. Partnerstwo wschodnie, które jest jednym z węgierskich priorytetów, nie powinno być promowane kosztem partnerstwa śródziemnomorskiego. Unia dla Śródziemnomorza wytraca impet, a zasługuje na naszą uwagę w równym stopniu. Europa nadal silnie ją popiera. Co zamierza Pan uczynić, aby ją ożywić?
<SPEAKER ID="107" NAME="Ivo Belet" LANGUAGE="NL">
Cieszy, że premier Węgier jednoznacznie podkreślił swoją gotowość do skorygowania nowej ustawy medialnej, jeżeli zażąda tego UE. Komisja Europejska musi teraz wykonać swoją pracę w sposób całkowicie niezależny. To jedyny sposób, aby zerwać z partyjnymi grami politycznymi. Pluralizm mediów i wolność prasy należą do podstawowych wartości europejskich. Wszystkie państwa członkowskie UE - nie tylko Węgry - formalnie zobowiązały się do ich poszanowania. Są one zapisane w Traktacie UE, a Rada Europy podpisała formalne porozumienia w tej sprawie. Jesteśmy przekonani, że rząd węgierski nie pozostawi tu miejsca na niejednoznaczność.
<SPEAKER ID="108" NAME="Vilija Blinkevičiūt" LANGUAGE="LT">
Z radością przyjmuję rozpoczęcie pierwszej prezydencji Węgier w Unii Europejskiej. Kraj ten, który przejął ster od będącej dawnym państwem członkowskim Belgii, rozpoczyna kadencję w dość trudnym okresie, ponieważ nie wszystkie państwa członkowskie Unii Europejskiej doznają w równym stopniu ożywienia po kryzysie gospodarczym i finansowym. Ponadto konieczne będą dalsze wysiłki w celu pełnego przezwyciężenia kryzysu, dlatego też zgadzam się z priorytetami ustanowionymi przez Węgry w odniesieniu do stabilizacji gospodarczej Europy oraz kwestii rozszerzenia, energii i integracji Romów. Pragnę zwrócić uwagę na fakt, że dyrektywa w sprawie urlopu macierzyńskiego, którą państwa członkowskie odrzuciły, powinna zostać poddana pilnemu przeglądowi; niepewne są także perspektywy blokowanej nadal w Radzie dyrektywy antydyskryminacyjnej. Te akty prawne są bardzo ważne dla obywateli Europy, a zatem decyzje w ich sprawie należy podjąć jak najszybciej. Ponadto wzywam kraj sprawujący prezydencję do przywiązania większej wagi do modernizacji szkolnictwa wyższego, która ma wpływ na zatrudnienie młodych ludzi. Cieszę się, że w swoim programie Węgry wymieniają jako jeden z priorytetów walkę z ubóstwem wśród dzieci, wzywam jednak kraj sprawujący prezydencję do podjęcia konkretnych działań w tej dziedzinie i do współpracy z Komisją Europejską przez zainicjowanie strategii lub prawodawstwa w sprawie ubóstwa wśród dzieci. Życzę zatem Węgrom sukcesów w sprawowaniu prezydencji przez następnych sześć miesięcy, w poprawianiu sytuacji obywateli Europy oraz obronie ich praw i wolności.
<SPEAKER ID="108" NAME="Proinsias De Rossa" AFFILIATION="S&amp;D">
na piśmie - Ustawa medialna przyjęta przez parlament węgierski jest jednoznacznie sprzeczna z art. 11 Karty praw podstawowych Unii Europejskiej, który gwarantuje wolność wypowiedzi i informacji. Organowi nadzorczemu ustanowionemu na mocy tej węgierskiej ustawy powierzono zadanie zapewnienia, aby doniesienia dziennikarzy były "wyważone”. Może to poważnie zagrozić wolności prasy i otworzyć drogę do arbitralnych orzeczeń. Wspomniany organ nadzorczy składa się ponadto z obieralnych członków jednej tylko partii rządzącej. Taki skład w żaden sposób nie zapewnia ani obiektywności jego decyzji ani jego niezależności jako instytucji od rządu Węgier. Wzywam Komisję Europejską do niezwłocznego zbadania tej ustawy i jej wdrożenia z prawnego punktu widzenia oraz w razie potrzeby do podjęcia działań w stosunku do Węgier w celu zapewnienia, aby ustawa ta została poprawiona i dostosowana do podstawowych wartości, na których opiera się Unia Europejska.
<SPEAKER ID="109" NAME="Ilda Figueiredo" LANGUAGE="PT">
Premier Orbán zaczął niestety tę debatę w najgorszy możliwy sposób, rozpoczynając swoje wystąpienie od antykomunistycznej diatryby i starając się odwrócić uwagę od swojej własnej niemałej winy za pogorszenie sytuacji gospodarczej Węgier oraz wykładniczy wzrost bezrobocia i ubóstwa, którego doświadcza obecnie ten kraj, a jednocześnie nie chcąc przyznać, że dochodzi do naruszeń demokracji, wolności wypowiedzi, praw związków zawodowych oraz innych praw pracowniczych i socjalnych, jak też do gwałcenia wolności prasy i podstawowych praw człowieka.
<P>
Z największą obawą przyglądamy się rozwojowi sytuacji w Unii Europejskiej. Prezydencja węgierska nie wskazała żadnych wiarygodnych odpowiedzi na te problemy, które występują również w innych krajach UE. Wręcz przeciwnie - przewodniczący Orbán potwierdził autorytarne stanowisko, naciskając na liberalizację rynków finansowych oraz na reformy strukturalne niezbędne dla pełnego osiągnięcia celów kapitalizmu, któremu służy UE.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
W 2011 roku czekają nas prace nad wieloma ważnymi tematami, takimi jak dyrektywa o prawach konsumenckich, prawo z dziedziny usług finansowych, własności intelektualnej czy przygotowanie przyszłej perspektywy finansowej na lata 2014-2020. Mając to na uwadze liczę, że następujące zaraz po sobie prezydencje węgierska i polska przyczynią się do realizacji tych konkretnych projektów, przekuwając naszą długowiekową przyjaźń na owocną współpracę w ramach UE.
<P>
Niestety początek węgierskiej prezydencji zdecydowanie popsuła i zdominowała przyjęta ostatnio przez ten kraj kontrowersyjna ustawa medialna. Po liście skierowanym do Brukseli przez liczne grono europejskich intelektualistów, instytucje UE nie mogły nie odnieść się do tej kwestii. Z dotychczas dostępnych informacji wynika, że pewne zapisy węgierskiego prawa, dotyczące np. sposobu powoływania i odwoływania władz Narodowego Urzędu ds. Mediów i Telekomunikacji, a także zakresu kompetencji tego organu mogą budzić wątpliwości co do niezależności mediów na Węgrzech.
<P>
Ostra reakcja mojej grupy politycznej Socjalistów i Demokratów nie jest jednak krytyką narodu węgierskiego, ale państwa sprawującego prezydencję nad UE. Sprawa jest pilna. Zarówno w interesie Węgier, jak i całej UE leży szybkie jej wyjaśnienie i skupienie się przede wszystkim na niecierpiących zwłoki kwestiach, z którymi boryka się cała Unia.
<SPEAKER ID="111" NAME="Robert Goebbels" LANGUAGE="FR">
Pan premier Orbán określa siebie jako demokratę. Każdy szanujący się demokrata musi przyjmować krytykę swoich działań politycznych. Gdy jednak premier Węgier określa wszelką krytykę swojej polityki jako napaść na naród węgierski, popełnia poważny błąd. Ta nacjonalistyczna próba skierowania debaty na inne tory dowodzi, że jego tytuł do nazywania siebie demokratą jest wątpliwy.
<SPEAKER ID="112" NAME="Kinga Göncz" LANGUAGE="HU">
Nikt nie może zaprzeczyć, że początek prezydencji węgierskiej był burzliwy. Miałam nadzieję, że obawy rozwieje przekonujące wprowadzenie premiera Węgier w Strasburgu. Niestety tak się nie stało. Viktor Orbán nie przedstawił się grupom w Parlamencie Europejskim jako poszukujący konsensusu i kompromisu polityk europejski, lecz jako uderzający w struny populizmu i nacjonalizmu wojownik "chroniący naród węgierski” przed "atakami”. W Parlamencie Europejskim nie obrażano jednak narodu węgierskiego ani rządu węgierskiego, wypowiedziano natomiast wiele słów krytyki w związku z niepokojącymi krokami podejmowanymi przez Fidesz, w tym z ustawą medialną. Obraźliwy ton przyjęli głównie eurosceptycy i mówcy ze skrajnej prawicy, którzy w wyjątkowo zgodny sposób atakowali krytyków rządu węgierskiego. Zasmucający jest dla mnie fakt, że realizacji programu prezydencji węgierskiej mogą zagrozić ataki rządu na praworządność. Wbrew ostrzeżeniu pana premiera Orbána rozwój wydarzeń po tak burzliwym początku nie będzie zależeć od Parlamentu Europejskiego, lecz od tego, czy Fidesz oraz jego przywódca będą chcieli i mogli prowadzić politykę cechującą się poszanowaniem wartości europejskich zarówno w kraju, jak i na scenie europejskiej. W istocie premier nie może pełnić dwóch funkcji - jednej krajowej jako szefa rządu i drugiej europejskiej jako urzędującego przewodniczącego Rady - ale tylko jedną: polityka równie zważającego na nasze wspólne zasady i wartości niezależnie od tego, gdzie się znajduje.
<SPEAKER ID="113" NAME="Zita Gurmai" AFFILIATION="S&amp;D">
na piśmie - Jestem dumna, że mój kraj sprawuje obecnie prezydencję w Radzie. Nie chcę tu mówić o braku przywiązania rządu premiera Orbána do wartości demokratycznych, lecz o całkowitej nieobecności zagadnień płci wśród priorytetów prezydencji.
<P>
Znalazło się wśród nich tylko jedno wiarygodne nawiązanie do tej kwestii; to niewiele w czasach, gdy kobietom w Europie zagrażają konsekwencje głębokiego kryzysu gospodarczego, bezrobocie wśród nich gwałtownie rośnie, a konserwatywne rządy dokonują cięć usług socjalnych i wprowadzają niekorzystne systemy podatkowe. Włączenie społeczne, wyzwania demograficzne i tak dalej to wszystko kwestie ważne, ale sytuację kobiet należy ocenić osobno, gdyż ich problemy i potrzeby różnią się od zgłaszanych przez mężczyzn: na rynku pracy, w odniesieniu do systemów emerytalnych i opieki zdrowotnej, systemów podatkowych itp.
<P>
Wzywam Węgry, by nie obawiały się wykorzystać rotacyjnej prezydencji w Radzie dla dobra kobiet. Należy zagwarantować przyjęcie przez Radę dyrektywy w sprawie urlopu macierzyńskiego w postaci przegłosowanej przez Parlament oraz wzmocnienie praw seksualnych i reprodukcyjnych (zaczynając oczywiście na Węgrzech), działać na rzecz realizacji strategii "UE 2020” z uwzględnieniem zagadnień płci i starać się o przyjęcie uwzględniającego te zagadnienia budżetu UE.
<SPEAKER ID="114" NAME="Ivailo Kalfin" AFFILIATION="S&amp;D">
na piśmie - (BG) Pragnę pogratulować panu premierowi Orbánowi rozpoczęcia prezydencji węgierskiej w UE. Wszyscy życzymy Panu powodzenia. Zrozumiałe jest, iż nadzieja ta jest szczególnie silna wśród nowych państw członkowskich. Jednym z priorytetów prezydencji węgierskiej jest rozszerzenie strefy Schengen. Kwestia ta ma szczególną wagę z punktu widzenia bułgarskich socjalistów i wszystkich obywateli Bułgarii. Od pierwszego dnia członkostwa w UE 1 stycznia 2007 r. władze bułgarskie starały się uczynić Bułgarię wiarygodną zewnętrzną granicą UE. Teraz, na początku 2011 roku, misja ta jest niemal zakończona. Oczekuję, że prezydencji węgierskiej uda się uzyskać rezolucję Rady Europejskiej opowiadającą się za włączeniem Bułgarii i Rumunii do strefy Schengen do połowy 2011 roku. Gdy w najbliższych tygodniach zostaną spełnione ostatnie warunki techniczne, Rada Europejska będzie musiała podjąć rezolucję o przyjęciu Bułgarii i Rumunii do strefy Schengen bez stawiania dodatkowych warunków politycznych.
<SPEAKER ID="115" NAME="Tunne Kelam" AFFILIATION="PPE">
na piśmie - Wzywam prezydencję węgierską do przyjrzenia się problemom swobody przemieszczania się w dziedzinie edukacji i rynku pracy. Dziś wzajemne uznawanie kwalifikacji uzyskanych w instytucjach edukacyjnych różnych państw członkowskich, jak również doświadczenia zdobytego na różnych rynkach pracy, wiąże się z licznymi przeszkodami.
<P>
Sytuacja obecna: podczas gdy Komisja dokonuje oceny postępów w dziedzinie edukacji, wzywam prezydencję węgierską do zagwarantowania, aby problemem tym zajęła się poważnie również Rada. Istnieje potrzeba przekonania państw członkowskich, aby uzgodniły łatwiejsze procedury uznawania kwalifikacji edukacyjnych niezależnie od kraju, w którym je zdobyto.
<P>
Z radością przyjmuję wyrażoną przez prezydencję węgierską wolę wzmożenia wysiłków na rzecz stworzenia zintegrowanego europejskiego systemu gazociągów, który powinien zakończyć izolację niektórych państw członkowskich, w tym Estonii, Łotwy i Litwy.
<P>
Pragnę przypomnieć nowej prezydencji, że Parlament Europejski przyjął dwa ważne dokumenty dotyczące solidarności i bezpieczeństwa energetycznego, które musi wdrożyć Rada. Mam nadzieję, że podczas lutowego szczytu Rady Europejskiej zostanie uzgodniona nowa europejska strategia energetyczna. Powinna ona również obejmować plan sieci połączeń energetycznych w regionie Morza Bałtyckiego.
<SPEAKER ID="116" NAME="Krzysztof Lisek" LANGUAGE="PL">
Szanowny Przewodniczący! W pełni popieram priorytety prezydencji węgierskiej za względu na ich proeuropejski charakter i zbieżność z interesem całej UE. Jestem przedstawicielem kraju, który jako następny obejmie prezydencję i pragnę zadeklarować naszą bliską współpracę z prezydencją węgierską. Dobra kooperacja umożliwi płynne przejęcie przewodnictwa przez polsko-cypryjsko-duńskie trio.
<P>
Ze szczególnym zadowoleniem przyjmuję deklarację Węgier w sprawie zaangażowania na rzecz rozwoju Partnerstwa Wschodniego oraz Europejskiej Polityki Sąsiedztwa. Podobnie pragnę wyrazić zadowolenie z faktu, że rozszerzenie UE jest jednym z priorytetów prezydencji węgierskiej. Bliskość stanowisk Węgier i Polski w kwestii rozszerzenia UE powinna przyczynić się do zapewnienia ciągłości dla tej problematyki podczas prezydencji polskiej. Mam nadzieję, że majowy szczyt Partnerstwa Wschodniego nie będzie jedynie podsumowaniem dwuletniego okresu wdrażania tej inicjatywy, ale że przyniesie konkretne rezultaty w zakresie ruchu bezwizowego, handlu oraz energetyki.
<P>
Polska, podobnie jak prezydencja węgierska, dostrzega potrzebę wspólnego podejścia do wolności i sprawiedliwości poprzez wzmocnienie ochrony danych osobowych, promowanie praw obywatelskich oraz wspólnych wartości na całym obszarze UE. Zrównoważone wykorzystanie zasobów, jako jeden z priorytetów, stanowi kontynuację założeń poprzednich prezydencji (hiszpańskiej, belgijskiej) i odzwierciedlenie dużej aktywności Komisji w tym obszarze. Kluczowe jest uwzględnienie zróżnicowanych uwarunkowań i potencjałów państw członkowskich w ramach projektowanych działań.
<SPEAKER ID="117" NAME="Petru Constantin Luhan" LANGUAGE="RO">
Gratuluję Węgrom programu, w którym przyznano priorytet wzrostowi gospodarczemu i światowej pozycji Europy. Jednym z ważnych elementów programu prezydencji jest rozszerzenie strefy Schengen poprzez przyjęcie Rumunii i Bułgarii. Wejście do strefy Schengen jest również zobowiązaniem, które z pełną odpowiedzialnością przyjęła na siebie Rumunia. Dołożyliśmy znaczących wysiłków, by zabezpieczyć zewnętrzną granicę UE i, jak potwierdzają sprawozdania dotyczące przystąpienia mojego kraju do strefy Schengen, Rumunia jest gotowa, by wdrożyć dotyczący jej dorobek. Rumunię należy oceniać sprawiedliwie w oparciu o te same kryteria, które stosowano wobec państw wchodzących do strefy Schengen przed nią. Jestem pewien poparcia ze strony prezydencji węgierskiej w tej kwestii.
<SPEAKER ID="117" NAME="Marian-Jean Marinescu" LANGUAGE="RO">
Dziękuję za deklarację poparcia dla rozszerzenia strefy Schengen o Bułgarię i Rumunię. To, co mówił Pan o wielkich wysiłkach, jakich dołożono, jest prawdą. Rumunia zainwestowała bardzo wiele zarówno finansowo, jak i jeżeli chodzi o nakłady ludzkie. Systemy wdrożone przy wsparciu francusko-niemieckiej grupy EADS są najnowocześniejsze w całej Unii Europejskiej. Jestem przekonany, że na przykład granica morska Rumunii jest chroniona nieporównywalnie lepiej od podobnych granic innych państw członkowskich należących do strefy Schengen.
<P>
We wszystkich sprawozdaniach Rumunię ocenia się pozytywnie. Spełniła ona wszystkie wymogi związane z dorobkiem Schengen. Normalne jest zatem, że oczekujemy odpowiedzi zgodnej z zasadami UE. Niezbędne jest tu wsparcie prezydencji węgierskiej.
<P>
Kolejny ważny element programu prezydencji wiąże się z promowaniem strategii na rzecz Dunaju. Jest ona wspólnym przedsięwzięciem, w ramach którego wszyscy partnerzy muszą wypełnić swoje zobowiązania, aby zapewnić jego właściwe funkcjonowanie i osiągnięcie wytyczonych celów. Trzeba wdrożyć program realizacji priorytetów strategicznych bez zwiększania przydziału środków z istniejących linii budżetowych. Przydzielone środki muszą zostać uzupełnione zarówno wkładem ze strony uczestniczących państw, jak i dzięki możliwym przesunięciom niewykorzystanych środków z innych segmentów.
<SPEAKER ID="118" NAME="Cristian Dan Preda" LANGUAGE="RO">
Cieszę się, że prezydencja węgierska Rady Unii Europejskiej uwzględniła w swoim sześciomiesięcznym programie wsparcie dla wejścia Rumunii i Bułgarii do strefy Schengen jako prawdziwego osiągnięcia integracji europejskiej z punktu widzenia obywateli Unii. Zgodnie z dokumentem przedstawionym przez premiera Viktora Orbána prezydencja węgierska deklaruje: "Pragniemy przyjąć te dwa państwa członkowskie do strefy Schengen niezwłocznie po spełnieniu przez nie wszystkich niezbędnych warunków”. Stwierdzenie to pada w chwili, gdy dyskusja o przystąpieniu do strefy Schengen przez obydwa kraje, które stały się członkami UE w 2007 roku, wydaje się zmieniać ton ze ściśle technicznego na polityczny. Mówi się już o opóźnieniu tego procesu, nawet jeżeli wymogi techniczne zostały w pełni spełnione. Dlatego też sądzę, że konieczne są wysiłki na rzecz budowy zaufania. Kluczowym narzędziem pozostaje zatem dialog. Bez niego Europejczycy z Bułgarii i Rumunii będą nadal czuli się wyłączeni i dyskryminowani. Czy naprawdę potrzebujemy obywateli europejskich drugiej klasy?
<SPEAKER ID="119" NAME="Joanna Senyszyn" LANGUAGE="PL">
Sport jest wśród priorytetów węgierskiej prezydencji. To bardzo ważna wiadomość dla środowiska sportowego, a przede wszystkim dla milionów Europejczyków uprawiających sport i rekreacyjną aktywność fizyczną na poziomie podstawowym. Pomimo nowych ram prawnych, postępy w tworzeniu lepszych warunków finansowania przedsięwzięć sportowych w Europie są słabe. Sport amatorski jest pomijany w debacie publicznej, badaniach społecznych. Nie docenia się roli sportu amatorskiego w profilaktyce zdrowotnej oraz poprawie warunków i jakości życia Europejczyków. Korzyści wynikające z regularnego ruchu należy rozpatrywać w czterech aspektach: zdrowotnym, społecznym, ekonomicznym i politycznym. Dzięki sportowi amatorskiemu osiąga się wiele celów polityki, m.in. w zakresie promocji zdrowia i kultury, edukacji, integracji społecznej, zwalczania dyskryminacji, ograniczania przestępczości, walki z uzależnieniem od narkotyków. Sport to także niższe koszty opieki zdrowotnej.
<P>
Dlatego zwracam uwagę prezydencji węgierskiej na przyjętą przez Parlament Europejski pisemną deklarację nr 62 w sprawie wsparcia dla sportu na poziomie podstawowym, której jestem współautorką. Deklaracja pokazuje nasze zaangażowanie w sprawy sportu i poprawy jakości życia mieszkańców Europy. W deklaracji apelujemy o zwrócenie koniecznej uwagi na sport uprawiany na poziomie podstawowym w komunikacie w sprawie sportu oraz o zapewnienie wystarczającego finansowania programu UE na rzecz sportu. Większe wsparcie Unii dla sportów amatorskich, to wsparcie dla zdrowszego stylu życia milionów Europejczyków.
<SPEAKER ID="119" NAME="Czesław Adam Siekierski" LANGUAGE="PL">
Hasłem przewodnim całej prezydencji jest "Silna Europa”. Kryzys i dotychczasowe decyzje podjęte na poziomie państw członkowskich pokazały, że aby sprostać obecnym wyzwaniom potrzebujemy więcej, a nie mniej Europy. Priorytetem powinna być walka z kryzysem, przezwyciężenie problemu długu publicznego państw członkowskich oraz kontynuacja działań związanych z zabezpieczeniem stabilności strefy euro i ze wzmocnieniem zarządzania gospodarczego. Prezydencja węgierska stawia na czynnik ludzki - przede wszystkim na wzrost zatrudnienia. Europa dąży do osiągnięcia trwałego wzrostu, który należy zapewnić właśnie przez tworzenie miejsc pracy i włączenie społeczne. Ze względu na potrzebę zwiększenia bezpieczeństwa dostaw gazu, powinniśmy jak najszybciej podjąć działania w celu ustanowienia wspólnej polityki energetycznej. Dobrze, że w programie prac widoczny jest także aspekt regionalny. Chodzi m.in. o strategię Dunaju, strategię dotyczącą Romów czy kwestie związane z Partnerstwem Wschodnim. Planuje się także rozszerzenie strefy Schengen o Rumunię i Bułgarię. Jest to bardzo ważne zagadnienie, gdyż wszystkie państwa członkowskie powinny mieć takie same prawa. Mówi się także o zakończeniu negocjacji akcesyjnych z Chorwacją w okresie trwania prezydencji. Odpowiedzialna polityka rozszerzenia powinna przynieść stabilizację, pokój oraz spójność na kontynencie europejskim. Punktem odniesienia działań prezydencji belgijskiej była Europa w pełnym tego słowa znaczeniu. Nie oznacza to, że podejście krajowe, które prawdopodobnie wybiorą Węgrzy nie współgra czy wręcz przeciwstawia się nastawieniu wspólnotowemu.
<SPEAKER ID="120" NAME="Csaba Sógor" LANGUAGE="HU">
W związku z prezydencją węgierską wiele osób skrytykowało dywan wykorzystany jako element jej wizerunku, a zwłaszcza tę jego część, która przedstawia mapę wydarzeń z 1848 roku. Jest to mapa Europy z 1848 roku. Ma ona między innymi symbolizować, że już w połowie XIX wieku Węgry walczyły o wolność mieszkańców Europy, w tym także o wolność prasy. Jako Węgier pochodzący z Siedmiogrodu jestem dziś obywatelem Rumunii. Jako jej obywatel pragnę skomentować kwestię rozszerzenia strefy Schengen. Dwanaście nowych państw członkowskich podjęło się udziału w budowie wspólnej Europy w nadziei, że będą ich dotyczyć te same prawa i obowiązki co starych państw członkowskich. Również w Rumunii panowało przekonanie, że po spełnieniu stosownych kryteriów technicznych stanie się ona z wyznaczoną wcześniej datą częścią strefy Schengen, czyli obszaru pozbawionego wewnętrznych granic. Teraz jednak słyszymy, że niektóre państwa członkowskie zamierzają oprócz określonych wcześniej kryteriów nałożyć na Rumunię dodatkowe warunki. Wzywam prezydencję węgierską, by uczyniła wszystko, co w jej mocy, żeby zapewnić przestrzeganie wspólnych zasad, i przypomnieć tym, którzy nie zgadzają się na to, o ogromnych negatywnych skutkach takiej decyzji, gdyż utrzymanie wiarygodności UE leży w interesie nas wszystkich - wszystkich 27 rządów. I wreszcie ostatnia uwaga na temat dywanu: stanowi on użyteczny element wyposażenia i jest przydatny - można nawet wytrzeć weń stopy. Wskazuje on, że motto prezydencji węgierskiej - "Silna Europa” - oznacza gotowość do służenia. My - mniejszości Rumunii, Słowacji i Europy - będziemy w tym partnerami.
<SPEAKER ID="121" NAME="Michèle Striffler" LANGUAGE="FR">
Prezydencja węgierska nadchodzi w bardzo trudnym czasie, gdy część państw członkowskich nadal zmaga się z poważnym kryzysem gospodarczym i społecznym. Jednym z priorytetów prezydencji węgierskiej musi być stabilność euro i nie mam wątpliwości, że Rada uczyni wszystko, co w jej mocy, by walczyć ze spekulacją walutową i osiągnie znaczący postęp w dziedzinie europejskiego zarządzania gospodarczego.
<P>
Po drugie, oczekuję, że prezydencja węgierska dołoży wszelkich wysiłków, by sformułować we współpracy z innymi instytucjami europejskimi prawdziwą europejską strategię włączenia Romów. Wdrożenie takiej strategii jest szczególnie drogie mojemu sercu i z radością przyjmę zajęcie się tą kwestią przez prezydencję węgierską.
<P>
Wreszcie pragnę wyrazić solidarność z rządem węgierskim w obliczu kontrowersji towarzyszących pierwszym dniom prezydencji węgierskiej, a zwłaszcza ustawie medialnej. Nikt nie ma wątpliwości, że Węgry są demokracją, a premier Orbán zapowiedział, że jest gotowy zmienić ustawę, jeżeli Komisja znajdzie jakąkolwiek niezgodność z prawem europejskim. Wzywam wszystkich do odpowiedzialnego zachowania i położenia kresu tym niepotrzebnym kontrowersjom.
<SPEAKER ID="122" NAME="Nuno Teixeira" LANGUAGE="PT">
Węgry obejmują prezydencję UE w chwili, gdy kryzys gospodarczy i finansowy trwa. Najważniejszymi elementami programu ostatniego kraju z trójki, do której należały także Hiszpania i Belgia, są ożywienie gospodarcze, integracja ludności romskiej, strategia energetyczna, proces rozszerzenia oraz zaangażowanie społeczne w projekt europejski. Jeżeli chodzi o ożywienie gospodarcze, za niezwykle ważną uznano w programie instytucjonalizację mechanizmu stabilizacji finansowej i europejskiego semestru. Moim zdaniem usprawnienie współpracy i koordynacji na płaszczyźnie gospodarczej jest niezwykle ważne jako narzędzie działania na rzecz konkurencyjności oraz innowacyjności Europy, a tym samym zapobiegania przyszłym kryzysom lub ich przewidywania. Nowa strategia transportowa 2011-2020 zostanie przyjęta wraz z poprawkami do dyrektywy w sprawie sieci transportowej, które są niezbędne w celu zapewnienia działania rynku wewnętrznego oraz spójności społecznej, gospodarczej i terytorialnej. Kolejnymi omawianymi tematami będą transport drogowy, żegluga rzeczna w UE oraz wdrożenie systemu Galileo. U podstaw całej strategii węgierskiej znajdzie się polityka regionalna w celu zagwarantowania zintegrowanej reakcji na kryzys gospodarczy i nierównowagę regionalną. Kluczowym tematem debat dla prezydencji węgierskiej wydaje się określenie wieloletnich ram finansowych na okres po 2014 roku.
<SPEAKER ID="122" NAME="Silvia-Adriana Ţicău" LANGUAGE="RO">
Prezydencja węgierska Rady UE przyjęła za swój ogólny cel wzmocnienie aspektów instytucjonalnych, gospodarczych, społecznych i politycznych Unii Europejskiej. Węgierska prezydencja Rady zobowiązała się też przygotować i zainicjować wdrożenie strategii UE na rzecz regionu Dunaju. Odegra ona szczególnie ważną rolę we wszystkich państwach leżących nad Dunajem i pomoże w konsolidacji procesu integracji europejskiej w regionie Bałkanów Zachodnich.
<P>
Z zainteresowaniem oczekujemy na publikację białej księgi "Polityka transportowa Unii Europejskiej na lata 2011-2020”, gdyż jest to obszar kluczowy z punktu widzenia rozwoju gospodarczego oraz spójności gospodarczej i społecznej Unii.
<P>
Biorąc pod uwagę, że debaty na temat przyszłej perspektywy finansowej już się rozpoczęły, wzywamy prezydencję węgierską do przyśpieszenia dyskusji nad tym dokumentem w Radzie, aby proces rewizji TEN-T mógł uwzględnić wynik tych debat.
<P>
Zważywszy, że co szóstemu mieszkańcowi UE zagraża ubóstwo, wzywamy Radę do rozważenia kwestii ograniczenia ubóstwa jako głównego priorytetu oraz do wdrożenia konkretnych działań w tym celu.
<P>
Cieszy mnie również wyrażony przez prezydencję węgierską zamiar doprowadzenia do porozumienia politycznego w sprawie stworzenia europejskich ram integracji Romów, jak też zainicjowania wdrożenia europejskiej strategii niepełnosprawności.
<SPEAKER ID="122" NAME="Rafał Trzaskowski" LANGUAGE="PL">
Silna Europa, ustanowienie skutecznego zarządzania gospodarczego w UE, zbliżenie z sąsiadami Unii, to priorytety, w których chcemy wesprzeć węgierską prezydencję, która, co dla nas szczególnie ważne, stawia na ścisłe partnerstwo z Parlamentem Europejskim. Jako poseł zajmujący się sprawami instytucjonalnymi, a jednocześnie reprezentant państwa, które przejmie od Was stery w Unii Europejskiej, chcę podkreślić jeszcze jedną kwestię. Prezydencja Węgier jest niezwykle ważna, nie tylko ze względu na zbieżne z Polską priorytety, ale także dlatego, że jest to wciąż prezydencja przejściowa. Traktat z Lizbony osłabił rolę prezydencji, ale rola ta nie jest jeszcze zdeterminowana, teraz jest na to ostatnia szansa. Od tego, jakie miejsce uda wam się uzyskać w instytucjonalnej układance Unii, będzie zależał wachlarz instrumentów, który znajdzie się następnie w rękach Polaków. Z tym większym zainteresowaniem będę przyglądał się Waszej pracy.
<SPEAKER ID="123" NAME="Angelika Werthmann" LANGUAGE="DE">
Węgry przejmują pałeczkę prezydencji w Radzie od Belgii. Te dwa państwa członkowskie skrajnie się różnią. Jedno uosabia tradycyjne państwo europejskie, drugie zaś jest krajem, który nadal szuka drogi do Europy. Mam nadzieję, że prezydencja węgierska podąży drogą obraną przez Belgię, koncentrując się na ogólnym interesie europejskim. Prezydencja węgierska przedstawiła wyczerpującą listę priorytetów. Jako jeden ze sposobów przybliżenia Europy obywatelom Węgry postawiły sobie cel wdrożenia karty praw podstawowych. Będzie to kwestią ciekawą, zważywszy, że kraj ten jest obecnie przedmiotem zmasowanej krytyki z zagranicy ze względu na swoją nową ustawę medialną, która jest w oczywisty sposób sprzeczna z art. 11 Karty praw podstawowych Unii Europejskiej. Jako pełnoprawna członkini Komisji Budżetowej jestem szczególnie zainteresowana tendencjami w dziedzinie wzmocnionego nadzoru finansowego i stałego mechanizmu kryzysowego. Belgia ustanowiła dobry przykład i pokazała, jak należy koncentrować się na kwestiach społecznych. Miejmy nadzieję, że Węgry podążą w jej ślady.
