<CHAPTER ID="012">
Porządek obrad
<SPEAKER ID="017" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w czwartek, 20 stycznia 2011 r. Zaproponowano następujące zmiany:
<P>
Poniedziałek
<P>
Bez zmian.
<P>
Wtorek
<P>
Grupa Zielonych/Wolne Przymierze Europejskie oraz Grupa Porozumienia Liberałów i Demokratów na rzecz Europy zwróciły się o umieszczenie oświadczenia wiceprzewodniczącej Komisji/Wysokiej Przedstawiciel Unii Europejskiej do Spraw Zagranicznych i Polityki Bezpieczeństwa w sprawie praworządności w Rosji w porządku obrad przewidzianym na wtorek rano. Chciałem udzielić najpierw głosu pani Harms w sprawie przedstawienia tego wniosku. Bardzo proszę, Pani Przewodnicząca.
<SPEAKER ID="018" NAME="Rebecca Harms" LANGUAGE="DE">
Panie Przewodniczący! Uważam, że w świetle ostatnich wydarzeń w sprawie Chodorkowskiego, powinniśmy zdecydowanie odbyć debatę na temat prawa w Rosji. Mając jednak na uwadze nadchodzące jesienne wybory do Dumy, mamy powody, aby niepokoić się sytuacją u naszego wielkiego sąsiada po wschodniej stronie kontynentu.
<P>
Oczywiście wszyscy ponownie zadajemy sobie pytanie, czy rzeczywiście wystarczająco dużo czynimy, aby pomóc zaprowadzić prawa człowieka i obywatelskie oraz wolność w krajach, które z nami sąsiadują. Wielu z nas z pewnością składa samokrytykę, zadając sobie pytanie, czy faktycznie debatowaliśmy zawsze nad sprawami koniecznymi, jeśli chodzi o Egipt i Tunezję. Nie chcę, abyśmy dopuścili się takiego zaniedbania w stosunku do wschodniej części naszego kontynentu, w związku z czym wnoszę, abyśmy koniecznie w tym tygodniu, a konkretnie jutro, zajęli się sprawą praworządności w Rosji.
<SPEAKER ID="019" NAME="Guy Verhofstadt">
w imieniu grupy ALDE - Panie Przewodniczący! Chcę poprzeć wniosek pani poseł Rebecci Harms. Chcę również powiedzieć, że zarówno od czasu sformułowania tego wniosku na Konferencji Przewodniczących, jak i teraz - na posiedzeniu plenarnym, jesteśmy poddawani coraz większym naciskom ze strony rosyjskiej, która usiłuje zmusić nas do wycofania się.
<P>
Panią poseł Kristiinę Ojuland, która kilka tygodni temu zorganizowała seminarium na temat praworządności w Rosji, odwiedził przedstawiciel Ministerstwa Spraw Zagranicznych Rosji, mówiąc "nie naciskajcie na to” i "nie naciskajcie na przyjęcie przez Parlament Europejski rezolucji w sprawie praworządności w Rosji”. Nie sądzę, aby to Rosjanie mieli decydować o porządku obrad Parlamentu Europejskiego: to wyłącznie nasze zadanie.
<P>
(Oklaski)
<SPEAKER ID="020" NAME="Adrian Severin">
w imieniu grupy S&D - Panie Przewodniczący! Jako stały sprawozdawca do spraw stosunków z Rosją mogę Państwa poinformować, że zainicjowaliśmy już bardzo dokładny proces, mający na celu rozwiązanie wszystkich poważnych kwestii, które mają znaczenie w naszych stosunkach z Rosją.
<P>
Wysłuchaliśmy już przedstawiciela Służby Działań Zewnętrznych oraz przedstawiciela rządu Rosji. 2 marca zamierzamy zorganizować kolejne posiedzenie z ekspertami, poświęcone wszystkim ważnym aspektom wzajemnych stosunków z Rosją.
<P>
W drugim tygodniu marca planujemy sfinalizować wszechstronny dokument, zawierający zalecenie, który zostanie przedstawiony do dyskusji i poprawek oraz będzie stanowił podstawę dla debaty na posiedzeniu plenarnym z udziałem wysokiej przedstawiciel, która według posiadanych przez nas informacji jest w tym tygodniu niedostępna.
<P>
W związku z tym, nie lekceważąc ani nie negując znaczenia tego tematu, lepiej by było kontynuować ten proces i zakończyć go wszechstronną debatą, nadając tym samym wiarygodność decyzji, którą podejmiemy.
<SPEAKER ID="021" NAME="Joseph Daul" AFFILIATION="PPE">
(FR) Panie Przewodniczący! Czegoś tu nie rozumiem. Na ubiegłotygodniowej Konferencji Przewodniczących powiedział Pan, że z uwagi na obecność baronessy Ashton w marcu odbędziemy debatę na temat Rosji. Po drugie, na Konferencji Przewodniczących powiedział Pan, że musimy odbyć debatę na temat Rosji, ponieważ pan Putin planuje odwiedzić Komisję, a raczej pana Barroso.
<P>
Dzisiejszego popołudnia dowiedziałem się, że pan Putin nie zamierza odwiedzić Komisji. Czy coś Panu wiadomo na ten temat? O debatę wnioskowano w ubiegłym tygodniu wyłącznie ze względu na planowaną wizytę pana Putina. Debata na temat Rosji oraz przyjęcie rezolucji są jednak nadal zaplanowane na marzec.
<P>
Chciałbym otrzymać jakieś informacje na temat, który omawialiśmy.
<P>
(Parlament przyjął wniosek)
<SPEAKER ID="022" NAME="Przewodniczący">
Oświadczenie wiceprzewodniczącej Komisji/Wysokiej Przedstawiciel Unii Europejskiej do Spraw Zagranicznych i Polityki Bezpieczeństwa w sprawie praworządności w Rosji zostaje umieszczone jako trzeci punkt porządku dziennego przewidzianego na wtorek rano. Termin na składanie wniosków dotyczących rezolucji upływa we wtorek, 15 lutego o godz. 10.00. Termin na składanie poprawek i wspólnych wniosków dotyczących rezolucji upływa w środę, 16 lutego o godz. 10.00. Natomiast termin na składanie poprawek do wspólnych wniosków upływa w środę, 16 lutego o godz. 11.00. A więc w środę, 16 lutego o godz. 11.00 kończy się przyjmowanie jakichkolwiek dodatkowych wniosków i poprawek. Głosowanie odbędzie się w czwartek.
<P>
Proszę Państwa! Mam jeszcze do Państwa propozycję także związaną z wtorkiem. Grupa Europejskiej Partii Ludowej (Chrześcijańscy Demokraci) zwróciła się o umieszczenie w porządku dziennym oświadczenia Komisji dotyczącego sytuacji na Lampedusie. Ten wniosek uzasadni kolega Mario Mauro, bardzo proszę.
<SPEAKER ID="023" NAME="Mario Mauro" LANGUAGE="IT">
Jak słusznie Pan zauważył, stoimy w obliczu epokowych wydarzeń, które skutkują ogromnym wzrostem przepływów migracyjnych do Europy. Chociaż dzisiaj tego nadmiernego przepływu migrantów doświadcza Lampedusa, to jednak proces destabilizacji i zmian we wszystkich krajach Maghrebu odbije się na całej Europie.
<P>
W związku z tym uważamy, że to sprawa najwyższej wagi, aby Komisja zabrała głos, reagując nie tylko na skutki o charakterze humanitarnym, ale również na te o głębszym wymiarze strategicznym, z którymi musimy się uporać w celu dokonania przeglądu naszej polityki w odniesieniu do regionu śródziemnomorskiego. Mając zatem na uwadze pilny charakter sprawy, wnosimy o przeprowadzenie we wtorek po południu odrębnej debaty z komisarz Malmström, skracając o pół godziny turę pytań kierowanych do Komisji.
<SPEAKER ID="024" NAME="Martin Schulz" LANGUAGE="DE">
Panie Przewodniczący! Posłowie z Grupy Postępowego Sojuszu Socjalistów i Demokratów w Parlamencie Europejskim również chcą złożyć wniosek o takim samym charakterze. Chciałbym jednak zaproponować panu Mauro i całemu Parlamentowi, abyśmy sformułowali go nieco dokładniej. Przede wszystkim musimy uporać się z ogromnym napływem ludności. Jestem przekonany, że Włochy, jak każdy inny kraj w regionie śródziemnomorskim, są przeciążone, usiłując rozwiązać samodzielnie obecny problem, a nie są jedynym krajem, który doświadcza masowego napływu uchodźców. Możemy założyć, że w możliwej do przewidzenia przyszłości tego samego problemu doświadczą również Malta, Grecja i Hiszpania. Wnosimy zatem o bardzo precyzyjne sformułowanie tytułu debaty, szczególnie aby Komisja mogła przedstawić nam oświadczenie w sprawie bezpośrednich środków pomocy ze strony Unii Europejskiej, mających na celu zapewnienie Włochom i innym krajom UE objętym nadzwyczajną falą migracji wsparcia w rozwiązaniu problemu napływu uchodźców.
<SPEAKER ID="026" NAME="Rui Tavares" AFFILIATION="GUE/NGL">
Panie Przewodniczący! Chciałbym się przychylić do wniosku posła Schultza, ponieważ sprawa ma znacznie szerszy wymiar i nie dotyczy wyłącznie Lampedusy: Maroko od Syrii dzieli 5 tysięcy kilometrów, a zagrożenie humanitarne rośnie z każdym kilometrem. Tu nie chodzi o to, czy Unia Europejska pomoże rządowi Włoch, ale o to, czy jako kontynent jesteśmy gotowi sprostać zagrożeniu dla całego naszego kontynentu. To zadanie, z którym musimy się uporać.
<SPEAKER ID="027" NAME="Przewodniczący">
Teraz przechodzimy do ustalania tytułu tej dyskusji. Grupa Socjalistów i Demokratów proponuje, by tytuł debaty brzmiał: "Środki pomocy Unii Europejskiej dla Włoch w związku z ruchami migracyjnymi”. Przewodniczący Schulz chciałby, o ile się nie mylę, zgłosić poprawkę.
<SPEAKER ID="028" NAME="Martin Schulz" LANGUAGE="DE">
Panie Przewodniczący! Jeszcze raz spróbuję powiedzieć, o co dokładnie chodzi. Chcielibyśmy, aby Komisja wydała oświadczenie w sprawie bezpośrednich środków pomocy ze strony Unii Europejskiej, mających na celu zapewnienie Włochom i innym krajom UE objętym nadzwyczajną falą migracji wsparcia w rozwiązaniu problemu napływu uchodźców.
<SPEAKER ID="029" NAME="Przewodniczący">
Rozumiem. Proponowany tytuł jest następujący: "Przedstawienie przez Komisję Europejską środków pomocy, które można skierować do Włoch i innych krajów objętych nadzwyczajną falą migracji”.
<P>
(Parlament zatwierdził tytuł)
<P>
Środa
<P>
Bez zmian.
<P>
Czwartek
<P>
Grupa Europa Wolności i Demokracji zwróciła się o umieszczenie w porządku dziennym swego pytania ustnego do Komisji dotyczącego zastosowania europejskiego nakazu aresztowania w sprawie Juliana Assange. Kto chciał wypowiedzieć się w sprawie tego wniosku?
<SPEAKER ID="030" NAME="Gerard Batten">
w imieniu grupy EFD - Panie Przewodniczący! Przedmiotowe pytanie ustne nie dotyczy winy czy niewinności pana Assange w związku z oskarżeniami o gwałt, którego miał się dopuścić w Szwecji. Nie dotyczy ono procedur związanych z europejskim nakazem aresztowania, ani nadużycia tego nakazu do celów politycznych.
<P>
Europejski nakaz aresztowania umożliwia sądowe wydanie każdego europejskiego obywatela bez rozpatrywania przez sąd dowodów prima facie świadczących przeciwko takiemu obywatelowi i bez prawa odmowy wydania. Europejski nakaz aresztowania daje ogromne możliwości do nadużywania i wykorzystywania go przeciwko dysydentom politycznym.
<P>
Czy w sprawie Assange'a, któremu zarzuca się przestępstwa popełnione na terytorium Szwecji, nie chodzi o dążenie Stanów Zjednoczonych Ameryki o jego ekstradycję z ustępliwego kraju europejskiego? Omówienie procedur to klucz do zrozumienia tej sprawy i podjęcia decyzji w sprawie ewentualnego nieprawidłowego wykorzystania lub nadużycia europejskiego nakazu aresztowania. Musimy odbyć pełną debatę na tej sali, wysłuchując opinii wszystkich stron spektrum politycznego. Proszę o poparcie w głosowaniu.
<SPEAKER ID="031" NAME="Edit Herczog">
w imieniu grupy S&D - Panie Przewodniczący! W 2004 roku obywatel irlandzki spowodował poważny wypadek na Węgrzech. Dopiero w ubiegły piątek otrzymaliśmy decyzję władz irlandzkich o możliwości odesłania tego obywatela na Węgry celem postawienia go przed sądem.
<P>
Procedurę tę na szczeblu europejskim musi zatem charakteryzować bardziej zdecydowane działanie niż w chwili obecnej. W innym wypadku ofiary będą musiały czekać latami nie tylko w tej sprawie, ale też w innych. Procedurę tę trzeba umocnić, w związku z czym popieramy dany wniosek.
<SPEAKER ID="032" NAME="Martin Schulz" LANGUAGE="DE">
Panie Przewodniczący! Chciałbym prosić o wyjaśnienie w kwestii Regulaminu. Nie wiem, czy Parlament Europejski może prowadzić zasadniczą debatę na temat europejskiego nakazu aresztowania. Jedni mogą być przeciwni temu nakazowi i jego wdrażaniu, inni mogą się opowiadać za nim, ale moim zdaniem to wątpliwe z punktu widzenia Regulaminu, czy my, tu w Parlamencie, możemy omawiać go w związku z toczącym się aktualnie postępowaniem w sprawie karnej. Jeżeli możemy, to miałbym jeszcze kilka spraw, które szczęśliwie moglibyśmy omówić. Chciałbym jednak zdecydowanie doradzić, abyśmy nie poddawali zasadniczej dyskusji w Parlamencie Europejskim postępowania prawnego, które jest w toku.
