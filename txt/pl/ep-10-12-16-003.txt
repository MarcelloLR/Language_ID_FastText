<CHAPTER ID="003">
Udział Szwajcarii w programie "Młodzież w działaniu” oraz w programie działania w zakresie uczenia się przez całe życie (debata) 
<SPEAKER ID="047" NAME="Przewodniczący">
Kolejnym punktem porządku obrad jest zalecenie autorstwa pani poseł Doris Pack, w imieniu Komisji Kultury i Edukacji, w sprawie projektu decyzji Rady dotyczącej zawarcia Umowy między Unią Europejską a Konfederacją Szwajcarską ustanawiającej zasady i warunki uczestnictwa Konfederacji Szwajcarskiej w programie "Młodzież w działaniu” oraz w programie działań w zakresie uczenia się przez całe życie (2007-2013) (12818/2010 - C7-0277/2010 - 2010/0231(NLE))..
<SPEAKER ID="048" NAME="Doris Pack" LANGUAGE="DE">
Panie Przewodniczący! Bardzo cieszę się, że mamy okazję poprowadzić dzisiejszą debatę, ponieważ pamiętam, że obydwoje zawsze współpracowaliśmy ze Szwajcarią w Radzie Europejskiej i dlatego oboje jesteśmy świadomi, jak ważny dla Szwajcarii jest udział w tych programach. W 2006 roku, przed ponownym uruchomieniem tych programów, my, Parlament Europejski, wiedzieliśmy oczywiście, że nie funkcjonujemy w odosobnieniu, że powinniśmy próbować zaangażować wszystkich do współdziałania z nami. Chociaż Szwajcaria nie jest członkiem Europejskiego Obszaru Gospodarczego, była zainteresowana udziałem w obszarze szkoleń i edukacji. Podobnie jak wszyscy, bardzo cieszyłam się z tego. W 2004 roku wchodziłam w skład delegacji, która odwiedziła komisję ds. szkoleń szwajcarskiego parlamentu. Omawialiśmy szczegółowo istotne sprawy takie, jak na przykład mobilność i współpraca pomiędzy szkołami a uczelniami wyższymi. Wtedy było dla mnie jasne, że ta inicjatywa kiedyś zostanie zrealizowana i dlatego teraz przyjmuję ją z zadowoleniem.
<P>
Przygotowując te programy, myśleliśmy nie tylko o naszych własnych interesach, ale również o interesach wszystkich sąsiednich krajów, takich jak kraje Bałkanów Zachodnich i sama Szwajcaria, położona pośrodku. Dlatego też dziś poczyniliśmy zadowalające postępy. W odniesieniu do poprzedniej debaty mogę teraz powiedzieć Państwu, że Szwajcaria również zamierza złożyć wniosek o udział programie kulturalnym. Szwajcaria jest również zainteresowana udziałem w systemie przyznawania znaków dziedzictwa kulturalnego - może to robić pod warunkiem, że weźmie udział w tym programie.
<P>
Panie i Panowie! Czego więc dziś potrzebujemy? Możemy powiedzieć "tak” albo "nie”. Nikt nas nie marzy o tym, by powiedzieć "nie”, ponieważ zawsze byliśmy zwolennikami udziału Szwajcarii. Powinnam była tu dodać, że przez "udział” rozumiem to, że także ona wniesie swój wkład. Zgodnie z art. 218 nasz wybór ogranicza się tylko do odpowiedzi na "tak” lub "nie”. Oczywiście zamierzamy tu odpowiedzieć wyraźnie na "tak”.
<P>
Jakie są kluczowe punkty tej umowy ze Szwajcarią? Oczywiście warunki, zasady i procedury dotyczące projektów, w których będą uczestniczyć Szwajcarzy, będą takie same, jak dla uczestników z państw członkowskich i przedstawianych przez nie projektów. Szwajcaria będzie musiała - podobnie jak zrobiliśmy to my w naszych krajach - powołać krajową agencję, która będzie koordynować wdrażanie programów na szczeblu krajowym i od której co roku wymagany będzie wkład finansowy w każdy z tych programów. W 2011 roku wyniesie on 1,7 miliona euro na rzecz programu "Młodzież w działaniu” i 14,2 miliona euro na rzecz programu w zakresie uczenia się przez całe życie. Jeśli chodzi o przepisy dotyczące kontroli finansowych i audytów, Szwajcaria będzie musiała przestrzegać przepisów Unii Europejskiej, włącznie z przepisami dotyczącymi kontroli prowadzonej przez instytucje UE i władze szwajcarskie. Umowa będzie obowiązywać do czasu wycofania się jednej ze stron. Nie uważam jednak, że ktokolwiek mógłby podejmować się udziału w tego rodzaju programie z zamiarem wycofania się kiedykolwiek. Służy on interesom młodszego pokolenia w Szwajcarii i, oczywiście, młodych ludzi z krajów otaczających Szwajcarię, którzy chcą uczestniczyć w wymianach szkolnych ze Szwajcarią w ramach programu Comenius-Regio lub indywidualnych partnerstw międzyszkolnych, a także programu "Erasmus”.
<P>
Naturalnie, przedstawiciele władz szwajcarskich będą mogli brać udział w spotkaniach naszej komisji dotyczących tych punktów, które odnoszą się do ich kraju. Pozwolę sobie powiedzieć tu jedno: zależy nam na tym, aby Szwajcaria głęboko zaangażowała się w ten etap. Od dawna wyrażała bowiem zainteresowanie taką umową. Mamy nadzieję, że świadomość europejska w Szwajcarii zwiększy się, gdy młode pokolenie będzie miało możliwość bezpośredniego kontaktu z innymi młodymi Europejczykami. Być może będzie to oznaczać, że przyszłe referenda będą mieć wynik odmienny niż dotychczasowe. Pokładamy naszą wiarę w młodym pokoleniu i w tych dwóch cudownych programach. Ufam, że w ciągu trzech lat dołączy do nich program kulturalny.
<SPEAKER ID="049" NAME="Androulla Vassiliou">
komisarz - Panie Przewodniczący! Zgodnie z Traktatem o funkcjonowaniu Unii Europejskiej zawarcie tej umowy pomiędzy Unią Europejską a Konfederacją Szwajcarską wymaga zgody Parlamentu, zanim umowa będzie mogła wejść w życie.
<P>
Chciałabym podziękować Komisji Kultury i Edukacji, a w szczególności jej przewodniczącej, pani poseł Doris Pack, za konstruktywne podejście do tej umowy.
<P>
Ponieważ Szwajcaria odmówiła przyłączenia się do Europejskiego Obszaru Gospodarczego, dotychczas żadna umowa nie umożliwiała bezpośredniej lub pośredniej współpracy w dziedzinie edukacji pomiędzy UE a Szwajcarią.
<P>
Jednak Szwajcaria od dłuższego czasu wyrażała zainteresowanie naszymi programami edukacyjnymi i tymi skierowanymi do młodzieży. Stworzyła nawet krajowy system wsparcia mający zachęcać do tworzenia partnerstw z organizacjami w państwach członkowskich UE aktywnie uczestniczących w tych programach. Ponadto Szwajcaria uczestniczy w procesie bolońskim i tworzeniu europejskiego obszaru szkolnictwa wyższego.
<P>
Szwajcaria śledziła również uważnie, aczkolwiek z zewnątrz, debatę nad polityką edukacyjną w Unii Europejskiej. Szwajcaria będzie pierwszym krajem, który weźmie udział w naszych programach, nie będąc państwem członkowskim UE ani członkiem Europejskiego Obszaru Gospodarczego, ani też obecnym czy potencjalnym kandydatem do UE.
<P>
Komisja z zadowoleniem przyjmuje udział Szwajcarii w tych dwóch programach. Umowa umożliwi szwajcarskim organizacjom edukacyjnym i młodzieżowym, a także pojedynczym studentom, nauczycielom i młodym ludziom, udział w unijnych programach "Młodzież w działaniu” i "Uczenie się przez całe życie” na takich samych warunkach, co obywatele UE. Projekty i inicjatywy przedłożone przez uczestników ze Szwajcarii podlegać będą takim samym warunkom, regułom i procedurom jak te dotyczące projektów z państw członkowskich.
<P>
Szwajcaria ustanowiła krajową agencję, której zadaniem jest koordynacja wdrażania tych programów na szczeblu krajowym. Będzie ona co roku wnosić wkład finansowy w każdy z tych programów i uczestniczyć w spotkaniach komitetu programowego w charakterze obserwatora w trakcie omawiania punktów dotyczących Szwajcarii.
<P>
Szanowni Państwo! Dziękuję Państwu za dobrą pracę nad tą sprawą.
<SPEAKER ID="050" NAME="Marco Scurria" LANGUAGE="IT">
Panie Przewodniczący, Panie i Panowie - spoza Komisji! Ja również chciałbym oczywiście podziękować pani przewodniczącej Komisji Kultury i Edukacji, Doris Pack, za jej wysiłki i poświęcenie, których nie szczędziła w pracy nad tym tematem.
<P>
To, o czym teraz mówimy, jest ważne, ponieważ to instrument taki, jak "Młodzież w działaniu” sprzyja rozpowszechnianiu idei, bliskości i przyjaźni wśród krajów Unii Europejskiej, ale też i, nade wszystko, wśród krajów, które do Unii nie należą, takich jak Szwajcaria i inne.
<P>
To właśnie ogromne bogactwo naszych wieloletnich programów, dzięki takim działaniom, jak "Młodzież w działaniu”, "Erasmus” "Erasmus Mundus” "Stała edukacja” "Media” "Media Mundus” i wielu innym, umożliwia budowanie stosunków pomiędzy krajami Unii Europejskiej a krajami trzecimi.
<P>
Jak Państwo widzą, poprzez te programy powołaliśmy Unię Europejską do życia, umożliwiając wielu obywatelom - przede wszystkim ludziom młodym - spotykanie się, wymianę doświadczeń, poznawanie innych i bycie poznanym. Daliśmy nauczycielom i pracownikom w ogóle szansę doskonalenia umiejętności zawodowych, a dyrektorom, producentom i związkom różnych krajów szansę na lepsze wykonywanie pracy.
<P>
Stąd też programy te są ważne, a my byliśmy nieco zaniepokojeni, gdy nie ujrzeliśmy ich w programie prac Komisji na przyszły rok. Dlatego też dziś zatwierdzamy pewien ważny krok, który sprawi, że UE będzie rosnąć w siłę, wzmocni poczucie obywatelstwa na naszym kontynencie i - z uwagi na fakt, że mówiliśmy o tym przed chwilą w kontekście europejskiego znaku dziedzictwa - jest to krok, który przyczynia się do tworzenia naszej tożsamości europejskiej.
<SPEAKER ID="051" NAME="Joanna Senyszyn">
w imieniu grupy S&D - Panie Przewodniczący! W imieniu Grupy Postępowego Sojuszu Socjalistów i Demokratów popieram projekt pani sprawozdawczyni w sprawie wyrażenia zgody na uczestnictwo Konfederacji Szwajcarskiej w programie "Młodzież w działaniu” oraz w programie działań w zakresie uczenia się przez całe życie. Umowa jest odpowiednio wynegocjowana, chroni interesy Unii, a podstawy prawne europejskich programów w dziedzinach dotyczących edukacji, szkoleń i młodzieży przewidują uczestnictwo Szwajcarii. Zasady tego uczestnictwa zostały precyzyjnie określone, co gwarantuje właściwą i sprawiedliwą realizację programów. W dziedzinie kształcenia, szkolenia i młodzieży Szwajcaria jest zainteresowana współpracą z Unią, dlatego nasza zgoda powinna być oczywista.
<P>
Cieszymy się, że programy Unii w zakresie edukacji są tak interesujące i efektywne, że inne kraje do nich przystępują. Z najnowszych badań Komisji Europejskiej wynika, że program "Młodzież w działaniu” zwiększa umiejętności językowe młodych ludzi i ich szanse na rynku pracy. Natomiast możliwości kształcenia dorosłych, choć to ogromny potencjał, ciągle nie są jeszcze w pełni wykorzystane.
<SPEAKER ID="052" NAME="Hannu Takkula" LANGUAGE="FI">
Panie Przewodniczący! Na samym wstępie chciałbym podziękować wspaniałej przewodniczącej naszej komisji, pani Doris Pack, która również przygotowywała to sprawozdanie. Mogę powiedzieć, że skoro ten wniosek znalazł się w rękach Doris Pack, to znaczy, że był w dobrych rękach. Jak to bardzo dobrze wie nasza zacna pani komisarz, pani poseł Pack ma dużo doświadczenia zawodowego i specjalistycznej wiedzy właśnie w obszarach uczenia się przez całe życie i programów młodzieżowych. Przyjemnie było patrzeć, jak sprawnie postępowała praca przygotowawcza dotycząca tej sprawy. To wspaniale, że młodzi ludzie w Szwajcarii również będą mieć swój udział w pisanej przez nas w Unii Europejskiej historii sukcesu.
<P>
Jest prawdą, że nawet ci, którzy patrzą na Unię Europejską krytycznie lub nawet są jej przeciwnikami, przyznają mimo to jednogłośnie, że Unia Europejska istotnie ma na swoim koncie sukcesy, takie jak programy dotyczące uczenia się przez całe życie, młodzieży i kultury. Jest to jeden z najlepszych aspektów Unii Europejskiej - taki, o którego rozpowszechnianie powinniśmy usilnie się starać.
<P>
Jest tak, ponieważ dzięki Unii Europejskiej i tym programom udało nam się zachęcić młodych Europejczyków do podążania ścieżką kształcenia i szkolenia oraz do powiększania swojego osobistego kapitału. Przyczyniło się to także do powiększenia kapitału narodów.
<P>
W tym kontekście jest bardzo ważne, aby Szwajcaria nie została w żaden sposób wykluczona z tego systemu współpracy, chociaż nie jest członkiem UE czy EOG. Zamiast tego, należałoby stworzyć młodym ludziom ze Szwajcarii możliwość udziału w tych programach i w związku z tym należałoby podjąć działania na zasadzie dwustronności. Uważam, że wytworzy to wartość dodaną we wszystkich aspektach.
<P>
Panie przewodniczący! Na koniec pragnę podziękować naszej sprawozdawczyni. Mam nadzieję, że ten program będzie pasmem sukcesów także i dla Szwajcarów, tak samo, jak dla obywateli państw członkowskich Unii Europejskiej.
<SPEAKER ID="053" NAME="Marek Henryk Migalski">
w imieniu grupy ECR - Panie Przewodniczący! Pani Komisarz! To sprawozdanie w Komisji Kultury zostało poparte jednogłośnie, wszyscy uznali, że to jest dobry projekt. I rzeczywiście tak jest, on jest niekontrowersyjny, wychodzi naprzeciw tym wartościom, o których mówimy. Akurat to sprawozdanie jest jak gdyby jednym z tych, które w całej tej izbie znajdują pełne poparcie, nawet jeśli, tak jak to powiedziała pani komisarz, sytuacja Szwajcarii jest specyficzna. Ale właśnie dlatego, że jest to bardzo ciekawy, bardzo specyficzny w sensie politycznym kraj, w bardzo ciekawy sposób współpracujący z Europą, jednocześnie nie wchodzący do wielu porozumień europejskich, warto wiązać się z tym krajem właśnie poprzez tego typu niekontrowersyjne i powszechnie akceptowane programy.
<SPEAKER ID="054" NAME="Jaroslav Paška" LANGUAGE="SK">
Panie Przewodniczący! Chociaż Szwajcaria nie zdecydowała się dotychczas, by zostać państwem członkowskim Unii Europejskiej, od dawna okazuje poważne zainteresowanie współpracą z UE w obszarze kształcenia i szkolenia zawodowego. Po ustanowieniu programów "Młodzież w działaniu” i "Uczenie się przez całe życie” w 2006 rroku, stworzono podstawę prawną dla współpracy w tym obszarze pomiędzy Szwajcarią a UE.
<P>
Komisja Europejska, zgodnie z zaleceniami Rady Europejskiej wydanymi w następstwie rozmów ze szwajcarskimi partnerami, przygotowała umowę umożliwiającą nam rozwijanie skutecznej współpracy z naszymi szwajcarskimi przyjaciółmi w obszarze kształcenia i szkolenia zawodowego młodych ludzi, jak również w obszarze uczenia się przez całe życie. Umowa jest właściwie skonstruowana, wyważona i wyraża interesy obydwu sygnatariuszy związane z poszerzaniem wzajemnej współpracy i wspieraniem wymiany wiedzy specjalistycznego doświadczenia w interesie doskonalenia jakości procesu kształcenia.
<P>
Pani Komisarz! Moim zdaniem ta umowa pomiędzy UE a Szwajcarią to krok we właściwym kierunku.
<SPEAKER ID="055" NAME="Justas Vincas Paleckis" AFFILIATION="S&amp;D">
- (LT) Panie Przewodniczący! Chciałbym pogratulować sprawozdawczyni, pani poseł Pack. Zgadzam się też z jej zaleceniami dotyczącymi programów "Młodzież w działaniu” i "Uczenie się przez całe życie” i udziału w nich Szwajcarii. Powiedziałbym, że Szwajcaria to nie tylko piękny i dobrze zorganizowany kraj; leży ona w obszarze głębokiego zainteresowania Unii Europejskiej z uwagi na panującą w tej konfederacji kantonów demokrację bezpośrednią. Z drugiej strony Unia Europejska musi również leżeć w obszarze zainteresowania Szwajcarii, ponieważ Szwajcaria jest całkowicie otoczona państwami członkowskimi UE. Wreszcie Szwajcaria dostosowuje swój rytm życia do Unii Europejskiej. Wierzę, że gdy tylko program ten zostanie przyjęty, będzie można robić to jeszcze lepiej. Szwajcaria zbliży się do Unii Europejskiej jeszcze bardziej, a UE będzie lepiej rozumieć Szwajcarię; jak to powiedziała nasza koleżanka Doris Pack, będziemy mogli oczekiwać lepszych wyników w referendach.
<SPEAKER ID="056" NAME="Liam Aylward" AFFILIATION="ALDE">
Panie Przewodniczący! Z zadowoleniem przyjmuję działania Szwajcarii zmierzające do zwiększenia współpracy z UE w takich dziedzinach, jak kształcenie, szkolenia i problematyka młodzieżowa. Program "Młodzież w działaniu” to dla młodych obywateli Europy bardzo ważny program. Jest to program, który trzeba w większej mierze popularyzować, a jego cele i założenia należy realizować w szczególności w kontekście działań wolontariatu europejskiego, funkcjonującego w ramach programu "Młodzież w działaniu”.
<P>
Biorąc pod uwagę, że przyszły rok jest Europejskim Rokiem Wolontariatu, szczególnie duże znaczenie będzie mieć wzmocnienie wolontariatu europejskiego, który wspiera udział młodych ludzi w działalności ochotniczej i którego celem jest rozwijanie poczucia solidarności i promowanie aktywnego obywatelstwa wśród młodych ludzi.
<P>
W Irlandii ochotniczy udział w organizacjach sportowych o oddolnym charakterze daje tysiącom młodych ludzi szerokie możliwości, jeśli chodzi o uprawianie sportu i kształtowanie umiejętności przywódczych. Organizacje te zachęcają młodych ludzi do aktywnego obywatelstwa, promując zdrowie, sprawność fizyczną oraz aktywny styl życia. Należałoby rozbudowywać program i używane w nim narzędzia o dobrowolnym charakterze; w tym kontekście trzeba wypracować silne związki ze Szwajcarią.
<P>
Program "Młodzież w działaniu” oferuje wiele możliwości, należy więc zdecydowanie wspierać wszelkie środki służące propagowaniu jego celów oraz aktywizacji i wspieraniu młodych ludzi w UE.
<SPEAKER ID="057" NAME="Vilija Blinkevičiute" AFFILIATION="S&amp;D">
Panie Przewodniczący! Pani Poseł Sprawozdawczyni! Chciałabym podziękować za Pani pracę i powiedzieć, że naprawdę popieram Pani zalecenie, aby Parlament Europejski zatwierdził decyzję Rady w sprawie udziału Szwajcarii w programach "Młodzież w działaniu” i "Uczenie się przez całe życie”, ponieważ umowa zawarta przez Komisję z władzami szwajcarskimi spełnia wszystkie wymogi, przepisy i warunki. Szwajcarska krajowa agencja będzie współpracować przy wdrażaniu programów na szczeblu krajowym, a co roku będzie wnosić wkład finansowy w każdy z tych programów. Ta dwustronna umowa jest ważna zarówno dla samej Szwajcarii, jak i dla Unii Europejskiej, ponieważ młodzi Szwajcarzy będą mogli korzystać z różnych możliwości oferowanych przez program "Młodzież w działaniu” i na odwrót. Młodzi obywatele Unii Europejskiej będą mogli uczestniczyć we wszystkich projektach wspólnie z młodzieżą szwajcarską. Dlatego też cieszę się niezmiernie, że chociaż Szwajcaria nie jest ani członkiem Europejskiego Obszaru Gospodarczego, ani państwem członkowskim UE, to niemniej blisko współpracuje z Unią Europejską w takich obszarach, jak kształcenie, szkolenia i problematyka młodzieżowa.
<SPEAKER ID="058" NAME="Seán Kelly" AFFILIATION="PPE">
Panie Przewodniczący! Za każdym razem, gdy przychodzę do Parlamentu Europejskiego, od nowa zadaję sobie pytanie, dlaczego Szwajcaria i Norwegia nie zostały członkami Unii Europejskiej, i jestem ciekaw, czy nie jest tak dlatego, że są one teraz w najlepszej sytuacji: czerpią korzyści z udziału w Unii Europejskiej, a nie mają w tym kontekście zobowiązań. Mam pewne wątpliwości także i w odniesieniu do dzisiejszego tematu. Pani komisarz powiedziała, że będą musieli płacić. Oczywiście, że będą musieli płacić, ale to normalne, że osoby niebędące członkami płacą więcej, niż członkowie klubów.
<P>
Chylę jednak czoła przed wielką mądrością i doświadczeniem Doris Pack, która powiedziała, że mogą się z tym wiązać pewne perspektywy. Udział w projektach może przyczynić się do zwiększenia świadomości europejskiej wśród obywateli Szwajcarii i pewnego dnia być może dołączą oni do Unii Europejskiej. Jeżeli tak się stanie - a mam nadzieję, że tak - to myślę, że wszystkie zasługi będziemy musieli przypisać pani komisarz i pani poseł Doris Pack i ich światłemu podejściu. W tym sezonie dobrej woli jestem gotów zgodzić się z tymi propozycjami.
<SPEAKER ID="059" NAME="Alajos Mészáros" AFFILIATION="PPE">
- (HU) Panie Przewodniczący, Pani Komisarz! Europejska młodzież jest takim pokoleniem, które otrzymało przywilej w postaci możliwości dorastania na pokojowym kontynencie, niemal całkowicie wolnym od granic, na którym panuje mobilność i wielojęzyczność i który oferuje również szeroką gamę możliwości kulturalnych i gospodarczych. Dla zagwarantowania coraz większego udziału młodych ludzi w aktywnym obywatelstwie potrzebujemy stworzenia stabilnych systemów pomocy w obszarze polityki dotyczącej młodzieży. To prawda, że Szwajcaria nie jest członkiem Europejskiego Obszaru Gospodarczego, lecz niemniej współpracuje ona ściśle z Unią Europejską, i to nie tylko w takich obszarach, jak kształcenie, szkolenia i problematyka młodzieżowa. Od 2008 roku Szwajcaria uczestniczyła w kilku projektach mających na celu zmniejszenie różnic gospodarczych i społecznych w rozszerzonej Europie i finansowała je. Szwajcaria wyraża solidarność z procesem rozszerzenia Unii Europejskiej, deklaruje swoje zaangażowanie i działa na rzecz stworzenia silnych związków gospodarczych i politycznych z nowymi państwami członkowskimi. Zgadzam się z kluczowymi punktami umowy w sprawie udziału Szwajcarii w tym programie, co uczyni ją równoprawnym partnerem ...
<P>
(Przewodniczący wyłączył mikrofon)
<SPEAKER ID="060" NAME="Silvia Costa" AFFILIATION="S&amp;D">
(IT) Panie Przewodniczący, Panie i Panowie! Jeżeli ten program zacznie od dziś przynosić owoce, to będzie tak dzięki determinacji pani poseł Pack i woli pani komisarz Vassiliou.
<P>
Jako obywatelka włosko-szwajcarska cieszę się, że Szwajcaria jest pierwszym krajem spoza Unii Europejskiej, który będzie uczestniczyć w programach edukacyjnych UE dla młodzieży, obejmujących zarówno szkolnictwo wyższe, jak i dalsze doskonalenie umiejętności. Pamiętajmy oczywiście, że chociaż Szwajcaria nie jest członkiem Unii Europejskiej, to wniosła bardzo istotny wkład w budowanie tych wartości i swobód, które stanowią wspólne dziedzictwo kontynentu europejskiego.
<P>
Dowodem na powodzenie takich programów, jak "Młodzież w działaniu”, jest fakt, iż Szwajcaria zwróciła się z prośbą o udostępnienie młodym Szwajcarom możliwości, jakie niosą ze sobą nasze programy europejskie. Dlatego też jest bardzo ważne, że Szwajcaria prosi nie tylko o większy obszar gospodarczy, ale także i o większy obszar edukacyjny. Uważam, że dla młodych ludzi z Unii Europejskiej i Szwajcarii interesująca będzie sposobność bliższego poznania się nawzajem i jestem pewna, że w ten sposób powstaną fundamenty, które będą mieć także wpływ na przyszłość Unii Europejskiej.
<SPEAKER ID="061" NAME="Andreas Mölzer" AFFILIATION="NI">
- (DE) Panie Przewodniczący! To dość zrozumiałe, że Szwajcaria, która udziela pewnego wsparcia finansowego programom "Młodzież w działaniu” i "Uczenie się przez całe życie”, teraz pragnie w tych programach uczestniczyć. Dobrze byłoby jednak, gdyby kultywując ducha uczenia się, UE przyswoiła sobie choć stronę ze szwajcarskiej księgi mądrości, jeśli chodzi o demokrację bezpośrednią. Gdy społeczeństwo szwajcarskie jest przeciwne wznoszeniu minaretów, to decyzja ta jest akceptowana. Podobnie rzecz się miała z niedawną inicjatywą dotyczącą deportacji pochodzących z zagranicy przestępców. Szwajcarskie władze wiedzą, że gdy ludzie mówią "nie”, to myślą "nie”, i nie będą raz za razem po prostu urządzać referendów aż do chwili, gdy uzyskają upragniony rezultat, jak to miało miejsce w UE - na przykład w przypadku Irlandii.
<P>
W istocie jest tak, że ówczesne odrzucenie traktatu konstytucyjnego dla Europy mogło ułatwić niektórym Szwajcarom podjęcie decyzji o zagłosowaniu za umowami z Schengen i Dublina. Zawarcie przymierza z luźną federacją państw mogłoby im wydać się łatwiejsze, niż z centralistyczną Unią Europejską. Jest to coś, czego nie można ukrywać, ponieważ obecnie w Szwajcarii odzywają się głosy wzywające do przyłączenia się do UE. W Unii Europejskiej nie wszystko jest takie piękne: rozwijają się tendencje centralistyczne, a rozwój zdarzeń zmierza nieuchronnie w kierunku unii transferów.
<P>
(Przewodniczący wyłączył mikrofon)
<SPEAKER ID="062" NAME="Piotr Borys" AFFILIATION="PPE">
Chciałem bardzo gorąco podziękować pani Doris Pack i pani Komisarz za podjęcie tej inicjatywy. Myślę, że faktycznie Szwajcaria, która jest enklawą otoczoną z każdej strony przez Unię Europejską, wymaga tej otwartości na programy. Myślę, że młodzi ludzie nie zawsze rozumieją, że nie będąc w Unii Europejskiej do tej pory nie mogli korzystać z tego ponadnarodowego, europejskiego programu, który znakomicie integruje młodzież, wymienia najlepsze praktyki, w pełni sprawia, że współpraca, uczenie się przez całe życie może być elementem prawdziwie europejskim.
<P>
Chciałem podziękować przede wszystkim za to, że dzisiaj będziemy mogli przećwiczyć model programów europejskich na państwie, które nie jest członkiem Unii Europejskiej i z taką dużą akceptacją i prośbą chciałbym zachęcić także panią Doris Pack i panią Komisarz być może do rozszerzenia podobnych przykładów na inne chętne kraje. Myślę tutaj głównie o partnerstwie wschodnim i także o Bałkanach, a więc państwach, które nie są jeszcze formalnie członkami Unii Europejskiej.
<SPEAKER ID="063" NAME="Hella Ranner" AFFILIATION="PPE">
(DE) Panie Przewodniczący! Jak wszyscy tu obecni, mam uczucie, że w ten sposób Szwajcaria będzie się coraz bardziej zbliżać do Unii Europejskiej, stając się w końcu - mam nadzieję, że wkrótce - pełnoprawnym członkiem Unii Europejskiej - a jest to coś, co jest oczywiście bardzo pożądane. Ta mała biała plamka w samym środku mapy Europy powinna być dla nas zachętą.
<P>
Zgodnie z naszymi szacunkami, program "Młodzież w działaniu” dotrze do około miliona ludzi. Istotny dominujący cel jest taki, że mają w nim brać udział organizacje młodzieżowe. Jest to dla następnego pokolenia sygnał, że jego aktywny udział jest bardzo pożądany. Chciałabym również wyrazić uznanie dla pani poseł Pack za jej wysiłki.
<P>
My w Unii musimy wyciągać rękę do innych krajów, w tym przypadku Szwajcarii, ponieważ jest to jedyny sposób, by uzyskać powodzenie. W takich czasach jak teraz zwyczajne oczekiwanie aż Szwajcarzy poproszą o przyłączenie do Unii Europejskiej prawdopodobnie nie wystarczy. Na dodatek, nie wolno nam zapominać, że to właśnie wsparcie finansowe dla Komisji Kultury i Edukacji daje nam powody, by mieć nadzieję, że Szwajcaria wkrótce weźmie również udział w innych programach.
<SPEAKER ID="064" NAME="Androulla Vassiliou">
komisarz - Panie Przewodniczący! Pragnę podziękować wszystkim za ciepłe przyjęcie tej inicjatywy. Z przyjemnością podpisałam umowę pomiędzy Unią Europejską a Konfederacją Szwajcarską i był to pierwszy dokument, który podpisałam jako komisarz ds. edukacji, kultury i młodzieży. Cieszy mnie ten fakt i chciałabym, aby Szwajcaria miała również możliwość przyłączenia się do naszego programu w obszarze kultury, co nie jest możliwe z przyczyn wewnętrznych, związanych z postanowieniami konstytucji.
<P>
Jak to podkreśla wielu mówców, z zadowoleniem przyjmujemy nawiązanie bliższych stosunków pomiędzy młodzieżą szwajcarską a młodzieżą z państw członkowskich UE. Postrzegamy to jako sposób na zbudowanie większego poparcia dla projektu europejskiego w Szwajcarii, która, mamy nadzieję, w przyszłości zmieni zdanie i podejmie decyzję, by przyłączyć się do nas w Unii Europejskiej.
<P>
Dostrzegam też, że panie i panowie posłowie zachęcają innych posłów spoza UE do udziału w tym programie - jest to coś, co oczywiście będziemy wspierać. Bardzo Państwu dziękuję za poparcie.
<SPEAKER ID="065" NAME="Doris Pack" LANGUAGE="DE">
Panie Przewodniczący! Bardzo cieszę się widząc, że niektórzy z kolegów posłów-eurosceptyków głosowali za przyjęciem tego wniosku i zgadzają się, że to wspaniale, że Szwajcaria weźmie udział w tym programie, a współpraca w dziedzinie edukacji w Europie zostanie rozszerzona. Przysłuży się to poszerzeniu horyzontów może również samych tych posłów i z całą pewnością młodszego pokolenia w Szwajcarii. Cieszymy się z tego.
<P>
Pana posła Mölzera już tu nie ma, ale zaznaczam, że nie wspomniał on, że w Szwajcarii nie zorganizowano referendum w sprawie tej współpracy. To naprawdę godne uwagi, że Szwajcaria właśnie w tym obszarze zaniechała podjęcia decyzji w ten sposób. W końcu może ona mieć pewność, że młode pokolenie od dawna czeka na możliwość podjęcia takiej współpracy. Najwyraźniej pan poseł Mölzer nie zauważył, że referendum w tej sprawie nie odbyło się. Nie ma potrzeby, aby zasięgać opinii narodu w każdej sprawie. Rzeczy dobre, takie jak przystąpienie do Unii Europejskiej, będą oczywiste. Mam nadzieję, że młodsze pokolenie skorzysta na owocnej współpracy w ramach tych programów edukacyjnych i młodzieżowych i że ludzie ci staną się prawdziwymi Europejczykami, którzy w pewnym momencie powiedzą: "przyszedł czas, abyśmy i my dołączyli do Unii Europejskiej, dzieląc z resztą Europy także i inne dziedziny polityki. Jesteśmy jednym kontynentem i powinniśmy również zgadzać się w tych kwestiach”. Jestem pewna, że te programy edukacyjne odegrają istotną rolę w zwiększaniu europejskiej świadomości wśród ludzi w całej Szwajcarii.
<SPEAKER ID="066" NAME="Przewodniczący">
Dziękuję Pani, Pani Poseł Pack! Chciałbym pogratulować Pani nie tylko tego sprawozdania, ale także ciężkiej pracy i entuzjazmu, a także tego, że w weekend była pani w Madrycie, aby promować Nagrodę LUX. Nie będę mógł być z Panią siedemnastego, chociaż bardzo chciałbym tam być. W dniach 18-tego i 19-tego będę mógł uczestniczyć w spotkaniach. Dziękuję Pani! Prawda jest taka, że aby osiągnąć skuteczność, której wszyscy tak bardzo potrzebujemy, Parlament potrzebuje takich ludzi, jak pani poseł Pack.
<P>
(Oklaski)
<P>
Zamykam debatę.
<P>
Głosowanie odbędzie się dziś o godzinie 12:00.
<P>
Oświadczenia pisemne (art. 149 Regulaminu)
<SPEAKER ID="999" NAME="Iosif Matula" LANGUAGE="RO">
Uważam za krzepiące, że Szwajcaria chce uczestniczyć w programach edukacyjnych i młodzieżowych Unii Europejskiej, szczególnie dlatego, że kraj ten nie jest ani członkiem UE, ani Europejskiego Obszaru Gospodarczego. Ten udział w programach UE jest również ważny dlatego, że jak dotychczas nie mieliśmy ze Szwajcarią bezpośredniej umowy w sprawach kultury i edukacji. Jednak udział Szwajcarii w procesie bolońskim oraz tworzeniu europejskiego obszaru szkolnictwa wyższego gwarantuje, że będziemy mogli wspólnie stworzyć warunki dla pomyślnej realizacji celów strategii 2020, ustanawiając w trakcie tego procesu silne powiązania pomiędzy państwami członkowskimi a krajami trzecimi. Spotkania młodych ludzi, wymiana doświadczeń pomiędzy nauczycielami i pracownikami naukowymi oraz większe możliwości w zakresie uczenia się przez całe życie pomogą nam zbudować wspólną tożsamość europejską. Chciałbym jednak zaznaczyć, że powinniśmy również przemyśleć możliwość zaangażowania w nasze programy innych krajów graniczących z UE, ponieważ edukacja i kultura nie powinny zatrzymywać się na naszych granicach. Dzięki temu będziemy mogli odbudować kontynent europejski i zachęcić młodych ludzi do aktywnego udziału w kształtowaniu naszej wspólnej przyszłości.
<SPEAKER ID="067" NAME="Mario Mauro" LANGUAGE="IT">
Uczestnictwa Szwajcarii - kraju, który wybrał inną drogę, niż członkostwo w Unii Europejskiej - w programie "Młodzież w działaniu” oraz w programie działań w zakresie uczenia się przez całe życie, nie można wykluczyć a priori, lecz należy je poddać dokładnej analizie. Dlatego też popieram warunki umowy zawartej przez Komisję z rządem szwajcarskim i będę głosował za przyjęciem sprawozdania pani poseł Pack. Przyznanie Szwajcarii możliwości czerpania korzyści z tych programów jest słuszne, lecz słuszne jest także zabezpieczanie wszystkich interesów Unii Europejskiej - finansowych i innych.
<SPEAKER ID="068" NAME="Joanna Katarzyna Skrzydlewska" AFFILIATION="PPE">
na piśmie - Panie Przewodniczący! Program ustawicznego kształcenia przez całe życie, który został zawarty w 7 programie ramowym, ma na celu rozwój różnych form uczenia się w całym okresie aktywności zawodowej poprzez wspieranie współpracy między systemami edukacji i szkoleń w krajach uczestniczących w tym programie. Grupą docelową tego programu są nie tylko studenci czy uczniowie szkół średnich, ale również osoby dorosłe, dzięki programowi systemowemu Grundtvig, oraz kadry szkoleniowe, dla których przewidziano wizyty studyjne. Wzrastający z roku na rok budżet przeznaczony na ten program wskazuje na uzasadnioną potrzebę rozwoju i współpracy w tym obszarze. W 2011 roku wynosi on prawie 1 miliard 28 milionów.
<P>
W sytuacji tak wysokiego bezrobocia wśród młodzieży, wynikającego z braku dostosowania edukacji do potrzeb rynków pracy oraz braku odpowiednich szkoleń zawodowych dla absolwentów, musimy się skupić na maksymalnym wykorzystaniu możliwości, jakie daje nam program ustawicznego kształcenia, i znaleźć rozwiązanie dla tej trudnej sytuacji. Z zadowoleniem przyjmuję inicjatywę włączenia Szwajcarii do współpracy w tej dziedzinie. Mam nadzieję, że wspólna wymiana doświadczeń przyczyni się do wzrostu poziomu zatrudnienia i zwiększy mobilność rynku pracy.
