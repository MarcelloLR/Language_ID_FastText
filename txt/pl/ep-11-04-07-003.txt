<CHAPTER ID="003">
Sprawozdanie EBI za rok 2009 (debata) 
<SPEAKER ID="007" NAME="Przewodniczący">
Pierwszym punktem posiedzenia jest sprawozdanie pana Cutaşa, w imieniu Komisji Gospodarczej i Monetarnej, w sprawie sprawozdania rocznego Europejskiego Banku Inwestycyjnego (EBI) za 2009 r. (2010/2248/INI).
<SPEAKER ID="008" NAME="George Sabin Cutaş" LANGUAGE="RO">
Panie Przewodniczący! Prezentacja przedmiotowego sprawozdania w sprawie sprawozdania rocznego Europejskiego Banku Inwestycyjnego jest elementem demokratycznej procedury, za którą EBI odpowiada co roku przed Parlamentem Europejskim.
<P>
Chodź sprawozdania takie sporządza się regularnie, nie wolno ich trywializować, gdyż zawierają one zalecenia w sprawach ważnych dla przyszłości Unii Europejskiej. Kiedy w grudniu 2009 roku wszedł w życie traktat lizboński, Europejski Bank Inwestycyjny stał się instrumentem wspierania polityki zagranicznej Unii Europejskiej oraz ważnym partnerem w budowaniu gospodarki UE.
<P>
Pragnę podziękować szanownym posłom za udoskonalenie mojego sprawozdania. Chcę też podziękować całemu personelowi EBI, szczególnie zaś prezesowi, panu Maystadtowi i wiceprezesowi, panu Kolatz-Ahnenowi, za znakomitą współpracę.
<P>
Wszyscy poszukujemy sposobu na pogodzenie rosnącego zadłużenia i deficytów państw członkowskich z celami w zakresie wzrostu gospodarczego określonymi np. w strategii Europa 2020, które wiążą się ze znacznymi inwestycjami w edukację, służbę zdrowia, technologię, zrównoważoną energię i infrastrukturę. Uważam, że rozwiązania tego problemu należy szukać na szczeblu UE, a Europejski Bank Inwestycyjny ma tu do odegrania ważną rolę.
<P>
Przedstawię dwa ważne przykłady tego, jak Europejski Bank Inwestycyjny wspomógł i będzie nadal wspomagał europejską gospodarkę. Pierwszym przykładem są kredyty dla małych i średnich przedsiębiorstw, a drugim obligacje na finansowanie projektów. Nie zapominajmy o tym, że 99 % firm w UE to małe i średnie przedsiębiorstwa. Inwestowanie w MŚP jest sposobem na istotne przyczynienie się do działań w zakresie innowacji, badań i rozwoju w Unii Europejskiej. W latach 2009 i 2010 Europejski Bank Inwestycyjny zaoferował małym i średnim przedsiębiorstwom finansowanie przekraczające docelowe kwoty wynoszące 7,5 miliarda euro.
<P>
W 2010 roku powstał także Europejski Instrument Mikrofinansowy, a zgromadzone na nim środki w kwocie 200 milionów euro przeznaczone są na mikrokredyty. Zauważamy jednak utrzymujące się trudności w zakresie dostępu przedsiębiorców do tych środków.
<P>
Uważam, że trzeba zwiększyć przejrzystość procedur stosowanych w procesie wyboru pośredników finansowych EBI i udzielania im kredytów. Obowiązkiem Europejskiego Banku Inwestycyjnego jest także zapewnienie regionom objętym celem konwergencji pomocy technicznej i współfinansowania, których potrzebują, aby móc podjąć większą część środków im udostępnionych.
<P>
Innym tematem, który chcę poruszyć, są obligacje na finansowanie projektów. Czy mamy prawo pokładać tak wielkie nadzieje w tym instrumencie finansowym? Sądzę, że tak. Jego celem jest zwiększenie ratingu kredytowego obligacji emitowanych przez przedsiębiorstwa poprzez przyciągnięcie środków prywatnych stanowiących uzupełnienie inwestycji ze środków krajowych i z Funduszu Spójności. Dzięki takiemu efektowi mnożnikowemu przedsiębiorstwa uzyskają więcej pieniędzy na wdrażanie projektów infrastrukturalnych w obszarze transportu, energii, technologii informacyjnej i zrównoważonego rozwoju. Trzeba się skoncentrować na pewnych projektach kluczowych takich jak zrównoważony rozwój, infrastruktura drogowa i kolejowa, oraz połączenie portów z rynkami europejskimi i z tymi, które zapewniają niezależność energetyczną, jak np. gazociąg Nabucco czy projekt ITGI.
<P>
Skoro rozmawiamy dziś o możliwych rozwiązaniach obecnego kryzysu finansowego, to trzeba porozmawiać także o kwestii przejrzystości i rajów podatkowych. Brak przejrzystości pośredników finansowych przybrał postać uchylania się od zobowiązań podatkowych i oszustw, i pogorszył naszą obecną sytuację.
<P>
Europejski Bank Inwestycyjny, jako bank ogólnoeuropejski, nie może uczestniczyć w operacjach dokonywanych za pośrednictwem jurysdykcji odmawiających współpracy, określonych obecnie przez różne organy międzynarodowe. Jednocześnie listy tych krajów wciąż nie są wystarczające. Europejski Bank Inwestycyjny może tu zadziałać poprzez regularne dokonywanie właściwej oceny i publikowanie jej wyników.
<P>
Kończąc, chcę wspomnieć o roli EBI poza Unią Europejską, w krajach, które chcą do niej przystąpić i które są objęte polityką współpracy i rozwoju. W krajach tych Europejski Bank Inwestycyjny wspiera cele polityki zagranicznej UE. Dlatego uważam, że musimy zwiększyć liczbę zaangażowanych i wyspecjalizowanych pracowników oraz udział podmiotów lokalnych w projektach.
<P>
Chętnie wysłucham głosów obecnych tu posłów i ponownie zabiorę głos pod koniec debaty.
<SPEAKER ID="009" NAME="Philippe Maystadt" LANGUAGE="FR">
Panie Przewodniczący, Panie i Panowie! Przede wszystkim pragnę podziękować za ponowne zaproszenie do udziału w debacie na temat sprawozdania w sprawie sprawozdania rocznego Europejskiego Banku Inwestycyjnego. Staje się to już nasza tradycją.
<P>
Dziękuję szczególnie sprawozdawcy, panu posłowi Cutaşowi. Postąpił słusznie, badając sprawy nie tylko pod kątem minionych zdarzeń, lecz także pod kątem wytycznych na przyszłość. Właśnie o tym chcę dziś powiedzieć. Wspomniał pan, że nasza Rada Dyrektorów opracowała trzytorowe podejście do działań Europejskiego Banku Inwestycyjnego w kilku kolejnych latach. Będziemy prowadzić prace w trzech obszarach: wdrażanie strategii Europa 2020, walka ze zmianami klimatu i wspieranie polityki zagranicznej UE.
<P>
W sytuacji kryzysu finansowego, a następnie gospodarczego, który wybuchł w roku 2008, państwa członkowskie zareagowały krótkofalowo, przyjmując różne plany narodowe, które pierwotnie miały wesprzeć banki, a następnie stymulować naprawę gospodarczą. Plany narodowe, jak wiadomo, wspierał europejski plan naprawy gospodarczej przyjęty przez Radę Europejską w grudniu 2008 r. EBI ze swej strony zwiększył kwotę pożyczek z 48 miliardów euro w roku 2007 do 79 miliardów euro w roku 2009 i skierował zastrzyk środków na rzecz tych obszarów gospodarki realnej, które Rada określiła jako priorytetowe, wspierając małe i średnie przedsiębiorstwa, o czym mówił sprawozdawca.
<P>
Po tej doraźnej reakcji, która pozwoliła nam uniknąć najgorszego, potrzebna jest nam odpowiedź bardziej długofalowa. I tu przydaje się strategia Europa 2020, której zasadniczym elementem jest wzrost zatrudnienia i wydajności w oparciu o tzw. trójkąt wiedzy, tj. o szkolenia, badania i innowacje. EBI chętnie wniesie swój istotny wkład we wdrażanie tej strategii. W roku 2010 EBI przeznaczył ponad 4 miliardy euro na finansowanie projektów w sektorze edukacji i ponad 7 miliardów euro na badania, rozwój i innowacje.
<P>
EBI zamierza zwiększyć środki przeznaczane na działania w tych obszarach poprzez dalsze wdrażanie wraz z Komisją Europejską instrumentów wspólnego finansowania w ramach mechanizmu finansowania opartego na podziale ryzyka w zakresie badań. Instrumenty tego rodzaju są bowiem dźwignią dla budżetu UE. Przy takich samych środkach budżet UE może obejmować znacznie więcej inwestycji, a jednocześnie te wspólne instrumenty rozwiązują problemy kapitałowe EBI. Oznacza to, że przy takiej samej wysokości kapitału EBI może udzielić więcej pożyczek.
<P>
Wspomniałem o mechanizmie finansowania opartym na podziale ryzyka w dziedzinie badań. To dobry przykład. Pod koniec 2010 roku środki budżetowe w wysokości około 390 milionów euro i kapitał EBI w wysokości około 700 milionów euro pozwolił na udzielenie pożyczek w kwocie ponad 6 miliardów euro, tj. na sfinansowanie ponad 16 miliardów euro inwestycji w badania. Widać tu zatem dwa rodzaje dźwigni uzyskiwane dzięki takiemu instrumentowi. Jasne jest więc dla nas, że wkład EBI we wdrażanie strategii Europa 2020 będzie jeszcze efektywniejszy, gdyż będziemy mogli korzystać z pragmatycznej współpracy z Komisją oraz z innymi instytucjami finansowymi.
<P>
Drugi obszar to walka ze zmianami klimatu i ich tragicznymi skutkami. Temat ten stał się priorytetem dla EU, a zatem i dla EBI. Tragedia w elektrowni jądrowej w Fukushimie i związane z nią wątpliwości sprawiają, że potrzeba wielkich inwestycji w oszczędne i odnawialne źródła energii i w nowe technologie jest jeszcze większa.
<P>
W 2010 roku pożyczki EBI udzielone na projekty dotyczące bezpośrednio zmniejszenia emisji gazów cieplarnianych wzrosły do niemal 20 miliardów euro, tj. do niemal 30 % wszystkich naszych pożyczek. Pożyczki na projekty dotyczące energii odnawialnej wyniosły 6,2 miliarda euro. Wykorzystano je głównie na projekty dotyczące energii wiatrowej i słonecznej. Pożyczki na projekty dotyczące zwiększenia energooszczędności wzrosły w roku 2010 do 2,3 miliarda euro i będą rosnąć nadal przez kilka następnych lat, gdyż w wielu miastach UE potencjał oszczędności energii jest wielki, szczególnie w budynkach użyteczności publicznej i w domach. Na inwestycje związane z rozwojem transportu miejskiego, a zatem na zmniejszenie zanieczyszczenia pochodzącego z indywidualnych środków transportu, EBI przeznaczył w 2010 roku 7,9 miliarda euro.
<P>
Będziemy kontynuować te działania. Będziemy wspierać oszczędność energii, wydajność energetyczną i energię odnawialną. EBI jest także liderem rozwoju metodologii - bardzo złożonej z powodu trudności technicznych - pozwalającej na bardziej precyzyjny pomiar emisji dwutlenku węgla we wszystkich projektach, które finansuje. Działania te świadczą o naszej woli walki ze zmianami klimatu.
<P>
Kończąc, wspomnę o trzecim obszarze. Nie da się prowadzić polityki zagranicznej bez wsparcia finansowego. Wiedzą o tym Chiny. Przeprowadzają one interwencje finansowe w całym świecie, wspierając w ten sposób swą politykę zagraniczną. Jeśli Unia Europejska naprawdę chce prowadzić politykę zagraniczną, która liczy się w świecie, musi mieć wsparcie finansowe. EBI może to wsparcie zapewnić. To jeden z wniosków sprawozdania Camdussusa w prawie mandatu EBI do prowadzenia działań zewnętrznych. Zobaczymy, czy państwa członkowskie, które także są udziałowcami EBI, postąpią zgodnie z tym zaleceniem i podejmą odpowiednią decyzję, przygotowując ramy finansowe na lata 2014-2020.
<P>
Panie Przewodniczący, Panie i Panowie! Tak wygląda trzytorowe podejście EBI do działań w nadchodzących latach.
<SPEAKER ID="010" NAME="Maroš Šefčovič">
wiceprzewodniczący Komisji - Panie Przewodniczący! Chcę przede wszystkim podziękować sprawozdawcy, Panu Posłowi Cutaşowi, za bardzo dobre sprawozdanie. Pragnę też powitać na naszej sesji pana Maystadta. Komisja pragnie pogratulować jemu i EBI zdecydowanych reakcji na światowy kryzys finansowy.
<P>
Wsparcie EBI było niezbędne. EBI pomógł nam sfinansować niedobory kredytowe na rynku. Było to ważne nie tylko dla państw członkowskich i kandydujących do UE, ale także dla naszych partnerów na świecie. EBI znacznie zwiększył ilość udzielanych pożyczek, dbając jednocześnie o zwiększenie środków w kluczowych obszarach sprzyjających wzrostowi.
<P>
Komisja podziela pogląd Parlamentu, że wsparcie polityki spójności UE oraz przejście do gospodarki niskoemisyjnej to dla EBI cele kluczowe. W związku z tym Komisja połączyła swe wysiłki z grupą EBI, by wesprzeć konwergencję w ramach wspólnych instrumentów finansowych, które dobrze znamy - tj. JASPERS, JEREMIE, i ELENA - na rzecz walki ze zmianami klimatu. Co więcej, z zadowoleniem przyjmujemy zwiększenie liczby pożyczek dla MŚP i popieramy wezwanie do stosowania środków zapewniających jakość, by zwiększyć wartość dodaną i przejrzystość interwencji grupy EBI w tym zakresie.
<P>
W tym kontekście niezbędna wydaje się ocena optymalnego podziału pracy pomiędzy EBI a EFI. Wielki wysiłek podejmowany przez EBI każe wziąć pod uwagę rolę optymalizacji wykorzystania środków z EBI. Trzeba zadbać o równowagę pomiędzy zwiększaniem działalności a działaniami zwiększonego ryzyka, które pochłaniają więcej kapitału, lecz zapewniają większą wartość dodaną interwencjom grupy EBI.
<P>
Pragnę powiedzieć kilka słów o instrumentach finansowych. Uważamy, że przy udziale kluczowych instytucji finansowych takich jak EBI trzeba powszechniej korzystać z innowacyjnych instrumentów finansowych. Instrumenty wykorzystujące pożyczki natychmiastowe, kapitał i gwarancje pomagają maksymalizować korzystne oddziaływanie budżetu UE, przyciągając dodatkowe środki pochodzące od stron trzecich. Ponadto większe wykorzystanie wspólnych instrumentów finansowych i podział ryzyka z budżetem UE mogłyby zaowocować uwolnieniem kapitału i zwiększać dźwignię środków własnych EBI oraz jej zasięg. To zaś oznacza więcej projektów wspierających wdrażanie strategii Europa 2020 i lepsze wsparcie jej celów.
<P>
Bardzo dobrym przykładem jest inicjatywa dotycząca obligacji na finansowanie projektów, która jest obecnie w fazie konsultacji społecznych. W strategii Europa 2020 nawołuje się do wielkich międzynarodowych inwestycji w sztandarowe działania tej strategii i do rozwijania inteligentnych, zmodernizowanych i w pełni wzajemnie połączonych infrastruktur. Inicjatywa dotycząca obligacji na finansowanie projektów pomogłaby w finansowaniu konkretnych projektów w dziedzinie transportu, energii i infrastruktury komunikacyjnej, a potencjalnie także w innych sektorach, które mogą pomóc w budowie przyszłego wzrostu i zatrudnienia. Cieszę się z poparcia wyrażonego dla tej inicjatywy w przedmiotowym sprawozdaniu.
<P>
Przygotowując wnioski dotyczące kolejnych wieloletnich ram finansowych, Komisja prowadzi strategiczne analizy i dąży do optymalnego wykorzystania nowych instrumentów w porozumieniu z EBI i innymi instytucjami finansowymi, korzystając z ich wiedzy finansowej i doświadczenia rynkowego.
<P>
Kończąc, chcę wspomnieć jeszcze o działaniach zewnętrznych EBI. Jeśli chodzi o działalność finansową EBI poza UE, Komisja popiera zwiększenie pułapów zaproponowane przez Parlament w śródokresowym przeglądzie działalności zewnętrznej EBI w ramach mandatu do jej prowadzenia, szczególnie zaś zwiększenie o miliard euro pułapu dla regionu śródziemnomorskiego. Wiemy, jak to dziś ważne. To niezbędne dla zapewnienia zrównoważonej interwencji EBI i dla wspierania demokratycznych transformacji w naszych krajach partnerskich. Raz jeszcze podkreślamy też potrzebę ponownego wykorzystania przez EBI przepływów z poprzednich inwestycji w regionie śródziemnomorskim w celu inwestowania kapitału ryzyka w prywatny sektor MŚP w tym regionie. Co więcej popieramy stopniowe wzmacniane potencjału rozwojowego EBI, gdyż dodatkowe potrzeby będą wymagać stopniowego zwiększania liczby wyspecjalizowanych pracowników.
<P>
Jak wynika z wniosku Komisji przedstawionego w następstwie śródokresowego przeglądu mandatu EBI do prowadzenia działalności zewnętrznej Komisja powoła grupę roboczą do zbadania kwestii potencjalnego utworzenia platformy UE na rzecz współpracy zewnętrznej i rozwoju. Jej celem jest optymalizacja funkcjonowania mechanizmów łączenia dotacji i pożyczek ze strony Komisji, EBI i innych wielostronnych i dwustronnych instytucji. Utworzenie takiej platformy pomogłoby uzyskać synergię i wzmocnić współpracę pomiędzy EBI a innymi instytucjami finansowymi. W tym kontekście pragnę wspomnieć, że na początku marca podpisany został protokół ustaleń pomiędzy EBI a EBOR.
<SPEAKER ID="011" NAME="Jean-Pierre Audy" LANGUAGE="FR">
Panie Przewodniczący, Panie Komisarzu! Cieszy mnie fakt, że pan Maystadt tyle uwagi poświęca posłom do PE, gdyż jako prezes międzyrządowego banku nie ma on takiego obowiązku. Doceniamy to. Zajmę się teraz bezpieczeństwem i uwspólnotowieniem Europejskiego Banku Inwestycyjnego.
<P>
Jeśli chodzi o bezpieczeństwo, pan Maystadt powiedział, że chce być organem i ramieniem finansowym Unii Europejskiej. Tak, ale pod warunkiem zachowania ratingu AAA. Co więcej, w Komisji Kontroli Budżetowej od lat twierdzimy, że EBI powinien podlegać ostrożnościowemu nadzorowi regulacyjnemu. Proponujemy, by nadzór ten sprawował albo Europejski Bank Centralny, albo - za zgodą EBI - nowy Europejski Urząd Nadzoru Bankowego, z udziałem lub bez udziału jednego krajowego organu regulacyjnego lub kilku krajowych organów regulacyjnych. Panie Komisarzu! Domagamy się przedstawienia stosownych wniosków.
<P>
Panie Przewodniczący! Kończąc, wspomnę o naszej propozycji, by Unia Europejska stała się członkiem Europejskiego Banku Inwestycyjnego, aby ten międzyrządowy instrument mógł stopniowo stawać się instrumentem wspólnotowym.
<SPEAKER ID="012" NAME="Danuta Maria Hübner">
w imieniu grupy PPE - Panie Przewodniczący! Podobnie jak prezes Maystadt, chcę mówić o przyszłości. Wspomnę tu o trzech kwestiach. Europa potrzebuje przede wszystkim wzrostu i restrukturyzacji, a to oznacza inwestycje i ich sfinansowanie.
<P>
Dziś należy sobie zadać pytanie, skąd mogą pochodzić te środki. Ważnym elementem odpowiedzi na to pytanie jest Europejski Bank Inwestycyjny i podobne mu instytucje. Musimy też pamiętać, że w nadchodzących latach globalna konkurencja w zakresie finansowania będzie ogromna. Budżety krajowe będą potrzebować kolejnych cięć. Także sektor bankowy obarczony będzie znaczną niepewnością, kiedy powróci do swej zwykłej działalności finansowej. I oczywiście budżet UE będzie jak zwykle za mały na to, by zapewniać skuteczne rozwiązania naszych problemów. EBI będzie więc niezbędny.
<SPEAKER ID="013" NAME="Thijs Berman" LANGUAGE="NL">
Panie Przewodniczący! Gratuluję koledze, Panu Posłowi Cutaşowi, wspaniałego sprawozdania w sprawie sprawozdania rocznego EBI za rok 2009. Gratuluję mu także jego przemówienia.
<P>
Chce jednak omówić jeden szczególny aspekt, a mianowicie związek pomiędzy Radą a Parlamentem. Parlament Europejski jest współlegislatorem w odniesieniu do mandatu EBI do prowadzenia działalności zewnętrznej, czyli wszystkich działań EBI poza UE, w krajach sąsiednich i w krajach rozwijających się. Wydaje się jednak, że Radzie z trudem przychodzi poważne traktowanie wniosków Parlamentu w sprawie przeglądu mandatu EBI do prowadzenia działalności zewnętrznej. Ku mojemu zdziwieniu, Rada jak zwykle chłodno zbywa wszelkie nowe propozycje wysuwane przez Parlament jako "nie do przyjęcia”.
<P>
Mówię tu szczególnie o propozycjach dotyczących aktywnej roli EBI w odniesieniu do walki ze zmianami klimatu i zwiększenia znaczenia EBI w zakresie mikrofinansowania. Czy te propozycje są "nie do przyjęcia”? Czy zadaniem Rady jest określanie zakresu tematów, jakie może podejmować Parlament Europejski? Nie, Parlament Europejski i Rada są współlegislatorami występującymi na jednakowych zasadach i powinny razem, w ścisłym porozumieniu z Komisją Europejską, określać zasady dotyczące działalności zewnętrznej EBI. To wymaga konsultacji, wspólnych obrad, kompromisu, otwartości obu legislatorów. Nie ma zatem sensu ani powodu, by twierdzić, że propozycje, które ogromna większość w Parlamencie Europejskim uważa za ważne, są "nie do przyjęcia”. Jeśli o mnie chodzi, nie do przyjęcia jest tak nieżyciowa postawa Rady. Fakt, że nie ma tu dziś ani jednego jej przedstawiciela dowodzi tego absurdu i braku zainteresowania ze strony Rady.
<P>
EBI jest ważnym narzędziem polityki zagranicznej UE na świecie. Bank publiczny, bank, który dzięki udzielanym pożyczkom może się przyczynić do wzrostu gospodarczego i do poprawy infrastruktury, jest niezbędny dla rozwoju naszych sąsiadów. To samo dotyczy naszych relacji z krajami rozwijającymi się. Tam także bardzo ważny jest bank publiczny. Bank taki musi przestrzegać traktatu lizbońskiego i dążyć do wyznaczonych w nim celów. Jednym z nich jest ograniczenie ubóstwa. Parlament Europejski chce wyraźnie określić tę rolę EBI w ramach jego mandatu do prowadzenia działalności zewnętrznej. Oczekuję otwartości i konstruktywnej postawy Rady, która umożliwi nam wspólne wyjaśnienie tej kwestii.
<SPEAKER ID="014" NAME="Sylvie Goulard" LANGUAGE="FR">
Panie Przewodniczący, Panie Maystadt! Chcę podkreślić jedną rzecz.
<P>
Kiedy rozpoczęliśmy prace na przedmiotowym sprawozdaniem, ze względu na sytuację w Unii Europejskiej potrzebne były ewidentnie długofalowe inwestycje. Kryzys pokazał, że nasze podejście było zbyt krótkowzroczne, jak powiedziałby Tommaso Padoa-Schioppa. Potrzebne nam naprawdę długofalowe inwestycje, a EBI odgrywa w nich główną rolę.
<P>
Wszystkie ostatnie wydarzenia - szczególnie te na południu regionu śródziemnomorskiego - oraz świadomość szeregu trudności związanych z kwestią energii, tym bardziej każe nam zachęcać EBI do działania i wspierać go. W Parlamencie zawsze będą posłowie, którzy wspierają wasze działania. Zgadzam się jednak z tym, co powiedział pan Audy. Trzeba też dążyć do zapewnienia zwiększonego nadzoru, jaki wprowadziliśmy już w wielu instytucjach.
<P>
Choć osobiście jestem zwolennikiem obligacji na finansowanie projektów i wielu omawianych obecnie pomysłów, uważam, że musimy zadbać o to, by nie przyjmować pochopnie rozwiązań w zakresie partnerstwa publiczno-prywatnego i przyjrzeć się bliżej temu, jak są one zorganizowane i ile będą ostatecznie kosztować podatników i wszystkich zainteresowanych. Uważam, że to bardzo przydatne narzędzie, ale Europa dysponuje już pewnymi środkami. Mam na myśli fundusz Marguerite i funkcjonowanie kas depozytowo-konsygnacyjnych, które podejmują inicjatywy międzynarodowe. Dlatego nawołuję do zwiększenia liczby długofalowych inwestycji i wprowadzenia monitoringu stosownego do tego, co chcemy wspólnie osiągnąć. Uważam, że to minimum.
<P>
W każdym razie popieramy EBI i chcemy, by ostatnie wydarzenia skłaniały nas do bardziej dalekowzrocznej i szerszej debaty.
<SPEAKER ID="015" NAME="Pascal Canfin" LANGUAGE="FR">
Panie Przewodniczący, Panie Maystadt, Panie Komisarzu! Jak wiecie, Grupa Zielonych/Europejskie Wolne Przymierze jest z EBI bardzo związana. Uważamy, że EBI jest bardzo ważnym instrumentem porządku publicznego. A ponieważ jesteśmy z nim bardzo związani, jesteśmy też wobec niego bardzo wymagający.
<P>
Naszym zdaniem EBI jest ostatecznie po prostu bankiem, i jako taki podlega bankowym ograniczeniom, z którymi trzeba się liczyć. Kilkoro posłów zwróciło tu słusznie uwagę, że być może EBI powinien uwzględnić nowe ograniczenia sektora bankowego. Jednocześnie EBI jest bankiem wyjątkowym, ponieważ faktycznie jest on finansowany z pieniędzy podatników. Ma też spełniać zadania, jakich nie spełniają inni i przyjmować zasady, które wykraczają poza możliwości sektora prywatnego.
<P>
Pragnę podkreślić jedną lub dwie rzeczy, które moim zdaniem EBI mógłby robić lepiej, choć i tu pojawiły się ostatnio postępy. Pierwsza sprawa dotyczy rajów podatkowych. Walka z nimi jest dla nas niezwykle ważna. Uważam, że jest też ważna dla ogromnej większości posłów do PE. Kryzys pokazał, że raje podatkowe zaciemniają, podkopują i osłabiają cały system finansowy, jak i światową gospodarkę.
<P>
Dlatego w przedmiotowym sprawozdaniu większość posłów popiera zwiększenie przejrzystości EBI w odniesieniu do pożyczek udzielanych przedsiębiorstwom, które przechodzą przez raje podatkowe. Uważam, że tę praktykę należy przerwać. Zdaję sobie sprawę, że EBI ma ograniczenia operacyjne, ale prawdziwym przesłaniem politycznym w tej sprawie jest to, że jeśli EBI ma wspierać finansowo Europę, to musi staczać batalie, a wśród nich także batalię przeciwko rajom podatkowym.
<P>
My oczywiście chcielibyśmy się posunąć dalej. Innymi słowy, chcielibyśmy, by zostały określone warunki udzielania przez EBI pożyczek przedsiębiorstwom, które nie stanowią części całego łańcucha wartości w rajach podatkowych znajdujących się na uaktualnianej ostatnio czarnej liście OECD.
<P>
Drugą sprawą, którą chcieliśmy poruszyć, jest monitorowanie i zarządzanie. Pani Goulard mówiła o tym przed chwilą. Uważam, że powinniśmy mieć większy wybór, że powinniśmy zwiększyć wspólną odpowiedzialność za to, by wybór projektów związanych z pieniędzmi podatników dokonywany był jak najbardziej demokratycznie i przejrzyście.
<P>
Trzecia sprawa dotyczy oceny korzyści z działań EBI. Oczywiście EBI ocenia je między innymi pod kątem finansowym. Jak już powiedziałem, EBI jest bankiem, co oznacza, że musi spełniać kryteria dotyczące stosunku ryzyka do korzyści. EBI ma też jednak na celu zapewnienie innych korzyści, dlatego używa pieniędzy publicznych. EBI ma na celu zapewnienie spójności społecznej poprzez walkę z ubóstwem oraz ochronę środowiska. Uważam, że można poczynić większe postępy w zakresie sprawozdawczości i szacowania korzyści niefinansowych, które są sednem działania i mandatu EBI. Moim zdaniem zamiast zestawiać korzyści finansowe z niefinansowymi, EBI powinien przeprowadzać jak najszersze analizy, nie ograniczając ich do samych kwestii pieniężnych i finansowych.
<P>
Ostatnia kwestia w moim wystąpieniu dotyczy zmian klimatu. W przedmiotowym sprawozdaniu mówi się wyraźnie, że EBI musi dążyć do realizacji celów wyznaczonych przez EU. Oficjalnym celem Unii Europejskiej jest zmniejszenie emisji gazów cieplarnianych o 80 % do roku 2050. Nie będzie to możliwe, jeśli nadal będziemy finansować elektrownie węglowe, których żywotność wynosi 40 lat i które emitują znaczne ilości CO2.
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="016" NAME="William" AFFILIATION="The Earl of) Dartmouth  (EFD">
Panie Przewodniczący! Czy pan Canfin pomyślał, że wykorzystanie EBI jako instrumentu polityki publicznej, co proponuje on sam, jak i jego partia, bezpośrednio obciąży finansowo podatników UE, a szczególnie podatników brytyjskich? Czy w ogóle wziął to pod uwagę?
<SPEAKER ID="017" NAME="Pascal Canfin" AFFILIATION="Verts/ALE">
(FR) Mam na to prostą odpowiedź. Uważam, że EBI kosztuje brytyjskich podatników o wiele mniej niż inne, zupełnie prywatne banki brytyjskie. Uważam też, że EBI dba o interes ogólny, jak i o interes podatników brytyjskich, o wiele lepiej niż inne banki brytyjskie, które podatnicy muszą ratować.
<SPEAKER ID="018" NAME="Kay Swinburne">
w imieniu grupy ECR - Panie Przewodniczący! Parlament spędził wiele godzin, dyskutując o tym, jak uczynić europejskie organy nadzoru odpowiedzialnymi za usługi finansowe naszej najbardziej przejrzystej i odpowiedzialnej organizacji. W wyniku tego utworzono europejskie organy nadzoru, które podlegają pełnemu nadzorowi Parlamentu. W tej nowej erze odpowiedzialności po kryzysie finansowym oraz w świetle zmian wynikających z traktatu lizbońskiego musimy jednak wprowadzić porównywalny nadzór nad istniejącymi instytucjami UE, włącznie z EBI.
<P>
Zważywszy na ważną rolę EBI w finansowaniu strategii państw członkowskich i w działaniach zagranicznych UE, czas na zwiększenie rozliczalności EBI przed Parlamentem. Musimy oceniać portfel pożyczek, ogólną bankowość i pożyczki udzielane przez EBI tak samo, jakbyśmy oceniali nasze banki komercyjne. Trzeba stosować rygorystyczne testowanie warunków skrajnych, a wszystkie działania finansowe muszą być wykazywane w bilansie. Kiedy zaś mowa o dźwigni lub o ryzyku, powinniśmy sankcjonować ograniczenia ryzyka, gdyż każde niepowodzenie oznacza, że w ostatecznym rozrachunku znowu zapłaci podatnik. Czas, by Parlament Europejski zaczął pilniej nadzorować działania EBI, zwłaszcza że rola EBI w zakresie opracowywania nowych instrumentów finansowych wzrasta.
<SPEAKER ID="019" NAME="Jürgen Klute" LANGUAGE="DE">
Panie Przewodniczący, Panie Maystadt, Panie Komisarzu, Panie i Panowie! Kluczowym zadaniem Europejskiego Banku Inwestycyjnego (EBI) jest realizacja celów UE poprzez długofalowe finansowanie korzystnych dla UE inwestycji. Oznacza to także, że EBI obowiązują wartości UE, czyli standardy społeczne, przejrzystość, wysokie standardy ochrony środowiska, rozwój i zrównoważona gospodarka oraz tworzenie miejsc pracy. Słyszymy jednak od organizacji pozarządowych zajmujących się wdrażaniem projektów finansowanych z EBI na szczeblu lokalnym, że brak tam dbałości o pilnowanie tych standardów. Wspominało już o tym kilkoro przedmówców. Organizacje pozarządowe krytykują brak przejrzystości sposobu monitorowania pożyczek w EU i na całym świecie, sposobu ich wykorzystania i sprawozdawczości pośredników finansowych EBI. Na ile EBI ma świadomość tej krytyki i na ile rzeczywiście analizuje te zarzuty? To właśnie chcemy wiedzieć.
<P>
Z naszego punktu widzenia spełnienie przynajmniej części żądań organizacji pozarządowych wobec EBI, jak na przykład większa przejrzystość udzielania pożyczek przez pośredników finansowych i opracowanie wyraźniejszych warunków finansowych dla pośredników finansowych, jak również kryteriów efektywności udzielanych pożyczek, jest całkiem realne. By zwiększyć przejrzystość, organizacje pozarządowe proponują też, by informacje o projektach z zakresu ochrony środowiska i informacje finansowe o projektach finansowanych przez EBI publikować przed ich zatwierdzeniem. Szczególnie projekty finansowane przez EBI w krajach trzecich należy podać niezależnej ocenie pod kątem wpływu na zrównoważony rozwój, aby poznać ich oddziaływanie gospodarcze, społeczne i środowiskowe.
<P>
Istnieją też jednak problemy inne niż przejrzystość. Sposób monitorowania przestrzegania standardów UE w zakresie ochrony środowiska, kwestii społecznych i zamówień publicznych także spotkał się z krytyką organizacji pozarządowych. Ścisłe monitorowanie tych standardów powinno oczywiście dotyczyć wszystkich operacji finansowych EBI. Projekty, które tych standardów nie spełniają, nie powinny uzyskiwać wsparcia.
<P>
Kończąc, pragnę wspomnieć o polityce energetycznej. Cieszy mnie, że wśród aktualnych celów EBI znalazło się wspieranie zrównoważonych i bezpiecznych dostaw energii. Zważywszy na awarię reaktora w elektrowni Fukushima, propagowanie perspektywicznej energii odnawialnej bez emisji CO2 i bez stosowania technologii jądrowej, oraz propagowanie efektywności energetycznej we wszystkich obszarach inwestycji EBI musi być najwyższym priorytetem.
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="020" NAME="Hans-Peter Martin" AFFILIATION="NI">
(DE) Panie Przewodniczący! Prezes Europejskiego Banku Inwestycyjnego (EBI) powiedział, że w jego wizji EBI mógłby się stać siłą napędową w krajach rozwijających się, wraz z Chinami. Teraz skrytykował Pan tę współpracę rozwojową. Czy mógłby Pan podać nieco więcej szczegółów? I co Pan sądzi o pomyśle, by EBI stał się odpowiednim instrumentem równoważącym lub uzupełniającym działania Chin w krajach rozwijających się?
<SPEAKER ID="021" NAME="Jürgen Klute" AFFILIATION="GUE/NGL">
(DE) Panie Przewodniczący! Trudno w tak krótkim czasie mówić o szczegółach. Dysponuję jednak licznymi sprawozdaniami instytucji pozarządowych, które chętnie udostępnię. Sądzę, że Europejski Bank Inwestycyjny (EBI) także je zna. W sprawozdaniach tych mówi się o lokalnym wspieraniu pomocy rozwojowej przez EBI w krajach Afryki i Azji, które też poddaje się pewnej krytyce. Chętnie udostępnię te sprawozdania, ale teraz nie mogę podać szczegółów.
<SPEAKER ID="022" NAME="Godfrey Bloom">
w imieniu grupy EFD - Panie Przewodniczący! Zabieram głos, by poruszyć dwie sprawy, które mogą okazać się pomocne. Przez 35 lat zajmowałem się bankowością inwestycyjną, byłem dyrektorem ds. inwestycji, doradcą inwestycyjnym i strategiem gospodarczym. Nigdy w życiu nie kupiłem banku, który zbankrutował. Nigdy nie kupiłem banku-bankruta dla moich klientów. Jednak od kilku lat politycy i biurokraci stawiają mnie pod ścianą jako podatnika i każą mi kupować więcej niewypłacalnych banków niż można sobie wyobrazić. Nie są to nawet banki brytyjskie. Są to banki zagraniczne. Dziś słyszę, że oczekuje się od brytyjskich podatników ratowania Portugalii!
<P>
Jeśli zechcę inwestować za granicą, kupię udziały w funduszu rynków wschodzących. Nie chcę, by śmieszny znacjonalizowany bank na siłę inwestował pieniądze moje lub moich wyborców. Mówię "śmieszny bank”, ponieważ wszystko, co usłyszałem tu od pana Maystadta, to deklaracje na temat tego, jak będzie Pan inwestował pieniądze, by zmieniać pogodę. Nigdy w życiu nie słyszałem tylu nonsensów. Nie wiem, kto Panu doradza, ale statystycznie rzecz biorąc, od około 15 - 16 lat pogoda zasadniczo się nie zmieniła, więc na co mają iść wszystkie te pieniądze?
<P>
Ani ja, ani Brytyjczycy nie chcą inwestować w Pana bank. Radzę Panu, jeśli chce Pan zachować swój status AAA, by zignorował Pan wezwania Parlamentu - pełnego ekscentryków, zielonych i znudzonych gospodyń domowych - szczególnie jeżeli chodzi o pkt 48 przedmiotowego sprawozdania. Panele słoneczne w kraju dzikiej zwierzyny, żyraf i bębnów bongo pozbawią Pana statusu AAA w mgnieniu oka.
<SPEAKER ID="023" NAME="Hans-Peter Martin" AFFILIATION="NI">
(DE) Panie Przewodniczący! Kiedy słucha się uwag brytyjskiego mówcy, a następnie spogląda na rzeczywistą sytuację zaistniałą w ostatnich latach na rynkach finansowych i w bankach, którym mamy ufać, ma się wrażenie, że mowa o innych rzeczywistościach.
<P>
Powracając jednak do debaty; to chcę powiedzieć, że Europejski Bank Inwestycyjny (EBI) jest ważnym instrumentem w trzech obszarach. Uważam, że to, co mówi pan Klute, powinno stać się częścią strategii zewnętrznej. To straszne, jak chińscy inwestorzy, inwestorzy państwowi, coraz bardziej podkopują systemy polityczne, ponieważ mają udziały w kilku lokalnych projektach budowy mostów. Jeśli chodzi o udział Unii Europejskiej, nic takiego nie stwierdzamy. Uważam, że tak powinno pozostać.
<P>
Moja druga uwaga dotyczy małych i średnich przedsiębiorstw, które są zaniedbywane przez tradycyjne banki zorientowane wyłącznie na maksymalizację zysków.
<P>
Moja trzecia uwaga dotyczy zmian w polityce energetycznej. Choć awaria japońskiego reaktora to prawdziwa tragedia, może ona stać się przyczynkiem do podjęcia odpowiednich działań tu, w Europie.
<SPEAKER ID="024" NAME="Jean-Paul Gauzès" AFFILIATION="PPE">
(FR) Panie Przewodniczący, Panie Maystadt, Panie Komisarzu! Po uwagach, które właśnie usłyszałem, a których nie godzi się tu słuchać, chcę powiedzieć, że większość z nas uważa działania EBI za bardzo pozytywne. Usprawnienia wprowadzone traktem lizbońskim wyznaczają EBI nowy zakres działań, co powinno pomóc działać mu jeszcze skuteczniej i znajdować odpowiednie rozwiązania w obliczu światowego kryzysu finansowego.
<P>
Jak już podkreślono, EBI zapewnia rzeczywiste wsparcie małym i średnim przedsiębiorstwom, i w znacznym stopniu przyczynia się do osiągania celu konwergencji polityki spójności UE. Działania te trzeba kontynuować i w miarę możliwości wzmagać.
<P>
EBI musi lepiej promować swe strategiczne inwestycje w Europie, dlatego zachęcam do wspierania tych, którzy podjęli inicjatywę poprawy długofalowego finansowania, a zwłaszcza kasy depozytowo-konsygnacyjne - caisse des dépôts i cassa dei depositi - i KfW. Uważam, że trzeba ich wspierać, gdyż opracowywane dziś regulacje dotyczące bankowości i rachunkowości nie zachęcają nas do długofalowych inwestycji i karzą tych, którzy się za nimi opowiadają. Ponadto, przeciwnie do tego, co często się mówi, potrzebne nam są zmiany, a nie tylko adaptacja. Długofalowe finansowanie jest, jak już wspomniano, niezbędne dla otwarcia nowej perspektywy dla Europy.
<P>
Poza Unią Europejską EBI rzeczywiście musi być siłą napędową i musi proponować inicjatywy, szczególnie w zakresie finansowania krajów śródziemnomorskich. W obecnych trudnych warunkach w wielu z tych krajów EBI może się przyczynić do rozwoju gospodarczego w kontekście działań UE na rzecz regionu śródziemnomorskiego poprzez finansowanie celowe, i w ten sposób pomóc w tworzeniu demokratycznej cywilizacji w krajach, których przyszłość wciąż jest niepewna.
<P>
Zauważyłem tu gotowość EBI do takiego działania, jeśli UE o to poprosi, a mam taką nadzieję.
<SPEAKER ID="025" NAME="Antolín Sánchez Presedo" AFFILIATION="S&amp;D">
(ES) Panie Przewodniczący, Panie Maystadt, Panie Komisarzu, Panie i Panowie! Przede wszystkim pragnę pogratulować Panu Posłowi Cutaşowi wspaniałego sprawozdania.
<P>
Europejski Bank Inwestycyjny musi zadbać o większe, lepsze i szybsze wyniki. Od czasu kryzysu gospodarczego jego rola w finansowaniu projektów we wszystkich sektorach gospodarki w interesie Unii Europejskiej wzrosła jeszcze bardziej.
<P>
Kryzys utrudnił dostęp do kredytów i obnażył potrzebę dokładnego przemyślenia naszego modelu gospodarczego. EBI ma tu do odegrania kluczową rolę. Musi w tym celu utrzymać odpowiednią płynność i pozycję finansową, która umożliwi mu dostęp do rynków kapitałowych na korzystnych warunkach. Musi też dysponować dostępnymi instrumentami umożliwiającymi realizację niezbędnych projektów, które bez niego nie zdobędą wsparcia finansowego banków komercyjnych i którym bardzo trudno byłoby uzyskać korzystne finansowanie gdzie indziej.
<P>
EBI osiągnął pozytywne wyniki w roku 2009, kiedy to jego działalność wzrosła o 40 %, finansowanie dla małych i średnich przedsiębiorstw wzrosło o 55 %, finansowanie dla mniej rozwiniętych regionów wzrosło o 36 %, a finansowanie walki ze zmianami klimatu i promowanie energooszczędności wzrosło o 73 %.
<P>
Wciąż jednak pozostaje wiele do zrobienia. Aby osiągnąć cele strategiczne Unii Europejskiej, trzeba zrównoważonego, długofalowego finansowania. W związku z kryzysem dostępność takich środków spadła.
<P>
Dlatego musimy promować euroobligacje. Musimy wprowadzać nowe instrumenty i nowe działania w dziedzinie inżynierii finansowej. Musimy też stworzyć wspólną platformę z innymi międzynarodowymi instytucjami finansowymi. Tym działaniom towarzyszyć musi poprawa zarządzania wewnątrz EBI i przegląd jego działań wewnętrznych. Krótko mówiąc, EBI powinien skutecznie łączyć inwestycje z potrzebami UE.
<SPEAKER ID="026" NAME="James Elles" AFFILIATION="ECR">
Panie Przewodniczący! Zabieram głos jako przedstawiciel Wielkiej Brytanii, który uważa, że powinniśmy być w Unii Europejskiej i że powinniśmy ją zmieniać. Pan poseł Bloom, występujący w imieniu Partii Niepodległości Zjednoczonego Królestwa, nie reprezentuje Brytyjczyków. Jego partia nie ma przedstawicieli w Izbie Gmin i nie ma na to szans w najbliższej przyszłości.
<P>
(Oklaski)
<P>
Uważam, że ta debata dotyczy pragmatycznej polityki i poszukiwania ekonomicznych rozwiązań dla obywateli Europy w sytuacji niedoboru zasobów. Gratuluję Prezesowi Europejskiego Bank Inwestycyjnego jego wieloletniej pracy na rzecz budowania wiarygodności tej instytucji. Moje pytania dotyczą obligacji na finansowanie projektów.
<P>
Skoro tylko dokument w tej sprawie będzie gotowy w czerwcu, czy EBI przedstawi własny tekst, niezależnie od tekstu Komisji, byśmy mogli poznać stanowisko EBI, przygotowując wieloletnie ramy finansowe, czy też wszystko będzie ujęte w jednym dokumencie?
<P>
Czy ewentualnie środki te będą obligacjami na finansowanie projektów poza UE, czy też będą to po prostu obligacje na finansowanie projektów w dziedzinie transportu i innych potrzeb, o których wspomniał pan komisarz?
<P>
Na koniec pytanie najważniejsze. Czy będziemy mogli rozważyć oszczędności w funduszach strukturalnych i w Funduszu Spójności, skoro EBI zapewnia uzupełniające środki na infrastrukturę? Będzie to bowiem sprawa kluczowa, kiedy będziemy rozmawiać o potencjalnym zamrożeniu perspektywy finansowej do roku 2020.
<SPEAKER ID="027" NAME="Claudio Morganti" AFFILIATION="EFD">
(IT) Panie Przewodniczący, Panie i Panowie! Sprawozdanie w sprawie sprawozdania Europejskiego Banku Inwestycyjnego (EBI) za rok 2009 pokazuje kilka ważnych spraw. Po pierwsze, potrzebę dążenia do tego, by ułatwić małym i średnim przedsiębiorstwom dostęp do kredytów. Z zadowoleniem przyjmuję też wzmiankę o obligacjach na finansowanie projektów, które uważam za przydatny instrument wzrostu i rozwoju w strategicznym sektorze, jakim jest infrastruktura.
<P>
Nie do końca przekonuje mnie natomiast opis działalności zewnętrznej EBI, na którą potrzeba więcej zasobów finansowych i ludzkich. W sprawozdaniu EBI za rok 2009 wymienia się kraje, które skorzystały z takich pożyczek i z rozczarowaniem stwierdzam, że Turcja otrzymuje najwięcej - niemal jedną trzecią środków przewidzianych dla krajów spoza UE. To jednocześnie ponad jedna czwarta kwoty przyznanej Włochom, jednemu z głównych udziałowców EBI. Włochy także potrzebują znacznych pożyczek i dotacji. Dlatego uważam to za absurdalny brak równowagi. To niedopuszczalne, by ogromne środki przyznawać krajowi takiemu jak Turcja, który nie należy i moim zdaniem nie powinien należeć do UE.
<SPEAKER ID="028" NAME="Dimitar Stoyanov" AFFILIATION="NI">
(BG) Panie Przewodniczący! Po pierwsze chcę powiedzieć, że rzadko mamy do czynienia z takim krótkim, precyzyjnym i wyraźnym sprawozdaniem jak to. Europejski Bank Inwestycyjny bez wątpienia odgrywa podstawową i bardzo ważną rolę w rozwoju Europy. Chcę jednak przedstawić kilka uwag do sprawozdania i do wcześniejszych wypowiedzi.
<P>
Po pierwsze, popieram, patrząc z perspektywy wewnętrznej, politykę EBI w zakresie rozwoju małych i średnich przedsiębiorstw. Uważam, że sprawa ta jest dla Europy znacznie ważniejsza niż zmiany klimatu. To na niej powinien się skoncentrować EBI, a nie na rozwoju ekologicznych technologii, choć i ten obszar skorzysta, jeśli udzielimy wsparcia małym i średnim przedsiębiorstwom.
<P>
Jeśli chodzi o działania wewnętrzne, zgadzam się także z opinią Komisji Kontroli Budżetowej w sprawie ewentualnego nadzoru Europejskiego Urzędu Nadzoru Bankowego, który jest nową instytucją odpowiedzialną za takie działania.
<P>
Dane przedstawione przez pana Morgantiego są bardzo niepokojące. Zgadzam się z wyrażonym tu poglądem, że zwłaszcza w przypadku inwestycji zagranicznych wskazana jest także kontrola parlamentarna, ponieważ niedopuszczalne jest, by kraje spoza UE otrzymywały więcej środków z EU niż same państwa europejskie.
<SPEAKER ID="029" NAME="Alfredo Pallone" AFFILIATION="PPE">
(IT) Panie Przewodniczący, Panie i Panowie! W pełni zgadzam się z panem Gauzèsem. Europejski Bank Inwestycyjny (EBI) zawsze odgrywał ważną i kluczową rolę w rozwoju Unii Europejskiej. A w czasie kryzysu jego rola i działalność nabiera jeszcze większego znaczenia.
<P>
Ostatnie reformy zarządzania gospodarczego związane ze skutkami kryzysu mogłyby powodować przeznaczanie przez państwa członkowskie mniejszej ilości środków na ważne projekty, takie jak tworzenie infrastruktur o znaczeniu strategicznym dla rozwoju całej Unii. Przykładem może być projekt budowy sieci TEN-T.
<P>
Popieram inicjatywę Komisji Europejskiej dotyczącą obligacji na finansowanie projektów, które są znakomitym sposobem pozyskiwania środków i budowania infrastruktury potrzebnej do modernizacji UE i do pełnego wykorzystania potencjału rynku wewnętrznego. Rola EBI w emisji tych obligacji i w zarządzaniu nimi jest więc kluczowa.
<P>
W przedmiotowym sprawozdaniu kładzie się nacisk na zapewnianie większych środków małym i średnim przedsiębiorstwom. Zgadzam się, że działalność EBI musi być ukierunkowana i zorientowana na wyniki. Panie Przewodniczący! Pragnę też jednak wspomnieć o kilku krytycznych kwestiach dotyczących działalności EBI. Mam na myśli zwłaszcza to, że wiele małych i średnich przedsiębiorstw często nie potrafi wykorzystać dostępnych możliwości, gdyż projekty, które uzyskują dofinansowanie wymagają ogromnych inwestycji i zorganizowania, co bywa przeszkodą dla małych i średnich przedsiębiorstw.
<P>
Kolejnym problemem jest czas potrzebny na te procedury. Są one często zawiłe i biurokratyczne, i nie przystają do charakteru działalności i wymogów danej branży. Nie chcę powtarzać uwag o znaczeniu tych firm dla naszej sytuacji społeczno-gospodarczej, dlatego mam nadzieję na rozpoczęcie dialogu z małymi i średnimi przedsiębiorstwami, który pomoże przyspieszyć te procedury i zmniejszyć biurokrację.
<P>
EBI może i musi odgrywać ważną rolę w zarządzaniu bieżącymi wydarzeniami w regionie Morza Śródziemnego. Europa musi myśleć nie tylko o sytuacjach awaryjnych, ale też wdrażać długofalową strategię, by zapewnić środki i inwestycje in situ, w oparciu o wspólne decyzje i promowanie demokracji i rozwoju gospodarki społecznej i rynkowej.
<SPEAKER ID="030" NAME="Olle Ludvigsson" AFFILIATION="S&amp;D">
(SV) Panie Przewodniczący! Pragnę poruszyć dwie ważne sprawy dotyczące przedmiotowego sprawozdania. Europejski Bank Inwestycyjny odgrywa jedną z głównych ról w strategii Europa 2020. Dotyczy to zwłaszcza inwestycji w infrastrukturę środowiskową. Aby europejska gospodarka była silna i zrównoważona, potrzeba więcej inwestycji w transport kolejowy i w porty. Muszą być one powiązane z sieciami dróg znajdującymi się na obszarach będących ważnymi węzłami komunikacyjnymi. Infrastruktura ta musi stanowić dobrze funkcjonującą całość. Europejski Bank Inwestycyjny powinien być bardziej aktywny w tych kluczowych obszarach. Wymaga to nowego sposobu myślenia o elastycznych rozwiązaniach finansowych. Europejskie obligacje na finansowanie projektów to znakomity ruch we właściwym kierunku, ale trzeba je uzupełniać o kolejne nowe opcje finansowania. Przede wszystkim widzę możliwość opracowania modelu bardziej produktywnej współpracy na szczeblu europejskim, krajowym, regionalnym i lokalnym.
<P>
Po drugie, Europejski Bank Inwestycyjny odgrywa ważną rolę w polityce rozwoju UE. I tu dostrzegam potrzebę usprawnień. Działania EBI powinny być bardziej przejrzyste, lepiej osadzone lokalnie i skoncentrowane na głównych celach dotyczących rozwoju UE. W decyzjach Europejskiego Banku Inwestycyjnego zawsze powinien znajdować odzwierciedlenie aspekt ochrony środowiska, walki z ubóstwem i rozwoju.
<SPEAKER ID="031" NAME="Struan Stevenson" AFFILIATION="ECR">
Panie Przewodniczący! EBI przeznacza do 1 miliarda euro na budowę turbin wiatrowych i na inne projekty w zakresie odnawialnej energii w Wielkiej Brytanii. Choć wpisuje się to w strategie walki ze zmianami klimatu, niepokoją mnie obecne kryteria finansowania, w których brak przejrzystości i odpowiedzialności, jeśli chodzi o kontrolę i należytą staranność realizacji tych projektów. Według pana Maystadta w całej UE przeznaczono na projekty związane z farmami wiatrowymi 6 miliardów euro, ale EBI przyjmuje wnioski o finansowanie od zainteresowanych rządów bez kontroli. To niedobrze.
<P>
Przedsiębiorstwa z sektora energii odnawialnej w Wielkiej Brytanii twierdzą, że współczynnik obciążenia ich turbin wynosi 30 %. W rzeczywistości przez cały miniony rok ich współczynnik obciążenia wynosił tylko 21 %. Nie działają, kiedy jest najzimniej i kiedy jest największe zapotrzebowanie na energię. Nie mają więc znaczenia gospodarczego, a powodują podwajanie lub potrajanie cen prądu dla konsumenta, nie zmniejszając przy tym emisji CO2. To skandal. EBI powinien przestać finansować energię wiatrową.
<SPEAKER ID="032" NAME="Mairead McGuinness" AFFILIATION="PPE">
Panie Przewodniczący! Dziękuję panu Jamesowi Ellesowi za jego uwagi dotyczące wypowiedzi pana Blooma i sugeruję moim koleżankom i kolegom z UKIP, by nie obrażali nas, jeśli mają jakieś uwagi albo nie zgadzają się z kolegami. Pan Bloom opisał posłów do PE jako ekscentryków, zielonych i znudzone gospodynie domowe. Sugeruję, by powiedział, do której kategorii sam należy.
<P>
A teraz do rzeczy. Irlandia skorzystała na finansowaniu dla MŚP, ale być może pan prezes - lub ktoś inny - skomentuje dostępność tego finansowania. Zamieszcza się bowiem ogłoszenia, a MŚP reagują na nie z entuzjazmem, kiedy jednak ubiegają się o linię kredytową, napotykają na ogromne trudności. Uważam, że jest to kwestia o znaczeniu praktycznym dla sektora MŚP i proszę o odpowiedź na to pytanie.
<SPEAKER ID="033" NAME="Jaroslav Paška" AFFILIATION="EFD">
(SK) Panie Przewodniczący! Europejski Bank Inwestycyjny (EBI) został powołany w celu wspierania celów i polityki Unii Europejskiej tak w samej Unii, jak i poza nią. EBI sam jest finansowany z obligacji gwarantowanych przez państwa członkowskie.
<P>
Sprawozdawca, pan poseł Cutaş, podkreślił, że gwarancje działalności EBI w budżecie UE wyniosły pod koniec 2009 roku prawie 20 miliardów euro. To dużo, nawet dla UE. Dlatego moim zdaniem Parlament ma prawo żądać wyjaśnienia w sprawie ryzyka związanego z tym obowiązkiem. Dobrze byłoby też wiedzieć więcej o tym, jak wykorzystane mają być odsetki od udzielanych pożyczek oraz poznać opłaty administracyjne z budżetu UE.
<P>
EBI odpowiada przed państwami członkowskimi, przed Trybunałem Obrachunkowym i przed OLAF. Wniosek dotyczący wprowadzenia nadzoru regulacyjnego, który obejmowałby monitorowanie jakości finansów, sytuacji finansowej, dokładną analizę wyników i zgodności z zasadami najlepszej praktyki, o których mowa w sprawozdaniu pana Cutaşa, wydaje mi się dobrym pomysłem, dlatego zachęcam Komisję do poważnego rozważenia wprowadzenia takiego nadzoru w celu zapewnienia większej przejrzystości zarządzania zasobami UE.
<SPEAKER ID="034" NAME="Elena Băsescu" AFFILIATION="PPE">
(RO) Panie Przewodniczący! Ja także pragnę pogratulować Panu Posłowi Cutaşowi tego świetnego sprawozdania.
<P>
Działania Europejskiego Banku Inwestycyjnego muszą być lepiej ukierunkowane, selektywne i zorientowane na konkretne wyniki. EBI musi mieć odpowiedzialnych i przejrzystych pośredników finansowych. Należy też zwiększyć strategiczne, długofalowe inwestycje w Europie. Musimy się skoncentrować na infrastrukturze i na spójności na szczeblu europejskim. Cieszy mnie fakt, że EBI skupia się na obszarach najbardziej dotkniętych kryzysem - na MŚP, regionach konwergencji i na działaniach związanych ze zmianą klimatu.
<P>
Jeśli chodzi o udzielane pożyczki, EBI musi stosować aktywną politykę informowania na swej stronie internetowej. Musi tam być informacja o rozdysponowanych kwotach, o ilości pożyczek i o regionach, które z nich korzystają.
<SPEAKER ID="035" NAME="Antonio Cancian" AFFILIATION="PPE">
(IT) Panie Przewodniczący, Panie i Panowie! W związku z kryzysem gospodarczym, kryzysem w regionie Morza Śródziemnego i kryzysem energetycznym, z Japonią jako przykładem złożoności energii jądrowej, Europejski Bank Inwestycyjny (EBI) ma do odegrania kluczową rolę jako ramię operacyjne tej polityki. Uważam, że EBI musi działać tak w Europie, jak i poza nią. Dziś musimy jak najszybciej zrealizować ważny nowy plan dotyczący regionu śródziemnomorskiego.
<P>
Jak podejść do tego działania? Jak już mówiliśmy, poprzez nowe mechanizmy finansowe takie jak obligacje na finansowanie projektów. Panie Komisarzu! Proszę o więcej informacji o czasie i sposobie wdrażania tych obligacji na finansowanie projektów.
<P>
Chcę zapytać prezesa EBI, co się stało z funduszem utworzonym z pozostałości po planie naprawy gospodarczej, który wdrożyliśmy kilka miesięcy temu. Ponieważ czas odgrywa tu istotną rolę, proszę nam opowiedzieć o tej zasadzie oraz o funduszu Marguerite, gdyż nie wiem, co się z nim stało. Jeśli chodzi o fundusze, które powinny stymulować gospodarkę, kluczowym czynnikiem jest teraz harmonogram wdrażania.
<SPEAKER ID="036" NAME="Alfreds Rubiks" AFFILIATION="GUE/NGL">
(LV) Panie Przewodniczący! Moim zdaniem należy zatwierdzić i przyjąć sprawozdanie z działalności EBI za rok 2009. Jeśli chodzi o przyszłość, to zgadzam się z wieloma przedmówcami. Sam jestem zdania, że warto dokonać strategicznego przeglądu i analizy sposobu finansowania inwestycji (w tym także dotacji), zwrotu kapitału wniesionego przez państwa członkowskie do Europejskiego Banku Inwestycyjnego (EBI), pożyczek, innowacyjnych instrumentów, planowania finansowego i zarządzania takimi długofalowymi projektami, które nie przynoszą natychmiastowych rezultatów, oraz poprawy systemów gwarancji, utworzenia w budżecie UE sekcji związanej z inwestycjami, konsorcjów finansowych między UE a instytucjami krajowymi i lokalnymi, partnerstwa politycznego i społecznego, oraz innych możliwości. W ten sposób poprawi się jakość działalności EBI. Dziękuję.
<SPEAKER ID="037" NAME="Iosif Matula" AFFILIATION="PPE">
(RO) Panie Przewodniczący! Skupienie inwestycji EBI na regionach konwergencji, MŚP i działaniach związanych ze zmianą klimatu jest odpowiedzią na kryzys w obszarach najbardziej nim dotkniętych.
<P>
Regiony konwergencji uzyskują od EBI znaczne wsparcie. Pożyczki przeznaczane na programy strukturalne mają służyć podnoszeniu poziomu absorpcji i efektywniejszemu wykorzystaniu funkcji dźwigni środków pomocy finansowej UE, zwłaszcza w obszarach o słabym dostępie do funduszy. Wspólne inicjatywy EBI i Komisji na rzecz konwergencji mają zachęcać MŚP do korzystania ze środków, do tworzenia mikropożyczek sprzyjających wzrostowi gospodarczemu i tworzeniu miejsc pracy, oraz wspierać trwałe inwestycje w obszarach miejskich. Instrumenty finansowe takie jak JESSICA, JEREMIE i JASPERS bardzo w tym pomagają. Ze względu na ich dobre wykorzystanie popieram rozszerzenie ich zakresu i określenie innowacyjnych produktów finansowych w przyszłości.
<P>
Gratuluję Panu Posłowi Cutaşowi wspaniałego sprawozdania.
<SPEAKER ID="038" NAME="Werner Kuhn" AFFILIATION="PPE">
(DE) Panie Przewodniczący, Panie Maystadt! Dzisiejsza debata ma wielkie znaczenie dla gospodarek naszych państw członkowskich. Pokazuje ona bowiem, że te kraje, które mają zdrową równowagę pomiędzy wielkimi koncernami a małymi i średnimi przedsiębiorstwami, wyszły z kryzysu w najlepszej formie. W Niemczech na przykład 70 % przedsiębiorstw stanowią MŚP, co pozwala nam utrzymać odpowiednią ilość miejsc pracy i szkoleń.
<P>
Musimy przekazać różnym bankom w państwach członkowskich, że taka równowaga ułatwia inwestowanie, że małe i średnie przedsiębiorstwa można rozwijać i że Europejski Bank Inwestycyjny wspiera takie działanie. To ważne, jeśli mamy znowu osiągać wzrost gospodarczy i być konkurencyjni w stosunku do rynków Ameryki i południowo-wschodniej Azji. Dlatego uważam tę inicjatywę Europejskiego Banku Inwestycyjny za bardzo ważną. EBI musi też jednak skutecznie zapewniać wzrost i wyprowadzić nas z kryzysu gospodarczego i finansowego.
<SPEAKER ID="039" NAME="Maroš Šefčovič">
wiceprzewodniczący Komisji - Panie Przewodniczący! Kilkoro szanownych posłów wspomniało tu o kwestii właściwego nadzoru regulacyjnego. Chcę ich zapewnić, że Komisja uważnie rozpatruje kwestię nadzoru regulacyjnego nad EBI. Rzeczywiście potrzebne są odpowiednie ramy nadzoru umożliwiające utrzymanie znakomitej sytuacji kredytowej EBI. Trzeba jednak odpowiednio uwzględnić ponadnarodowy charakter i postanowienia statutowe EBI, które stanowią część traktatu.
<P>
EBI podjął ostatnio konkretne działania w tym zakresie, szczególnie poprzez wzmocnienie Komisji Kontroli i Audytu, który ma znaczne doświadczenie w nadzorze bankowym. Ponadto, od kiedy EBI uzyskał refinansowanie z EBC, spełnia on także niezbędne wymogi sprawozdawcze wobec EBC.
<P>
Z drugiej strony uważamy, że Europejski Urząd Nadzoru Bankowego i EBC nie mogą zapewnić nadzoru regulacyjnego nad EBI, ale oczywiście nie wykluczmy możliwości finansowania przez EBI innych rodzajów umów zawieranych między EBI a innymi podmiotami na zasadach dobrowolności.
<P>
Jeśli chodzi o współpracę i rolę Komisji we współpracy z EBI, to pragnę podkreślić, że Komisja już teraz odgrywa znaczną rolę w zarządzaniu EBI, ponieważ opiniuje wszystkie pożyczki udzielane przez EBI, jak również środki własne. Ma też swych przedstawicieli w zarządzie EBI. Zapewniam, że współpraca pomiędzy Komisją a EBI jest wzorowa i bezproblemowa.
<P>
Jeśli chodzi o nadzór nad programami zewnętrznymi UE i związane z nimi procedury udzielania absolutorium, to oprócz działalności EBI pod egidą Europejskiego Funduszu Rozwoju - głównie w ramach instrumentu inwestycyjnego AKP - prowadzonej na mocy konkretnego rozporządzenia finansowego EFR, nie jest nam znana żadna inna działalność w ramach budżetu UE prowadzona w połączeniu ze środkami EBI, która nie podlega zwykłej procedurze udzielania absolutorium.
<P>
Odpowiadając Pani Hübner; oczywiście w pełni popieramy wezwania do maksymalizacji potencjału EBI poprzez nowe dźwignie zwiększające możliwość udzielania pożyczek i pomocy MŚP, szczególnie w czasie następującym po kryzysie finansowym wobec zaistniałej presji kredytowej. Dlatego też poszukujemy innowacyjnych rozwiązań w tym zakresie. Pragnę tu przypomnieć, że rozporządzenie finansowe UE zostało ostatnio zmodyfikowane i uwzględnia to wezwanie do stosowania innowacyjnych instrumentów. Już to robimy, zwłaszcza w programach zorientowanych na finansowanie badań i innowacji. Jestem pewien, że doświadczenie uzyskane w tym projekcie pozwoli na wykorzystanie innowacyjnych instrumentów finansowych także w innych obszarach.
<SPEAKER ID="040" NAME="Philippe Maystadt" LANGUAGE="FR">
Panie Przewodniczący! Dziękuję wszystkim mówcom za uwagi, choć mam wrażenie, że jedna z tych uwag była bardzo niestosowna. W czasie, jaki mam do dyspozycji, nie jestem w stanie odpowiedzieć szczegółowo na wszystkie poruszone tu a niezwykle interesujące kwestie. Niektóre z nich można będzie moim zdaniem przeanalizować bardziej dogłębnie w komisji.
<P>
Szczególnie ważną sprawę poruszyła pani Hübner. Jeśli EBI ma rzeczywiście znacznie przyczyniać się do wdrażania strategii Europa 2020 poprzez opracowywanie wspólnych instrumentów z Komisją, to muszą na to pozwalać ramy prawne. Obecnie debatujecie nad nowymi projektami zasad finansowych i moim zdaniem powinniście zadbać o to, by Europejski Bank Inwestycyjny był w stanie taki wkład wnieść. Wniosek Komisji wydaje nam się zatem w pełni uzasadniony. Rada i Parlament muszą go jednak zaakceptować. Dlatego musicie uczestniczyć w przeglądzie zasad finansowych.
<P>
Uważam, że warto także dokonać bardziej dogłębnej analizy innych poruszonych tu kwestii, np. rajów podatkowych, o których mówił pan Canfin. Zapewniam go, że Europejski Bank Inwestycyjny ma surowszą politykę w tym zakresie niż pozostałe instytucje finansowe, co wyjaśnia np. naszą niedawną odmowę współfinansowania pewnych projektów wspólnie z Afrykańskim Bankiem Rozwoju, Bankiem Światowym i Europejskim Bankiem Odbudowy i Rozwoju. Nie spełniły one bowiem surowych kryteriów, które my stosujemy w tym zakresie.
<P>
Mogę jednak powiedzieć Panu Canfinowi, że nie ma u nas mowy o finansowaniu przedsiębiorstw mających siedzibę w kraju wymienionym na czarnej liście OECD, natomiast jestem gotów bardziej szczegółowo zająć się tą sprawą, jak również sprawą poruszoną przez pana Klute, a dotyczącą pożyczek udzielanych małym i średnim przedsiębiorstwom i przejrzystości w tym zakresie. Nie sądzę, by wiele instytucji finansowych było skłonnych podać tak wiele informacji o pożyczkach udzielanych małym i średnim przedsiębiorstwom. Podkreślam, że ostatnio znacznie wzrosła liczba małych i średnich przedsiębiorstw, które otrzymały pożyczki z EBI poprzez banki pośredniczące. Z pożyczek takich skorzystało w roku 2010 ponad 60 tysięcy małych przedsiębiorstw.
<P>
Pragnę tu podkreślić trzy cechy, które decydują o tym, że Europejski Bank Inwestycyjny jest instytucją specyficzną. Pierwszą z nich jest to, że - wbrew temu, co ktoś tu powiedział - nie korzystamy z pieniędzy podatników.
<P>
Ściślej rzecz biorąc, nie bierzemy od brytyjskich podatników ani centa.
<P>
(FR) Nie korzystamy z pieniędzy podatników. Korzystamy ze środków, jakie każdego dnia pozyskujemy na światowych rynkach finansowych. Dlatego tak ważne jest dla nas utrzymanie naszego ratingu AAA. Zaciągamy pożyczki w Azji oraz w USA i dzięki tak pozyskanym środkom możemy finansować projekty na korzystnych warunkach. Jedyny wpływ, jaki mamy na budżet, to fakt, że korzystamy z gwarancji dotyczącej politycznego ryzyka związanego z naszym mandatem do prowadzenia działalności zewnętrznej udzielonym nam przez Radę i Parlament. Jest to jednak gwarancja, która jest dla budżetu UE kosztem tymczasowym, ponieważ w dwa lata po pierwszej wypłacie rezerwujemy 9 % wszystkich naszych pożyczek udzielanych w ramach mandatu do prowadzenia działalności zewnętrznej, która to kwota oczywiście zmniejsza się w miarę spłaty pożyczek. Skoro zatem nie musimy w rzeczywistości korzystać z gwarancji, to ostatecznie budżet UE nie ma tu kosztu. Żadnego! Trzeba zatem mieć świadomość, że nie jesteśmy instytucją korzystającą z pieniędzy podatników.
<P>
Druga cecha: jesteśmy jedyną prawdziwie europejską instytucją finansową. Nasi udziałowcy to wszystkie państwa członkowskie - wyłącznie państwa członkowskie Unii Europejskiej. Jesteśmy jedyną instytucją finansową, która na mocy traktatu ma obowiązek finansowego wspierania celów politycznych UE. Co więcej, jesteśmy jedyną instytucją finansową, która nie może sfinansować projektu, jeżeli nie otrzyma pozytywnej opinii Komisji Europejskiej. Komisja Europejska natomiast udziela swej opinii po uzyskaniu oceny od wszystkich swych służb, wszystkich dyrekcji generalnych, od Dyrekcji Generalnej ds. Konkurencji po Dyrekcję Generalną ds. Środowiska. Dlatego jesteśmy zobowiązani do ścisłego przestrzegania unijnych przepisów i polityki. W stopniu wymaganym porozumieniem trójstronnym podlegamy kontroli Trybunału Obrachunkowego. Zawsze współpracujemy z Europejskim Urzędem ds. Zwalczania Nadużyć Finansowych (OLAF). Zgadzamy się też właśnie na nadzór Europejskiego Urzędu Nadzoru Bankowego. W każdym razie jako Europejski Bank Inwestycyjny jesteśmy gotowi poddać się oficjalnemu nadzorowi bankowemu. Jesteśmy już pośrednio nadzorowani przez ludzi mających doświadczenie w nadzorze bankowym, których mamy w komisji audytu. Potwierdzam jednak ponownie, że jesteśmy otwarci na odpowiedni nadzór nowego urzędu.
<P>
Na koniec trzecia cecha, którą pragnę podkreślić. Europejski Bank Inwestycyjny jest też specyficzny z powodu swego doświadczenia. Jesteśmy instytucją, która zatrudnia na stałe ponad 100 inżynierów oraz szereg specjalistów-konsultantów, co w bankach zdarza się rzadko.
<P>
Ponadto mamy doświadczenie i wiedzę specjalistyczną w pewnych dziedzinach. Jesteśmy na przykład proszeni o doradztwo techniczne w przypadku projektów, których nie możemy sfinansować, ponieważ wykraczają poza nasz mandat. Dlatego uważam, że szkoda by było z tego doświadczenia nie korzystać. W pewnych dziedzinach, jak np. transport miejski, wydajność energetyczna, obieg wody w przyrodzie i wsparcie dla MŚP, EBI ma niebywałe doświadczenie. Dlatego kończąc, stwierdzam, że szkoda by było nie wykorzystać w pełni tego potencjału poprzez bardziej systematyczną i ustrukturyzowaną współpracę z Parlamentem Europejskim.
<P>
Zadano tu kilka ważnych pytań. Nasze finansowanie w Turcji jest większe, ponieważ taki mamy mandat, o którym wspólnie zadecydowała Rada i Parlament. Wyznaczono nam zadanie większego finansowania w państwach kandydujących do członkostwa, co oznacza, że finansujemy proporcjonalnie więcej w Turcji i w Chorwacji niż w innych krajach. Naszym zadaniem jest wywiązywanie się z mandatu udzielonego nam przez organy UE, a szczególnie przez Radę i Parlament. Dlatego uważam, że to uzasadnia bardziej systematyczną i ustrukturyzowaną współpracę z Parlamentem Europejskim.
<P>
(oklaski)
<SPEAKER ID="043" NAME="George Sabin Cutaş" LANGUAGE="RO">
Panie Przewodniczący! Dziękuję wszystkim mówcom za tę konstruktywną debatę. Panie Maystadt! Muszę przyznać, że mimo kilku uwag krytycznych, wszyscy moi koledzy i koleżanki, którzy zabrali głos, przyznali, że Europejski Bank Inwestycyjny może odgrywać ważną rolę w obecnej sytuacji kryzysu gospodarczego i finansowego.
<P>
Potrzebne są nam inwestycje i projekty na rzecz zapewnienia trwałego rozwoju Unii Europejskiej. Dlatego uważam, że musimy wdrażać i rozważać ambitne koncepcje, nie bojąc się ich przedstawiać i proponować.
<P>
Kończąc, pragnę podkreślić następujący wniosek: nie zapominajmy o przejrzystości i lepszej komunikacji ze wszystkimi instytucjami UE.
<P>
Panie Maystadt! Sądzę, że mogę powiedzieć w imieniu moich koleżanek i kolegów, że może Pan w przyszłości liczyć na wsparcie Parlamentu.
<SPEAKER ID="044" NAME="Przewodniczący">
Zamykam debatę.
<P>
Głosowanie odbędzie się w południe.
<P>
Oświadczenia pisemne (art. 149 Regulaminu)
<SPEAKER ID="045" NAME="Ilda Figueiredo" LANGUAGE="PT">
Rozumiemy znaczenie pożyczek z Europejskiego Banku Inwestycyjnego (EBI) dla rozwoju i postępu społecznego, zważywszy na ich niskie oprocentowanie i długi okres spłaty.
<P>
Oferta EBI nie jest jednak ani wystarczająco przejrzysta, ani jasna. Pożyczek nie otrzymują też w największej ilości kraje i regiony, które potrzebują ich najbardziej. Przedmiotowe sprawozdanie, za którego przyjęciem się opowiadamy, zawiera zatem pewną krytykę, pewne sugestie i propozycje.
<P>
Nie popieramy jednak przekształcenia EBI w zwykłe narzędzie wdrażania polityki UE i rozwiązywania problemów dotyczących spójności społecznej i gospodarczej oraz rozwoju społecznego, które powinny znaleźć odzwierciedlenie w budżecie UE oraz w funduszach strukturalnych i w Funduszu Spójności. Oczywiście EBI może monitorować i usprawniać te działania, ale nie może zastępować polityki budżetowej UE.
<SPEAKER ID="046" NAME="Edit Herczog" LANGUAGE="HU">
Najważniejszym wymogiem jest to, by działania Europejskiego Banku Inwestycyjnego były coraz bardziej przejrzyste dla Parlamentu Europejskiego i by stosowane przez EBI instrumenty finansowe były wykorzystywane w sposób jeszcze bardziej ukierunkowany. Zalecamy rozważenie wniosku dotyczącego wprowadzenia nadzoru ostrożnościowego nad tą instytucją, umożliwiającego precyzyjną ocenę sytuacji finansowej EBI i wyników tego banku, oraz przestrzegania efektywnych i skutecznych norm prowadzenia działalności. Pragnę podkreślić, że nie przedstawiamy tej propozycji z powodu wątpliwości co do prawidłowości działań EBI, ale dlatego, że naszym zdaniem, jak wyraźnie stwierdzono dwa lata temu w Deklaracji Londyńskiej G-20, "wszystkie ważne systemowo instytucje finansowe, rynki i instrumenty powinny podlegać odpowiednim regulacjom i nadzorowi”. Sugerujemy wezwanie Komisji Europejskiej, by przedstawiła Parlamentowi Europejskiemu analizę prawną wariantów nadzoru ostrożnościowego EBI do 30 listopada 2011 r., ponieważ w obowiązującym prawodawstwie żadna instytucja europejska nie ma prawa nadzorować EBI. W związku z rosnącym znaczeniem EBI oraz z rozszerzeniem gwarancji UE o działania EBI taka pilna zmiana jest jednak uzasadniona. Dobrze byłoby wprowadzić większy nadzór branżowy i społeczny podobny do tego, jaki w ostatnim czasie wprowadzono w stosunku do niebankowych instytucji finansowych. W przyszłości działalność pożyczkowa EBI musi być bardziej selektywna, bardziej efektywna i zorientowana na wyniki, zwłaszcza w zakresie finansowania MŚP. Dlatego trzeba także bardziej systematycznie gromadzić i publikować informacje o udzielanych pożyczkach.
