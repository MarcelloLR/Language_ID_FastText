<CHAPTER ID="014">
Państwa trzecie, których obywatele muszą posiadać wizy podczas przekraczania granic zewnętrznych państw członkowskich (debata) 
<SPEAKER ID="161" NAME="Przewodniczący">
Następnym punktem porządku obrad jest sprawozdanie pani poseł Fajon w imieniu Komisji Wolności Obywatelskich, Sprawiedliwości i Spraw Wewnętrznych w sprawie wniosku dotyczącego rozporządzenia Parlamentu Europejskiego i Rady zmieniającego rozporządzenie (WE) nr 539/2001 wymieniające państwa trzecie, których obywatele muszą posiadać wizy podczas przekraczania granic zewnętrznych państw członkowskich, oraz te, których obywatele są zwolnieni z tego wymogu - C7-0134/2010 -.
<SPEAKER ID="162" NAME="Tanja Fajon" LANGUAGE="SL">
Panie przewodniczący, przedstawiciele Komisji Europejskiej, pani komisarz Malmström, przedstawiciele Rady oraz, rzecz jasna, panie i panowie! Postaram się wykorzystać teraz cztery minuty, a jeśli będzie to konieczne, dwie minuty przy końcu debaty.
<P>
Albania oraz Bośnia i Hercegowina wypełniły wszystkie warunki i są przygotowane do liberalizacji systemu wizowego. Komisja Europejska potwierdziła ten fakt, jak to zresztą zrobiliśmy również w Komisji Wolności Obywatelskich, Sprawiedliwości i Spraw Wewnętrznych w zeszłym tygodniu, bez jednego głosu sprzeciwu. Oczekiwania społeczeństwa albańskiego i bośniackiego, że jutro w tej Izbie damy zielone światło, są uprawnione i ich obywatele na to zasługują.
<P>
Pragnę powitać pana Svena Alkalaja, ministra spraw zagranicznych Bośni i Hercegowiny, oraz panią Jozefinę Topalli, przewodniczącą parlamentu albańskiego, którzy zasiadają na galerii i przysłuchują się uważnie niniejszej debacie. Nadszedł czas, byśmy skierowali do tych krajów przesłanie: jesteśmy na was gotowi, wypełniliście warunki. Obalimy mury wizowe, które oddzielały zdecydowanie zbyt długo kraje Bałkanów Zachodnich.
<P>
Ten nasz wspólny cel osiągnęliśmy po długich i trudnych staraniach. Pragnę podziękować wszystkim, którzy uczestniczyli w tym procesie, w szczególności Komisji Europejskiej i Radzie. Cieszę się, że mój kraj, Słowenia, odegrał w nim bardzo ważną rolę.
<P>
Mieszkańcom Bośni i Hercegowiny oraz Albanii Unia Europejska wydaje się niekiedy dużo bardziej oddalona niż jest w rzeczywistości. Liberalizacja reżimu wizowego stanowić będzie ważny krok w kierunku budowania międzyludzkiego zaufania i realizacji dalszych pilnych reform, które są niezbędne do przygotowania tych krajów do pełnego członkostwa w Unii.
<P>
Albania oraz Bośnia i Hercegowina zabezpieczyły swoje granice, wprowadziły zabezpieczenia paszportów biometrycznych, a także podjęły istotne kroki w walce z korupcją i zorganizowaną przestępczością.
<P>
W zeszłym roku Unia Europejska dokonała liberalizacji systemu wizowego w stosunku do obywateli Byłej Jugosłowiańskiej Republiki Macedonii, Serbii i Czarnogóry, ku ich nieopisanej radości. Jest to zrozumiałe, ponieważ jakieś dwadzieścia lat wcześniej obywatele Bałkanów Zachodnich podróżowali na zachód bez żadnych wiz. Wydaje mi się, że nie jest to jedynie dyplomatyczny prezent. Spełnić daną przez nas obietnicę jest teraz naszym obowiązkiem, obowiązkiem Unii Europejskiej. W grę wchodzi tutaj wiarygodność nasza i Unii Europejskiej.
<P>
Niech mi wolno będzie przypomnieć Państwu, że w listopadzie zeszłego roku to sam Parlament wraz z Radą Europejską zobowiązał się zająć się liberalizacją reżimu wizowego w odniesieniu do Albanii oraz Bośni i Hercegowiny w trybie przyspieszonym natychmiast po spełnieniu przez te kraje postawionych warunków.
<P>
W związku z tym zwracam się do państwa o poparcie mojego sprawozdania, byśmy mogli przekazać obu tym krajom prawdziwie pozytywny sygnał. Ich mieszkańcy zasługują na to bardziej niż kiedykolwiek przedtem. Wierzę, że nasze europejskie rządy pójdą szybko w nasze ślady.
<P>
Panie i panowie, przedstawiciele Komisji i Rady! Postarajmy się i zróbmy może ten jeszcze jeden krok, by umożliwić obywatelom Albanii oraz Bośni i Hercegowiny swobodne podróżowanie jeszcze przed katolickimi świętami Bożego Narodzenia, a więc przed końcem tego roku tak, by mogli odwiedzić swoich krewnych i przyjaciół podczas tego okresu świątecznego. Zrobiliśmy tak w przypadku FYROM, Serbii i Czarnogóry, i jestem przekonana, że mamy dość dobrej woli, by dokonać tego także i w tym roku.
<P>
Do naszego "tak” w jutrzejszym głosowaniu w Parlamencie chciałabym dorzucić jeszcze jedno: wyrazić uznanie dla ciężkiej pracy wykonanej przez oba państwa - Bośnię i Hercegowinę oraz Albanię. Spełniły one wszystkie warunki, co jest naszym głównym kryterium, uważam zatem, że takie uznanie stanowiłoby znakomitą zachętę dla wszystkich krajów Bałkanów Zachodnich, ponieważ wskazywałoby, że ciężka praca naprawdę się opłaca.
<SPEAKER ID="163" NAME="Cecilia Malmström">
komisarz. - Panie przewodniczący! Chciałabym zacząć od podziękowań dla sprawozdawczyni, pani poseł Fajon, za bardzo zaangażowaną, pełną entuzjazmu i ciężką pracę nad tym zagadnieniem. Współpraca z panią - jak i z kontrsprawozdawcami - w naszych wspólnych staraniach, by przyznać prawo do systemu bezwizowego obywatelom Albanii oraz Bośni i Hercegowiny, była wielką przyjemnością.
<P>
We wniosku będącym przedmiotem dzisiejszej debaty potwierdzona została wola polityczna Unii Europejskiej i przyjęte przez nas zobowiązanie w sprawie liberalizacji wymogów dotyczących krótkookresowych wiz dla obywateli wszystkich państw Bałkanów Zachodnich. Stanowi on część agendy z Salonik i jest zasadniczym elementem naszej polityki integracyjnej wobec Bałkanów Zachodnich.
<P>
Wyrażając poparcie dla wprowadzenia systemu bezwizowego nie przekazujemy jedynie sygnału politycznego, który jest niewątpliwie ważny. Czyniąc to, wprowadzamy jednocześnie konkretne ułatwienia dla kontaktów międzyludzkich, otwieramy nowe możliwości biznesowe i umożliwiamy ludziom wzajemne poznanie się - dajemy mieszkańcom Bośni i Albanii szansę na poznanie Unii Europejskiej i na odwrót.
<P>
Znaleźliśmy się w tym punkcie dzięki ciężkiej pracy władz i ludności obu krajów i chciałabym złożyć wyrazy uznania za tę pracę. Gratuluję im ich wysiłków i osiągnięcia znaczących rezultatów. Dyskusje w sprawie liberalizacji systemów wizowych, które zmierzały do osiągnięcia konkretnego celu, pomiędzy tymi dwoma krajami a Komisją Europejską, stanowiły bardzo przekonywującą inicjatywę i zachętę do przyspieszenia reform prowadzących do osiągnięcia standardów UE w kluczowych obszarach sprawiedliwości, wolności i bezpieczeństwa.
<P>
Oba kraje dokonały istotnego postępu jeśli idzie o udoskonalanie zabezpieczeń paszportowych, wzmacnianie kontroli granicznej, udoskonalanie ram instytucjonalnych w celu zwalczania zorganizowanej przestępczości i korupcji, a także w obszarze stosunków zewnętrznych i podstawowych praw. Podejmowane kroki były ściśle monitorowane przez Komisję.
<P>
W naszym wniosku z maja tego roku Komisja określiła niewielką liczbę kryteriów, które pozostają do spełnienia zarówno przez Albanię, jak i Bośnię i Hercegowinę, co wymaga dalszego monitorowania. To podejście wzorowało się niemal dokładnie na podejściu przyjętym w 2009 roku wobec Czarnogóry i Serbii.
<P>
W przypadku Albanii pozostają do spełnienia kryteria dotyczące opracowania polityki wspierającej reintegrację albańskich repatriantów, wzmocnienia możliwości w dziedzinie zwalczania przestępczości zorganizowanej i korupcji, jak i wreszcie skutecznego wdrożenia aktów prawnych dotyczących konfiskaty majątku pochodzącego z działalności przestępczości zorganizowanej.
<P>
Jeśli chodzi o Bośnię i Hercegowinę, pozostające do spełnienia wymagania dotyczą wzmocnienia możliwości w zakresie zwalczania przestępczości zorganizowanej i korupcji, kroków zmierzających do poprawy wymiany danych elektronicznych policji oraz harmonizacji kodeksów karnych pomiędzy państwem a tworzącymi je podmiotami.
<P>
W oparciu o szczegółowe informacje dostarczone przez oba państwa oraz misje ekspertów przeprowadzone tego lata z cennym udziałem ekspertów z państw członkowskich, a następnie po otrzymaniu informacji dodatkowych, Komisja mogła przedstawić w dniu 14 września naszą ocenę stanu realizacji kryteriów pozostających do spełnienia. Ocena ta wykazała, że oba kraje podjęły wszelkie niezbędne środki, by spełnić wszystkie pozostałe do spełnienia kryteria wymienione we wniosku z maja bieżącego roku.
<P>
W związku z tym Komisja uważa, że wszystkie warunki wstępne wskazane w mapie drogowej zostały spełnione i na tej podstawie wnioskujemy o wprowadzenie systemu bezwizowego. Chcę podkreślić, że funkcjonowanie systemu bezwizowego w stosunku do tych dwóch państw wiąże się z określonymi obowiązkami. Aby zapobiec nadużyciom konieczne jest, by Albania oraz Bośnia i Hercegowina podjęły wszelkie niezbędne kroki, by ograniczyć napływ osób składających nieuzasadnione wnioski o azyl. Ta kwestia znalazła dobitne odzwierciedlenie w kontaktach między Komisją a dwoma zainteresowanymi państwami. Wiadomo mi, że pod tym względem oba te państwa podjęły już pewne wysiłki.
<P>
Ważne jest, byście kontynuowali kampanie informacyjne, których celem jest odpowiednie informowanie waszych obywateli i wyjaśnianie im znaczenia podróży na podstawie wiz krótkoterminowych i co z tego wynika; w szczególności należy ostrzec przed niewłaściwym wykorzystywaniem tego udogodnienia dla celów niezgodnych z ruchem wizowym.
<P>
Tak oto znaleźliśmy się w obecnym punkcie - i przed nami jest bardzo ważny krok - mam nadzieję, że Rada będzie w stanie zakończyć analizę tego wniosku w nadchodzących tygodniach i że zostanie on ostatecznie formalnie przyjęty w listopadzie.
<SPEAKER ID="164" NAME="Sarah Ludford">
sprawozdawczyni komisji opiniodawczej Komisji Spraw Zagranicznych. - Panie przewodniczący! Chciałabym przyłączyć się do komisarz Malmström i wyrazić szczere podziękowania dla Tanji Fajon for za jej zaangażowaną i wytrwałą ciężką pracę. Byłam skromnym członkiem jej zespołu, pracując pod jej kierownictwem przez ostatnie 1,5 roku nad zadaniem, które, jak wiem, uważa, tak i ja, za niezmiernie istotne.
<P>
Według doniesień - cytuję za angielskim tłumaczeniem takiej relacji - francuski minister spraw zagranicznych Pierre Lellouche określił politykę wizową jako sprawę z zakresu bezpieczeństwa. Podobno powiedział któregoś dnia w Assemblée Nationale, że "moje stanowisko i stanowisko rządu jest takie, że kwestia wiz to sprawa z zakresu bezpieczeństwa. Nie jest to tylko dyplomatyczny prezent, który możemy dać tak przy okazji”. Zaznaczam, ze cytuję z angielskiego tłumaczenia.
<P>
Owszem, zgoda, do kwestii bezpieczeństwa powrócę jednak za moment. Niewątpliwie - i Tanja Fajon mówiła już o tym - to nie jest dyplomatyczny prezent. Minister Lellouche powiedział jednak dalej, że Francja zażąda gwarancji bezpieczeństwa od tych dwóch krajów. Ale to jest właśnie to, co zrobiła Komisja w ramach typowej, starannie opracowanej mapy drogowej, która otrzymała pełne poparcie Rady Ministrów, a także Parlamentu.
<P>
Tak więc wszystkie uwagi komisarz Malmström były zupełnie trafne. Ma ona również rację, że krajowe władze tych dwóch państw muszą jasno wyjaśnić swoim obywatelom - i jestem pewna, że tak się stanie - że tego uprawnienia nie wolno nadużywać, że jest to uprawnienie do odbycia krótkoterminowej podróży w celach turystycznych, wymiany, w celach zawodowych itd., ale nie w innych celach, w tym w celu podjęcia pracy.
<P>
Wróćmy jednak do kwestii bezpieczeństwa, rozumianej w najszerszy możliwy sposób. Istotą Unii Europejskiej jest zapewnienie bezpieczeństwa w jak najszerszym sensie i tak rozumiane bezpieczeństwo jest częścią tego całego przedsięwzięcia, które polega na otwieraniu umysłów, zwalczaniu nacjonalizmu, zwalczaniu konfliktów etnicznych, budowaniu kontynentu pokoju i dobrobytu. To właśnie chcemy uświadomić obywatelom tych krajów.
<P>
Jest to wspólny cel nas wszystkich i liczymy na to, że przygotujemy te kraje do członkostwa w Unii Europejskiej, ponieważ Unia Europejska jest projektem bezpieczeństwa. Zawarliśmy umowę. Powiedzieliśmy, że jeśli pokonacie te przeszkody, to dostaniecie prawo do podróżowania bez wiz. Jeżeli Francja lub którekolwiek inne państwo członkowskie miało wątpliwości co do tej drogi, to nie powinno nigdy zgodzić się na mapę drogową dla liberalizacji reżimu wizowego. Raz danej obietnicy nie wolno im złamać.
<SPEAKER ID="165" NAME="Anna Maria Corazza Bildt">
w imieniu grupy PPE. - Panie przewodniczący! Jestem szczęśliwa, że dzisiejszego wieczoru możemy w końcu powiedzieć obywatelom Albanii i Bośni: "Nie zapomniano o was”.
<P>
Mam nadzieję, że głosowanie na jutrzejszym posiedzeniu plenarnym wykaże zdecydowane poparcie tego Parlamentu dla liberalizacji reżimu wizowego wobec Albanii i Bośni. Grupa EPP wzywa Radę, by szanowała swoje zobowiązanie ze wspólnej deklaracji przyjętej przez prezydencję szwedzką, by przyznać prawo do podróżowania bez wiz tak szybko, jak to będzie to możliwe.
<P>
Teraz, kiedy według Komisji Europejskiej kryteria zostały spełnione, obywatele Albanii i Bośni powinni zobaczyć światło w tunelu i otrzymać prawo do podróżowania bez wiz do UE /obszaru Schengen przed świętami Bożego Narodzenia.
<P>
Grupa EPP w pełni popiera przyspieszenie procesu liberalizacji systemu wizowego i równe traktowanie wszystkich krajów Bałkanów Zachodnich. W trakcie tego całego procesu przyjęliśmy spójną, realistyczną i wiarygodną linię postępowania, udzielając wsparcia władzom i przyjmując odpowiedzialność za proces reform, przy jednoczesnym respektowaniu uzasadnionych obaw europejskich obywateli w kwestii bezpieczeństwa.
<P>
Szczerze ubolewam nad tym, że rozbudzono bezpodstawne oczekiwania, przedstawiając nierealistyczne harmonogramy; wyrażam natomiast zadowolenie, że druga strona tej Izby weszła w końcu na naszą realistyczną ścieżkę, uznając, że niestety żadna droga na skróty nie istnieje. Byliśmy gotowi, kiedy oni byli gotowi. Teraz są już gotowi i gratulujemy władzom Bośni i Albanii osiągnięć w realizacji reform.
<P>
Wzmocnienie praworządności, zwalczanie przestępczości i korupcji jest ważne dla mieszkańców tego regionu i przyczynia się do zmniejszenia różnic z Unią Europejską. Kontakty międzyludzkie, jak to powiedziała komisarz Malmström, i przełamanie poczucia izolacji są ważnymi czynnikami przyczyniającymi się do stabilizacji regionu w perspektywie europejskiej.
<P>
Doświadczyłam oblężenia Sarajewa i spędziłam wiele lat w warunkach wojny w Bośni. Wołanie ludności, która czuła się zamknięta i pozostawiona sama sobie, jest naprawdę bliskie mojemu sercu i stanowiło motywację dla mojego zaangażowania od chwili, kiedy przekroczyłam próg tej Izby w lecie 2009 roku.
<SPEAKER ID="166" NAME="Monika Flašíková Beňová" LANGUAGE="SK">
W pierwszej kolejności pragnę podziękować mojej koleżance Tanji Fajon za to sprawozdanie.
<P>
Nie da się zaprzeczyć, że w ciągu ostatnich dwudziestu lat między Unią Europejska a niektórymi krajami Zachodnich Bałkanów wyrósł tzw. mur wizowy. Fragment tego muru został na szczęście obalony w zeszłym roku, kiedy znieśliśmy obowiązek wizowy wobec obywateli Macedonii, Czarnogóry i Serbii. Te starania trzeba kontynuować, a obywatelom Bośni i Hercegowiny, Albanii, a w przyszłości być może także i Kosowa, należy przyznać korzyści wynikające z ruchu bezwizowego po Unii Europejskiej.
<P>
Należy stwierdzić, po pierwsze, że rządy tych krajów zrobiły w ciągu ostatniego roku wielkie postępy, wypełniając niemal wszystkie żądania Komisji. Po drugie, panie i panowie, nie powinniśmy być aż tak naiwni, by wyobrażać sobie, że obecny system uniemożliwia przekraczanie granicy przez przestępców. Oni zawsze znajdą na to sposób. Nie rozmawiamy dzisiaj o przestępcach, ani nawet o politykach, biznesmenach lub przedsiębiorcach. Mówimy o zwykłych ludziach z Bałkanów. Nie mówimy o ochronie miejsc pracy ani o prawie pobytu. Dyskutujemy dzisiaj o podstawowym prawie przyszłych obywateli Unii Europejskiej do swobodnego podróżowania po Unii i nawiązywania społecznych i zawodowych więzi z partnerami z państw członkowskich UE. Po trzecie, liberalizacja systemu wizowego przyczyni się do stabilizacji Bałkanów Zachodnich i zacieśnienia współpracy politycznej i gospodarczej, zwiększenia poparcia mieszkańców dla UE i szans europejskiej integracji, poszerzenia horyzontów ludzi i położenia tamy siłom antyeuropejskiego ekstremizmu.
<P>
Moje jedyne zastrzeżenie wobec sprawozdania dotyczy Kosowa. Zgadzam się z panią poseł Fajon, że zwykli ludzie z tego obszaru nie powinni być zakładnikami obecnej sytuacji politycznej, ale jednocześnie decyzję w sprawie swobodnego przemieszczenia się Kosowian należy sformułować w ten sposób, by ich przywódcy nie odczytali jej błędnie jako de facto uznanie ich deklaracji niepodległości. Musimy teraz zrobić co w naszej mocy, by system bezwizowy został wprowadzony możliwie szybko dla obywateli Bośni i Hercegowiny oraz Albanii. W ostatnich miesiącach Bośnia i Hercegowina dokonała ogromnego postępu po tym, jak UE stwierdziła w lipcu zeszłego roku, że kraje te nie wypełniły warunków liberalizacji systemu wizowego. Dopóki takie przywileje przyznawane są tylko niektórym krajom, istnieje zawsze ryzyko destabilizacji regionu, jak również niebezpieczeństwo, że polityczna i etniczna mozaika regionu rozpadnie się na jeszcze drobniejsze kawałki. W ciągu ostatnich miesięcy rządy tych krajów pracowały ciężko nad usunięciem niedostatków, by nadrobić stracony czas i zapewnić poziom jakości równy istniejącemu w krajach sąsiednich.
<P>
Świadomość tego, że Unia Europejska zezwoli wkrótce obywatelom obu krajów - a w szczególności obywatelom Bośni i Hercegowiny - na podróżowanie bez wizy zmniejszy ryzyko dalszego pogłębiania się etnicznej i politycznej niestabilności, przyniesie zacieśnienie współpracy politycznej i gospodarczej, zwiększy poparcie mieszkańców dla UE i szanse europejskiej integracji, poszerzy horyzonty obywateli i położy tamę siłom antyeuropejskiego ekstremizmu.
<SPEAKER ID="167" NAME="Nathalie Griesbeck" LANGUAGE="FR">
Panie przewodniczący, pani komisarz! Ja także pragnę pogratulować naszej koleżance, pani poseł Fajon, jej znakomitego sprawozdania. Chcę też powiedzieć, że chociaż mówimy o bardzo ważnym pierwszym kroku lub etapie, niemniej jednak zaproponowane w tym sprawozdaniu zwolnienie z obowiązku wizowego stanowi zasadniczy element postępu na drodze do integracji.
<P>
Jak pani powiedziała, pani poseł Fajon, jest to faktycznie wielka chwila dla wszystkich, których obejmie to zwolnienie, a zwłaszcza dla młodzieży, dla której swoboda przemieszczania się stanowi bardzo ważny czynnik określający ich szanse stania się ludźmi otwartymi na resztę świata. W pełni podzielam pani pragnienie, by to sprawozdanie zostało przyjęte szybko, co otworzy drogę do podjęcia dalszych kroków przed świętami Bożego Narodzenia.
<P>
Nie chcę jednak, byśmy na tym poprzestali. Chciałabym, abyśmy poszli dalej w tym procesie. Nie możemy pozwolić, by mieszkańcy Kosowa byli jedynymi mieszkańcami Bałkanów, którzy nie mogą swobodnie podróżować. Mam nadzieję, że Komisja bezzwłocznie zajmie się tym zagadnieniem.
<P>
Zatem - jako obywatelka Francji w pełni popieram stwierdzenie baronessy Ludford, że stanowisko rządu nie jest jedyną opinią w tej sprawie we Francji - proponuję, byśmy, trzymając się naszych europejskich wymogów, szli dalej, bez lęku, tą drogą liberalizacji.
<SPEAKER ID="168" NAME="Marije Cornelissen" LANGUAGE="NL">
Panie przewodniczący! Jestem pewna, że jutro znaczna większość tej Izby zagłosuje za zniesieniem obowiązku wizowego wobec obywateli Bośni i Hercegowiny oraz Albanii. I zupełnie słusznie. Pomimo wszelkiego rodzaju kłopotów politycznych państwa te pracowały ciężko, by spełnić te kryteria. W istocie osiągnęły więcej w tym zakresie niż Serbia i FYROM w momencie, kiedy przyznano im zwolnienie z obowiązku wizowego. Dlatego uważam, że nasz Parlament nie ma powodu do obaw. Powiedzieliśmy, że kryteria to kryteria i kiedy tylko dany kraj spełni je, zniesiemy obowiązek wizowy w stosunku do jego obywateli. Jest to ważne dla młodzieży, dla przedsiębiorców i dla każdego człowieka.
<P>
Niepokoi mnie jednak Rada Ministrów. Krążą pogłoski, że niektóre z państw mają wątpliwości. Mam nadzieję, że te pogłoski są bezpodstawne. Brak zgody Rady na zniesienie obowiązku wizowego stanowiłby zły sygnał. Powstanie opinia, że stosujemy podwójne standardy. Mogłoby być to odebrane w ten sposób, że kryteria nie mają znaczenia, jako że wszystko zależy od politycznych rozgrywek, że Rada nie ufa opinii Komisji. Do czego to nas doprowadzi?
<P>
Sprawa jest w istocie zupełnie prosta. Komisja wskazała, że Bośnia i Hercegowina oraz Albania spełniły kryteria i związku z tym Parlament Europejski i Rada Ministrów obowiązane są możliwie najszybciej uznać ten fakt. Mogą mieć własną opinię na temat Komisji i polityków w tych krajach, ale sprawa dotyczy zamieszkujących je ludzi.
<SPEAKER ID="169" NAME="Charles Tannock">
w imieniu grupy ECR. - Panie przewodniczący! Liberalizacja systemu wizowego stanowi ważny krok dla każdego kraju, który dąży do ustanowienia bliższych relacji z Unią Europejską. Ułatwienie podróżowania do UE w dobrej wierze przez obywateli państw trzecich, w celach handlowych lub turystycznych, jest istotnym elementem integracji tych państw z naszą Unią.
<P>
Pozytywne doświadczenie objęcia Czarnogóry liberalizacją systemu wizowego - w której to sprawie miałem zaszczyt być sprawozdawcą tego Parlamentu - a także Serbii i Macedonii dało dodatkowy impuls dla aspiracji tych krajów do członkostwa w UE. Musimy jednak zapewnić równe szanse uzyskania tego statusu wszystkim krajom na Zachodnich Bałkanach, które spełnią kryteria kwalifikujące. Ostatecznie korzystały już z takiej równości za czasów byłej Jugosławii.
<P>
Objęcie w chwili obecnej liberalizacją systemu wizowego Albanii oraz Bośni i Hercegowiny stanowi zatem logiczny krok w realizacji długoletniej strategii, którą z zadowoleniem przyjmuję w imieniu mojej grupy. Powinniśmy jednak nalegać, by wszystkie te kraje osiągnęły i utrzymały wysokie standardy biometrycznych zabezpieczeń paszportów. Liberalizacja przepisów wizowych to przywilej, a nie automatyczne, bezwarunkowe prawo.
<P>
Jeśli chodzi o Kosowo, pozostają do rozwiązania problemy związane z jakością zabezpieczeń paszportowych i zorganizowaną przestępczością. Dopóki kwestie te nie zostaną w pełni rozwiązane, Kosowo powinno pozostać poza zakresem naszej polityki. Niemniej jednak osobiście nie jestem co do zasady przeciwnikiem uzyskania ostatecznie przez Kosowo liberalizacji systemu wizowego. Mimo że pięć państw UE nie uznaje Kosowa, sam ten fakt nie powinien być powodem odmowy przyznania Kosowu jako terytorium swobody podróżowania do Unii Europejskiej. Żadne państwo członkowskie UE nie uznaje Tajwanu - tak się składa, że jestem przewodniczącym grupy przyjaźni z tym terytorium w naszym Parlamencie - niemniej jednak oczekuje się, że nasza Unia wkrótce przyzna - i słusznie - przywileje związane ze zniesieniem obowiązku wizowego obywatelom Tajwanu. Tak więc Kosowo, trochę tak jak Tajwan, powinno otrzymać te same przywileje, kiedy nadejdzie właściwy czas.
<SPEAKER ID="170" NAME="Cornelia Ernst" LANGUAGE="DE">
Panie przewodniczący, panie i panowie! Chciałabym podziękować pani poseł Fajon za jej znakomite sprawozdanie, dzięki któremu naprawdę posunęliśmy się naprzód w tej sprawie. Konfederacyjna Grupa Zjednoczonej Lewicy Europejskiej - Nordycka Zielona Lewica jednoznacznie popiera liberalizację systemu wizowego w stosunku do całych Bałkanów Zachodnich, a w obecnym przypadku opowiadamy się, rzecz jasna, za zniesieniem wymogu wizowego wobec obywateli Bośni i Hercegowiny oraz Albanii, po to mianowicie, by faktycznie rozpocząć proces otwierania tych krajów, a także ponieważ zapewni to lepsze szanse na ich generalny rozwój. Mamy nadzieję, że takie szanse zostaną rzeczywiście wykorzystane.
<P>
Osobiście byłbym za tym, by tego rodzaju rozwiązanie wprowadzono wkrótce dla Kosowa - bądź przynajmniej, żeby odbyły się wstępne rozmowy w tej kwestii. Jest to pilnie potrzebne, Kosowo jest bowiem niewielką wyspą na Bałkanach Zachodnich, która jest faktycznie odcięta od świata. Mój niepokój budzi jednak - chcę to stwierdzić wyraźnie - fakt, że wymuszamy jednocześnie wprowadzenie danych biometrycznych. W tej sprawie chcę powiedzieć bardzo jasno: użycie danych biometrycznych pozostaje w dalszym ciągu przedmiotem kontrowersji, a przede wszystkim użycie takich danych nie jest bezpieczne. Mówię to w kontekście otrzymanych z Niemiec kilka dni temu doniesień o tym, że kody PIN mogą być i faktycznie bywają łamane. Należy przyznać, że tego rodzaju rzeczy mogą się przydarzyć.
<P>
Powinniśmy zrobić wszystko co w naszej mocy, by zapewnić nie tylko zniesienie wymogu wizowego wobec tych krajów, ale także uruchomienie w nich procesu rozwoju społeczno-gospodarczego. Jest to pilnie potrzebne w obu krajach, a ich mieszkańcy zasłużyli sobie na to. Także my w UE powinniśmy pracować na rzecz realizacji tego celu.
<SPEAKER ID="171" NAME="Mario Borghezio" LANGUAGE="IT">
Panie przewodniczący! Będziemy głosować przeciwko temu sprawozdaniu, zwłaszcza dlatego, że sprawozdawczyni proponuje wywarcie presji na Komisję i Radę, by przyspieszyły proces liberalizacji systemu wizowego w stosunku do Kosowa. Czy zdajemy sobie sprawę, o czym mówimy? Czy zdajemy sobie sprawę, że Kosowo ma trudności z reintegracją tysięcy Romów, którzy starali się o azyl w Niemczech? To jest niezwykle wrażliwa sytuacja dla całej Unii Europejskiej.
<P>
Czy zdajemy sobie sprawę, że liberalizacja systemu wizowego - o której powiedziano, jak słyszałem, że korzystać z niej będą tylko studenci i szacowne osoby, choć sam zupełnie nie zgadzam się z takim optymistycznym twierdzeniem - oznaczać będzie po prostu, że Europa stanie się siedliskiem Romów? Nam to naprawdę nie jest potrzebne, biorąc pod uwagę poważne problemy, przed którymi stajemy, dotyczące integracji i konieczności rozwiązania niezwykle poważnego problemu Romów.
<P>
Jeśli chodzi o Albanię, to chciałbym zaznaczyć, że Komisja ponownie zaproponowała w maju, by zezwolić obywatelom Albanii oraz Bośni i Hercegowiny na przemieszczenie się w obrębie obszaru Schengen z paszportami elektronicznymi. Ta propozycja nie została jednak podjęta z powodu niedostatecznych działań Albanii w związku z reintegracją deportowanych Albańczyków.
<P>
Uważam, że istnieją problemy związane z bezpieczeństwem i kontrolą, które poważnie ciążą nad liberalizacją systemu wizowego. Powinniśmy przemyśleć to bardzo dokładnie: wizy są niezbędne i to bardzo!
<SPEAKER ID="172" NAME="Daniël van der Stoep" AFFILIATION="NI">
(NL) Panie przewodniczący! Delegacja holenderskiej Partii Wolności (PVV) jest przeciwna zniesieniu obowiązku wizowego w stosunku do Bośni i Hercegowiny oraz Albanii, dwu krajów, które są stowarzyszone, jeden jako członek, a drugi jako obserwator, z Organizacją Konferencji Islamskiej. Jest to organizacja, która uznaje szariat za podstawę praw człowieka i która terroryzuje ONZ swoim nieukrywanym antysemityzmem. Z jakiej racji chcecie dać symboliczne prezenty krajom, które twierdzą, że prawo szariatu stanowi podstawę praw człowieka? Szariat jest prawem, które reguluje wszystkie aspekty życia w społeczeństwie islamskim, od prawa cywilnego i rodzinnego po karne. Stanowi ono, jak należy jeść, ubierać się, a nawet jak należy korzystać z toalety. Ucisk kobiet jest czymś dobrym, picie alkoholu jest czymś złym. Przekracza to moje rozumienie.
<P>
Czy ktoś może mi wyjaśnić, w jaki sposób to prawo może współistnieć z podstawowymi i ludzkimi prawami tak wysoko cenionymi przez Unię Europejską? Te dwa kraje można by uznać za niemal najbardziej skorumpowane w Europie, a mimo to Parlament uznaje za konieczne wyróżnienie ich zniesieniem obowiązku wizowego jedynie dlatego, że są mniej skorumpowane niż Zimbabwe. Ukrywa się to za stwierdzeniami takimi jak: "No cóż, umożliwi im to odwiedzanie swoich rodzin lub ukończenie kursu szkoleniowego za granicą”. Jest to oczywiście zupełny nonsens, ponieważ taka możliwość już istnieje. Muszą tylko najpierw uzyskać papier zezwalający im na zrobienie tego. To zupełny nonsens znosić obowiązek wizowy dla nich na tej podstawie, że w przeciwnym przypadku byliby uwięzieni w swoich żałosnych małych krajach. Co za stek bzdur! Holenderskie miasta zalewają już hordy Polaków, Rumunów i Bułgarów. To dość, by doprowadzić ludzi do szału. Zniesienie obowiązku wizowego pogorszy jeszcze sytuację. Jakie to smutne!
<P>
(Mówca zgodził się udzielić odpowiedzi na pytanie zadane zgodnie z procedurą niebieskiej kartki na mocy art. 149 ust. 8 Regulaminu)
<SPEAKER ID="173" NAME="Emine Bozkurt" AFFILIATION="S&amp;D">
(NL) Panie przewodniczący! Chciałbym zadać pytanie posłowi van der Stoepowi. Powiedział pan, że te kraje używają szariatu jako podstawy praw człowieka. Czy mógłby pan wskazać mi, jakie konkretne wnioski były omawiane w parlamentach Bośni i Hercegowiny czy Albanii w celu wprowadzenia szariatu i kiedy takie debaty miały miejsce? Czyż nie stawia pan tezy, której nie potrafi uzasadnić? Mam nadzieję, że zrobi to pan, ale prosimy o informacje.
<SPEAKER ID="174" NAME="Daniël van der Stoep" AFFILIATION="NI">
(NL) Panie przewodniczący! Pani poseł Bozkurt naturalnie dobrze wie, że nie posiadam ścisłych szczegółowych informacji na temat wszystkiego, co dzieje się Bośni i Hercegowinie i w Albanii, ani też, prawdę mówiąc, nie interesuje mnie to. Pragnę przypomnieć pani poseł, że w deklaracji kairskiej wyraźnie stwierdza się, że szariat jest podstawą praw człowieka i że Bośnia i Hercegowina oraz Albanii podpisały się pod tą deklaracją. Czy pani poseł może mi wyjaśnić, dlaczego nie widzi w tym nic złego? Jeżeli szariat jest dla pani poseł podstawą praw człowieka, to musi być szalona, nieprawdaż? To wszystko, co mam do powiedzenia na ten temat.
<SPEAKER ID="175" NAME="Agustín Díaz de Mera García Consuegra" AFFILIATION="PPE">
(ES) Panie przewodniczący! W pierwszym rzędzie chciałbym pogratulować pani poseł Fajon przygotowania sprawozdania, które wymagało tak dużo zaangażowania i wielkiej determinacji.
<P>
Pragnę pogratulować także mojej koleżance i przyjaciółce, poseł Corazzie Bildt determinacji i pasji, z jaką zaangażowała się w sprawę zniesienia obowiązku wizowego wobec obywateli Bośni i Hercegowiny oraz Albanii - dwóch krajów, które ogromnie tego potrzebują.
<P>
Tak jak pani, ja również byłem w Sarajewie i w Mostarze w czasie wojny i ja też byłem świadkiem masowych wysiedleń ludności przez reżim Miloszewicza, jak i solidarności Albańczyków. Dlatego też, panie przewodniczący, w tym miejscu i czasie daję wyraz mojej radości, ponieważ na szczęście sprawiedliwości staje się zadość. Począwszy od szczytu w Salonikach w czerwcu 2003 roku, kiedy Unia Europejska zrobiła wreszcie pożądany krok zobowiązując się znieść obowiązek wizowy dla Bałkanów Zachodnich, poprzez pierwszy etap, kiedy dwa omawiane kraje nie spełniły wymagań, dotarliśmy obecnie do momentu, kiedy możemy ponownie potwierdzić i przyjąć z radością zobowiązanie, by w końcu Albańczycy i Bośniacy mogli podróżować po terytorium UE.
<P>
Panie przewodniczący, pani komisarz! W moim przekonaniu jednym ze zobowiązań politycznych Parlamentu powinno być doprowadzenie do stabilizacji na Bałkanach, zwłaszcza w państwach, które z pewnością przystąpią do Unii w przyszłości, a także ułatwienie przemieszczenia się ludności, która znajduje się obecnie w izolacji.
<SPEAKER ID="176" NAME="Emine Bozkurt" AFFILIATION="S&amp;D">
Panie przewodniczący! Chcę podziękować sprawozdawczyni, Tanji Fajon. W Bośni i Hercegowinie ludzie czują się, jak gdyby byli zamknięci w klatce od czasu wojny w latach 90. XX wieku. Teraz otworzą się przed nimi wreszcie drzwi, by mogli wydostać się na zewnątrz.
<P>
Jutro nadejdzie dzień, kiedy Parlament Europejski będzie mógł dać jasny sygnał, że mieszkańcy Bośni i Hercegowiny oraz Albanii są pożądanymi gośćmi w Europie. Komisja Europejska uznała, że oba kraje wypełniły kryteria dla liberalizacji systemu wizowego. Reformy w tych krajach są ważne dla nich samych, ale również dla UE. Osiągnięto istotny postęp w kwestii zabezpieczenia granic i zacieśniania współpracy na rzecz zwalczania przestępczości transgranicznej - takiej jak handel ludźmi i narkotykami. Będzie istnieć możliwość odsyłania osób przebywających nielegalnie na terytorium europejskim.
<P>
Doświadczenie z liberalizacji systemu wizowego pokazało, że przywódcy w Bośni i Hercegowinie są skłonni i potrafią zgodzić się na sprawne przeprowadzanie wymaganych reform. Ta współpraca i skuteczność tych reform posłużą, miejmy nadzieję, za przykład dla dalszych reform niezbędnych dla integracji z UE. Ma to jednak także ogromne znaczenie dla osób, które będą mogły wreszcie odwiedzić swoje rodziny, zwłaszcza w przypadku dużej diaspory ludności Bośni i Hercegowiny w Europie. Także młodzież i studenci powinni mieć możliwość dostrzeżenia swej europejskiej przyszłości. Będą mieć okazję, aby spojrzeć ponad murami otaczającymi ich kraj. Miejmy nadzieję, że powiedzą swoim nowym przywódcom, by nadali integracji z UE wysoki priorytet w swoich działaniach.
<P>
Ostatnią rzeczą, jakiej potrzebujemy, jest czarna dziura w Europie. Komisja Europejska - tak samo jak my w Parlamencie - chce usunąć tę izolację. Obiecaliśmy tym państwom liberalizację systemu wizowego, kiedy spełnią określone kryteria. Jeśli Komisja i Parlament Europejski wyrażą swoją zgodę, będzie to oznaczać, że wysiłki i postępy tych krajów zostaną docenione przez dwie trzecie wszystkich instytucji europejskich. Chciałabym, by także Rada wypełniła daną przez siebie obietnicę, żeby mieszkańcy Bośni i Albanii mogli wreszcie przekonać się, że przy końcu długiego tunelu widać światło.
<SPEAKER ID="177" NAME="Jelko Kacin" AFFILIATION="ALDE">
(SL) Gratuluję, Tanju. Pani komisarz, panie i panowie! Wyjaśnijmy sobie, dlaczego Albania oraz Bośnia i Hercegowina nie zapewniły swoim obywatelom liberalizacji systemu wizowego w zeszłym roku. Stało się tak, ponieważ nie zdały testu politycznego na odpowiedzialność wobec swoich obywateli. W tym roku parlamenty i rządy tych krajów zdały jednak ten sprawdzian. Niemniej jednak zrobiły to dopiero w ostatnim momencie, jako że w umysłach niektórych ludzi w tych krajach w dalszym ciągu utrzymują się wątpliwości.
<P>
My w Grupie Porozumienia Liberałów i Demokratów na rzecz Europy oczekujemy z radością na liberalizację systemu wizowego i chcemy powiedzieć obywatelom Albanii oraz Bośni i Hercegowiny, że są naszymi przyjaciółmi, naszymi partnerami i naszymi drogimi sąsiadami. Powitamy ich, kiedy przyjadą odwiedzić nas i swoich krewnych, którzy budują, swoją ciężką pracą i wspólnie z nami, zjednoczoną, lepszą, bogatszą i większą Unię Europejską.
<P>
Decyzja o liberalizacji systemu wizowego, którą podejmie Parlament Europejski, jest naszym wspólnym osiągnięciem i ważnym politycznym, a także po prostu ludzkim, przesłaniem. Liberalizacja systemu wizowego ma przynieść korzyści mieszkańcom tych krajów, a nie nagrodzić polityków. Niemniej jednak rządy obu krajów muszą wytrwale kontynuować swoje starania, by przekonać ministrów spraw wewnętrznych państw członkowskich UE, że są w pełni zaangażowane we wdrażanie i systematyczne przestrzeganie zasad i obowiązków, jakie przyjęły.
<SPEAKER ID="178" NAME="Ulrike Lunacek" AFFILIATION="Verts/ALE">
(DE) Panie przewodniczący! Ja też pragnę podziękować pani poseł Fajon w imieniu mojej grupy za jej znakomitą pracę, a także wyrazić podziękowanie pani komisarz Malmström, ponieważ uważam, że obie odegrały cenną rolę i podjęły właściwe kroki. Jutrzejsze głosowanie w Parlamencie uczyni obietnicę europejskiej przyszłości bardziej namacalną dla obywateli Albanii oraz Bośni i Hercegowiny. Otrzymają w końcu to, z czego korzystają mieszkańcy Serbii, Czarnogóry i Macedonii od zeszłego roku. Szeroki konsensus jutro w Parlamencie Europejskim stanowić będzie także jednoznaczne wyzwanie dla Rady, aby wskazała na swoim następnym posiedzeniu w listopadzie, że także ona zapali zielone światło dla realizacji tej reformy, tak ja uczyniła to już Komisja, a Parlament uczyni jutro.
<P>
Jak to już powiedziano, nie możemy dopuścić, by kilka państw członkowskich zaczęło się teraz wahać i przedstawiać nowe argumenty, takie jak potrzeba nowych gwarancji bezpieczeństwa, kiedy wiemy już bardzo dobrze, że jest to spowodowane jedynie przez ich wewnętrzne spory polityczne - bez żadnej realnej podstawy w odniesieniu do kryteriów, które Albania oraz Bośnia i Hercegowina już spełniły. Innymi słowy, postawimy przed Radą wyzwanie, by zapaliła zielone światło, tak jak to już zrobiły Komisja i Parlament.
<P>
Jako sprawozdawczyni w sprawie Kosowa czuję się jednak także w obowiązku powiedzieć - i ta uwaga jest skierowana częściowo do pani Flakowej Beňovej, której, jak sądzę, nie ma już niestety w Izbie - że Kosowo jest niepodległym państwem. Jest tak pomimo tego, że pięć państw członkowskich UE, które nie chcą dostrzec rzeczywistości, jeszcze go nie uznało. To jest fakt, to jest rzeczywistość. Jako sprawozdawczyni w sprawie Kosowa, wzywam też Komisję, aby dała wreszcie rządowi w Kosowie mapę drogową, tak by można było rozpocząć niezbędne prace i by wolność od wiz, swoboda podróżowania, mogła znaleźć się wreszcie na horyzoncie także dla obywateli Kosowa.
<SPEAKER ID="179" NAME="Jaroslav Paška" AFFILIATION="EFD">
(SK) Przedłożony wniosek - rozporządzenie Parlamentu Europejskiego i Rady - umożliwi obywatelom Albanii oraz Bośni i Hercegowiny podróżowanie bez wiz do wszystkich krajów Unii Europejskiej.
<P>
W momencie, kiedy szereg organizacji islamskich grozi Europie atakami terrorystycznymi, jest to, moim zdaniem, zaskakujący i pozytywny gest, skierowany być może pod adresem całego świata islamu. Już poza ramami przedmiotowego rozporządzenia znalazło się odniesienie do Kosowa, zawarte w uzasadnieniu projektu rozporządzenia. W opinii niemal dwóch trzecich państw członkowskich ONZ i zgodnie z postanowieniami rezolucji Rady Bezpieczeństwa ONZ nr 1244 oraz art. 2.7 rozdział 1 Karty Narodów Zjednoczonych, Kosowo formalnie stanowi prawną część Republiki Serbskiej, nawet jeśli dzisiaj jest swego rodzaju specjalnym protektoratem. Dlatego uważam - tu zwracam się do pani komisarz - że w przypadku Kosowa musimy skrupulatnie przestrzegać prawa międzynarodowego, zamiast dzielić obywateli Serbii w zależności od ich miejsca zamieszkania lub kryteriów etnicznych. Powinniśmy jednak zezwolić mieszkańcom serbskiej prowincji Kosowo na podróżowanie do wszystkich krajów Unii Europejskiej z serbskim paszportem, tak samo jak pozostałym obywatelom Serbii.
<SPEAKER ID="180" NAME="Philip Claeys" AFFILIATION="NI">
(NL) Panie przewodniczący! Pomysł, by zliberalizować system wizowy wobec krajów takich, jak Bośnia i Hercegowina oraz Albania jest wyjątkowo niemądry. W swoim uzasadnieniu projektu rozporządzenia pani poseł Fajon powiedziała, dokładnie tymi słowy, że dotyczy to głównie studentów i młodzieży, przybywających by odwiedzić swoich przyjaciół i rodzinę. Czy to jest autentyczna naiwność, czy też pani tylko udaje naiwną, starając się jak gdyby czynnie zaprzeczyć rzeczywistości? W swoim sprawozdaniu przekonuje pani na przykład, że zniesienie obowiązku wizowego przyczyni się do eliminacji etnicznej i politycznej niestabilności. Spójrzmy prawdzie w oczy: jedyne co zrobimy, to sprowadzenie znacznej części tej niestabilności do Unii Europejskiej.
<P>
Chcę przeczytać państwu cytat z raportu Europolu, Eurojustu i Frontexu w sprawie stanu bezpieczeństwa wewnętrznego w UE. Jest to dokument z 7 maja 2010 r. "Albania, Kosowo, Serbia, Czarnogóra i FYROM są krajami tranzytowymi do UE dla nielegalnych migrantów i ofiar handlu osobami wykorzystywanymi seksualnie, obrotu produktami z konopi, heroiną, kokainą, papierosami, narkotykami syntetycznymi i prekursorami narkotyków, fałszywymi euro i bronią palną. Znaczącą rolę, zwłaszcza w handlu heroiną i wykorzystywanymi seksualnie kobietami odgrywają albańskojęzyczne grupy przestępczości zorganizowanej”. Koniec cytatu. Zatem zamiast wzmacniać kontrole, zniesiemy teraz wizy, szeroko otwierając drzwi i jeszcze pogarszając problem importowanej przestępczości.
<SPEAKER ID="181" NAME="Andrey Kovatchev" AFFILIATION="PPE">
(BG) Z zadowoleniem przyjmuję sprawozdanie pani poseł Fajon i wniosek Komisji w sprawie zniesienia obowiązku wizowego wobec obywateli Albanii oraz Bośni i Hercegowiny. Praktyka wykazała, że wizy nie są niestety zawsze najbardziej skutecznym sposobem na powstrzymanie nielegalnej imigracji i przestępczości zorganizowanej. Ograniczenia w podróżowaniu dotykają najbardziej zwykłych ludzi, zwłaszcza młodzież. Uniemożliwiają przyszłym obywatelom Unii Europejskiej poznanie i docenienie tego wszystkiego, co wspólnie osiągnęliśmy w Europie, spotkanie innych Europejczyków z ich grupy wiekowej i zaprzyjaźnienie się z nimi. Pragnę wskazać tym wszystkim spośród państwa, którzy wyrazili opinię krytyczne, że przyjęcie systemu bezwizowego w stosunku do Macedonii, Czarnogóry i Serbii nie miało żadnych negatywnych konsekwencji. Unia Europejska przyjęła zobowiązanie, by dać mieszkańcom Bałkanów Zachodnich jasną europejską perspektywę, dołóżmy więc i my naszą cegiełkę, przyznając tym krajom prawo do reżimu bezwizowego.
<P>
Rzecz jasna, nie wolno nam zgodzić się na żadne kompromisy w sprawie działań służących zwalczaniu przestępczości zorganizowanej, prania brudnych pieniędzy, handlu ludźmi i przemytu narkotyków. Równie ważne jest, by nasilić prawne i administracyjne reformy i wzmocnić praworządność w tych krajach. Nikt w Europie nie powinien czuć się izolowany i wykluczony, bez możliwości podróżowania. Unia Europejska opiera się na wartościach, które są wspólne nam i naszym sąsiadom, a także krajom, które weszły na drogę integracji europejskiej. Jestem szczęśliwy, że otwieramy drzwi przed Albańczykami i Bośniakami, ponieważ spodziewamy się, że pewnego dnia oni także staną się obywatelami Unii Europejskiej. Zniesienie wymogu wizowego wobec Bałkanów Zachodnich przyniesie korzyści w dziedzinie bezpieczeństwa, w postaci wolności dla obywateli tych państw oraz dla całej Unii Europejskiej. Liberalizacja systemu wizowego powinna objąć także Kosowo. Po zniesieniu ograniczeń wobec Albanii oraz Bośni i Hercegowiny, obywatele Kosowa będą jedynymi mieszkańcami Bałkanów, którzy potrzebują wiz, by podróżować do Europy. Bez względu na różnice między nami w odniesieniu do Kosowa, przywódcy europejscy powinni dać mu mapę drogową prowadzącą do systemu bezwizowego. Wierzę, że stworzy to szansę na zmniejszenie napięć etnicznych na Bałkanach i że przestaną być one historyczną beczką prochu w Europie, stając się za to wzorcem przestrzegania prawa i swobód obywatelskich oraz gwarancją dobrobytu.
<SPEAKER ID="182" NAME="Silvia-Adriana Ţicău" AFFILIATION="S&amp;D">
(RO) Chcę zacząć od pogratulowania Tanji Fajonjej sprawozdania.
<P>
Jako część realizacji agendy z Salonik, proces liberalizacji systemu wizowego w stosunku do Albanii i Bośni i Hercegowiny uwzględnia postępy osiągnięte w czasie dyskusji, które odbyły się w ciągu ostatnich siedmiu miesięcy. Przeprowadzono dogłębną analizę każdego z poszczególnych państw w celu stworzenia zestawu kryteriów dotyczących nielegalnej emigracji, porządku i bezpieczeństwa publicznego, a także stosunków zewnętrznych Unii Europejskiej z krajami trzecimi.
<P>
W tym kontekście trzeba oczywiście zwrócić szczególną uwagę na zabezpieczenia dokumentów podróżnych wystawianych przez zainteresowane kraje trzecie. Uchylenie obowiązku wizowego oparte zostało na mapach drogowych przystosowanych do specyfiki każdego z państw. W tym miejscu należy przypomnieć o europejskich aspiracjach obu państw, a także o tym, że kraje te zniosły już wymogi wizowe dla wszystkich obywateli Unii Europejskiej.
<P>
Chcę wskazać na koniec, że zniesienie obowiązku wizowego powinno obejmować wyłącznie posiadaczy paszportów biometrycznych wystawionych w jednym z tych państw.
<SPEAKER ID="183" NAME="Kinga Gál" AFFILIATION="PPE">
(HU) Panie przewodniczący, pani komisarz, panie i panowie! Z zadowoleniem przymujemy fakt, że w końcu, niemal w rok od przyjęcia naszego stanowiska w sprawie Serbii, Czarnogóry i Macedonii, możemy zająć obecnie stanowisko w kwestii ruchu bezwizowego także w odniesieniu do Bośni i Hercegowiny. Sprawozdawczyni Tanji Fajon i mojej koleżance Annie Marii Corazzie Bildt należą się wyrazy specjalnego uznania za ich oddaną pracę.
<P>
Wprowadzenia ruchu bezwizowego w Europie nie można uważać ani za przywilej, ani za gest dyplomatyczny. Jest ono oparte na wzajemnych zobowiązaniach, co oznacza, że problemy bezpieczeństwa nie mogą zagrażać realizacji naszych celów politycznych. W związku z tym chciałabym dobitnie podziękować Komisji i osobiście pani komisarz Malmström za wykonaną przez nie pracę na rzecz zachowania przyjętego harmonogramu liberalizacji systemu wizowego dla Bałkanów Zachodnich.
<P>
Fakt, że od wyborów w Bośni i Hercegowinie upłynęło tylko kilka dni, czyni tę sprawę szczególnie istotną. Wyniki tych wyborów pokazują także, że głębokich podziałów ze względu na przynależność etniczną nie da się usunąć za jednym zamachem. Ruch bezwizowy daje następnym pokoleniom, młodzieży, dostęp do europejskiej perspektywy, a ta perspektywa może przyczynić się do pojednania. Także z tego powodu region, o którym mowa, potrzebuje ruchu bezwizowego. Droga do stworzenia warunków niezbędnych dla pokojowego współżycia wiedzie poprzez Unię Europejską. Popierając ruch bezwizowy wnosimy własny wkład w realizację tego celu. Dlatego nie powinniśmy też zapominać o Kosowie i opracować jak najszybciej harmonogram również dla tego regionu.
<SPEAKER ID="184" NAME="Victor Boştinaru" AFFILIATION="S&amp;D">
Panie przewodniczący! Uważam, że powinniśmy poprzeć wprowadzenie systemu bezwizowego dla Albanii oraz Bośni i Hercegowiny i z wielkim zadowoleniem przyjmuję sprawozdanie Tanji Fajon. Jednak co się tyczy Albanii, powinniśmy zadbać o to, by przekazać sygnał, iż pozytywny wynik głosowania w Parlamencie Europejskim w żadnej mierze nie oznacza nagrody dla rządu albańskiego. Jest to natomiast pomoc dla obywateli Albanii, którzy od ponad roku zmuszeni są ponosić konsekwencje niekończącego się kryzysu politycznego. Jest w każdym razie jasne, że jeśli chodzi o Albanię, pozytywny wynik głosowania w Parlamencie będzie jedynie połowicznym sukcesem, ponieważ przy braku konkretnych postępów niektórzy członkowie Rady wysuną zastrzeżenia.
<P>
Nie wydaje się, by do chwili obecnej rząd albański osiągnął jakiekolwiek postępy lub podjął starania, by rozwiązać kryzys polityczny, pomimo uchwały przyjętej w czerwcu przez Parlament Europejski. Jedynym polem, na którym widoczny jest postęp, jest korupcja, ale jest to niestety postęp idący w kierunku odwrotnym do oczekiwanego, ponieważ w ostatnich miesiącach opinia publiczna dowiaduje się codziennie o przypadkach dotyczących wysoko postawionych członków rządu albańskiego.
<P>
To nie jest właściwy sposób postępowania wobec UE i Albania powinna posłuchać ostrzeżeń, zanim będzie za późno.
<SPEAKER ID="185" NAME="Georgios Papanikolaou" AFFILIATION="PPE">
(EL) Panie przewodniczący! Zniesienie wymogów wizowych wobec obywateli wszystkich krajów Bałkanów Zachodnich stanowi namacalny dowód perspektyw europejskich ich mieszkańców. Bardzo istotne jest, by Albania oraz Bośnia i Hercegowina spełniły teraz odpowiednie warunki i osiągnęły wskaźniki wymagane dla zniesienia obowiązku wizowego.
<P>
Chciałbym jednak dodać kilka uwag do tego, co zostało już powiedziane, zwracając naszą uwagę na następujące trzy kwestie: po pierwsze, będziemy musieli być szczególnie uważni i rygorystyczni, jeśli chodzi o wypełnianie zobowiązań w obszarze nielegalnej imigracji. Co więcej, chcę przypomnieć Izbie, że w 2009 roku na granicy lądowej pomiędzy Grecją a Albanią i Byłą Jugosłowiańską Republiką Macedonii zatrzymano najwięcej, a mianowicie 34 %, nielegalnych imigrantów w całej Unii Europejskiej.
<P>
Po drugie, nie wolno nam lekceważyć obaw dotyczących ewentualnego wzrostu liczby migrantów ekonomicznych z tych krajów do państw w Unii Europejskiej, a to z jednej dodatkowej przyczyny: wciąż jeszcze pozostaje świeżo w pamięci doświadczenie w tym miejscu, w Brukseli sprzed około roku, kiedy wzrosła liczba wniosków o azyl polityczny od obywateli Byłej Jugosłowiańskiej Republiki Macedonii, Serbii i Czarnogóry. W owym czasie, jak to nam przypomniano, rząd belgijski zmuszony był podjąć specjalne działania bezpośrednio po zniesieniu obowiązku wizowego.
<P>
Na koniec, trzeba odpowiedzieć na pytania podnoszone przez niektóre państwa członkowskie, a prezydencja powinna dotrzymać danej obietnicy i zorganizować spotkanie ekspertów w celu zbadania kwestii, które w odczuciu niektórych posłów nie zostały jeszcze rozwiązane. Te nierozwiązane kwestie wymagają wyjaśnienia, jeżeli procedura ma być realizowana sprawnie.
<SPEAKER ID="186" NAME="Carlos Coelho" AFFILIATION="PPE">
(PT) Zacznę od gratulacji dla pani poseł Fajon za jej znakomite sprawozdanie i dla mojej koleżanki poseł Bildt, która była kontrsprawozdawczynią z ramienia Grupy Europejskiej Partii Ludowej (Chrześcijańskich Demokratów), za pracę, którą wykonała w związku z przedmiotowym sprawozdaniem. Jak to już przypomniano, kiedy w listopadzie 2009 roku głosowaliśmy za zwolnieniem z obowiązku wizowego obywateli Serbii, Czarnogóry i Byłej Jugosłowiańskiej Republiki Macedonii, nie mogliśmy zrobić tego samego w stosunku do Albanii oraz Bośni i Hercegowiny z tej prostej przyczyny, że kraje te nie spełniały kryteriów. W istocie liberalizacja obowiązku wizowego w odniesieniu do dostępu do obszaru Schengen wymaga rygorystycznej oceny każdego indywidualnego przypadku. Taka ocena opiera się na kryteriach związanych ze wzmocnieniem praworządności, porządku i bezpieczeństwa publicznego, a w szczególności ze zwalczaniem przestępczości zorganizowanej, korupcji i nielegalnej imigracji oraz z zewnętrznymi relacjami Unii Europejskiej z krajami trzecimi. W ocenie tej bierze się także pod uwagę potencjalne konsekwencje dla regionalnej spójności oraz wzajemność.
<P>
Wniosek przedłożony przez Komisję pozwala uznać, na podstawie sprawozdań z oceny, że te dwa kraje obecnie spełniają większość kryteriów kwalifikujących do przeniesienia z załącznika I (tzw. "lista negatywna”) do załącznika II (tzw. "lista pozytywna”). Pozostaje do spełnienia jedynie bardzo niewielka liczba kryteriów i ich realizacja jest monitorowana przez Komisję. Oczekuje się, że ten proces zostanie zakończony w najbliższym czasie.
<P>
Parlament Europejski i Rada zobowiązały się do podjęcia decyzji możliwie szybko po potwierdzeniu spełnienia tych kryteriów. W tej chwili wypełniamy to zobowiązanie i mam nadzieję, że Rada zrobi to samo. Jak powiedziała moja koleżanka pani Bildt, nadszedł czas, by wysłać sygnał i zakończyć izolację. Miejmy nadzieję, że obywatele tych dwóch państw będą mogli skorzystać z tego udogodnienia w okresie świąt Bożego Narodzenia. Umożliwiłoby to zacieśnienie politycznej i gospodarczej współpracy z regionem, przyczyniając się do usunięcia poczucia izolacji wśród jego mieszkańców.
<SPEAKER ID="188" NAME="Lena Kolarska-Bobińska" AFFILIATION="PPE">
(PL) Pani przewodnicząca! Zniesienie barier, obalenie murów wizowych będzie bardzo radosnym momentem nie tylko dla mieszkańców Albanii, Bośni, ale też dla nas, mieszkańców Unii Europejskiej, ponieważ potwierdzi, że jesteśmy wierni naszym wartościom: otwartości wobec naszych sąsiadów. Zapewni to nam też bezpieczniejsze sąsiedztwo.
<P>
Ciesząc się, że dołożono starań, aby wprowadzić ruch bezwizowy i zburzyć te mury dla części Bałkanów Zachodnich, należy jednak skierować ogromną prośbę i apel do Komisji Europejskiej, do pani komisarz, ale też do naszych kolegów: pamiętajmy o państwach Partnerstwa Wschodniego, pamiętajmy w tym momencie o Ukrainie, Mołdawii i Gruzji. Czekają nas kolejne wyzwania. Jak już osiągnęliśmy jeden etap, myślmy od razu o następnym. Te kraje właśnie - Ukraina, Mołdawia i Gruzja - nie otrzymały oficjalnie nawet map drogowych, o co już w tym Parlamencie Europejskim apelowaliśmy w czasie tej kadencji.
<P>
Unia Europejska miała poczucie obowiązku względem państw Bałkanów Wschodnich i też takie samo poczucie powinna mieć wobec swoich i naszych wschodnich sąsiadów. Sytuacja bowiem w obu przypadkach wygląda podobnie: mówimy o sąsiadach, którzy jeszcze niedawno mogli swobodnie podróżować po części krajów Unii Europejskiej. Teraz niestety są ofiarami restrykcji. I to przede wszystkim dotyczy ludzi młodych, studentów, elity bowiem poradzą sobie, będą i tak podróżowały. Chodzi jednak o przyszłość Europy, właśnie o studentów, o młodych pracujących. Liberalizacja wizowa mogłaby wpłynąć nie tylko na ich życie, ale też na jakość demokracji w ich krajach a w efekcie na wzmocnienie naszych bezpośrednich sąsiadów, na wzmocnienie w ten sposób Unii Europejskiej. Dlatego ponawiam apel do Komisji Europejskiej i pani komisarz o podjęcie się kolejnych wyzwań i przedstawienie mapy drogowej dla krajów Partnerstwa Wschodniego.
<SPEAKER ID="189" NAME="Eduard Kukan" AFFILIATION="PPE">
Pani przewodnicząca! Pragnę pogratulować Bośni i Hercegowinie oraz Albanii spełnienia wszystkich kryteriów zniesienia obowiązku wizowego. Pragnę pogratulować także mojej wybitnej koleżance Tanji Fajon jej godnej podziwu, zaangażowanej i pełnej entuzjazmu pracy.
<P>
Swoboda przemieszczania się jest jedną z najważniejszych swobód, na których oparta jest Unia Europejska. Cieszę się, że rozszerzamy tę zasadę przez objęcie nią sąsiednich krajów południowo-wschodniej Europy. Jest to ważny krok i pozytywne osiągnięcie na ich drodze ku integracji europejskiej.
<P>
Osobiście obserwowałem pozytywny wpływ, jaki od zeszłego roku ruch bezwizowy wywiera na obywateli Serbii, Czarnogóry i Macedonii. Możliwość swobodnego podróżowania do UE daje nie tylko praktyczne korzyści, ale w wielu wypadkach zniosła psychologiczne bariery i połączyła ludzi na nowo. Dowodzi to, że zasada warunkowości zastosowana przez Unię Europejską w odniesieniu do liberalizacji reżimu wizowego zadziałała właściwie i przyniosła dobre rezultaty.
<P>
Niemniej jednak UE powinna także podtrzymywać swoją wiarygodność i zaangażowanie. Ważne jest, by uniknąć dalszego opóźniania liberalizacji systemu wizowego w stosunku do Albanii oraz Bośni i Hercegowiny. Liberalizacja nie tylko da pozytywne efekty dla mieszkańców tych krajów, ale wzmocni także wiarygodność Unii Europejskiej.
<P>
Na koniec, aby przyczynić się do większej stabilności regionu, polityka otwierania UE wobec Bałkanów Zachodnich nie powinna zatrzymać się w tym miejscu. Dlatego w najbliższej przyszłości przyjąłbym z radością strategię i rozwiązania dotyczące wprowadzenia systemu bezwizowego, które można by zaproponować Kosowu.
<SPEAKER ID="190" NAME="Cecilia Malmström">
komisarz. - Pani przewodnicząca! Dziękuję bardzo za tę debatę. Wyczuwam bardzo silne poparcie dla wniosku Komisji, by przyznać prawo do podróżowania bez wiz obywatelom Bośni i Albanii. Sądzę, że to bardzo dobrze. Mam nadzieję, że jutro na posiedzeniu plenarnym wniosek zostanie przyjęty dużą większością głosów i że wyślemy obywatelom tych dwóch krajów sygnał, że wybrani posłowie do Parlamentu Europejskiego zdecydowanie popierają ich pragnienie większej swobody podróżowania po Unii Europejskiej.
<P>
Mogę zapewnić państwa jeszcze raz, że kryteria zostały spełnione. Monitorowaliśmy to bardzo uważnie. Pozostaniemy, rzecz jasna, w kontakcie i będziemy dalej prowadzić monitorowanie, ale jest faktem, że kryteria zostały spełnione. Wszystkie kraje należy traktować równo. Kryteria są jednoznaczne i bardzo przejrzyste. Ten proces był tak przejrzysty, jak tylko było to możliwe.
<P>
Zanim skończę, kilka słów na temat Kosowa. Kosowo nie zostało zapomniane. Kosowo jest oczywiście bardzo ważnym partnerem w tym procesie. Osiągnięto tam duży postęp, ale Komisja, aby zachować swoją wiarygodność, musi dbać o przestrzeganie wszystkich kryteriów i wszystkich warunków, jeżeli chcemy, by ten proces był wiarygodny i uprawniony. Kosowo nie jest jeszcze gotowe. Pracujemy z nim. Wiem, że ze strony rządu podejmowane są wielkie wysiłki w kwestii readmisji i reintegracji obywateli Kosowa. Musi jednak zrobić więcej. Kiedy te warunki zostaną spełnione, będziemy gotowi, rzecz jasna, podjąć bardziej formalny dialog z rządem w sprawie wiz. W międzyczasie możemy jedynie zachęcać państwa członkowskie, by zajmując się wnioskami wizowymi złożonymi przez obywateli Kosowa wykorzystywały wszystkie udogodnienia przewidziane w zmienionym kodeksie wizowym.
<P>
Pani sprawozdawczyni! Dziękuję za tę bardzo owocną i bardzo obiecującą debatę i liczę na zdecydowane poparcie wniosku w głosowaniu na jutrzejszym posiedzeniu plenarnym.
<SPEAKER ID="191" NAME="Tanja Fajon" LANGUAGE="SL">
Bardzo się cieszę, że z rzadkimi wyjątkami osób, które przyznały się do oczywistej nieznajomości sytuacji w krajach bałkańskich, ogromna większość tej Izby zgadza się, że nadszedł czas, by poprzeć obalenie murów wizowych na Zachodnich Bałkanach.
<P>
To prawda, że - jak stwierdzono kilka razy - przestępcy, którzy mają pieniądze, znaleźli już sposoby na podróżowanie, ale jutro w Parlamencie Europejskim będziemy rozstrzygać o losie zwykłych ludzi i ich mobilności, zwłaszcza ludzi młodych i studentów.
<P>
Za murami wizowymi wyrosło już całe pokolenie, a Kosowo, jak powiedzieliśmy, pozostanie poważnym problemem. Musimy znaleźć jak najszybciej rozwiązanie dla tych ludzi, ponieważ izolacja i frustracja będą ze zrozumiałych powodów rosły. Pani komisarz! Potrzebujemy jasnych wytycznych, aby władze w Kosowie mogły przystąpić do pracy.
<P>
Inna sprawa, że dzisiaj ludzie w Albanii oraz Bośni i Hercegowiny wiedzą dużo więcej niż poprzednio dzięki naszej szerokiej kampanii informacyjnej. Wiedzą, co oznacza liberalizacja systemu wizowego, wiedzą, że znosząc obowiązek wizowy dla nich nie będziemy w Unii Europejskiej rozdawać pracy lub praw do azylu, obywatelstwa i podobnych rzeczy. Oferujemy im jednak podstawowe prawo każdego obywatela Europy - prawo do swobodnego podróżowania. Dla obywateli Bośni i Hercegowiny oraz Albanii, jak ogólnie dla społeczeństw Bałkanów Zachodnich, będzie to duży i ważny krok na drodze do Unii Europejskiej.
<P>
Konkludując, chcę powiedzieć, że to, co zrobimy jutro i co zrobiliśmy w listopadzie zeszłego roku będzie ważne dla nas wszystkich, dla wzmocnienia gospodarczej i politycznej współpracy nie tylko w regionie, ale także w Unii Europejskiej. Będzie to ważne jednak zwłaszcza w odniesieniu do relacji pomiędzy ludźmi, którzy żyją, jeśli wolno mi tak powiedzieć, tylko kilka kilometrów od nas. Wyślemy sygnał, że my podchodzimy do tego poważnie, a oni mają jasną europejską przyszłość. Mieszkańcy Albanii i Bośni i Hercegowiny oczekują tego od nas. Myślę, że taki sygnał chcą jutro od nas otrzymać.
<SPEAKER ID="192" NAME="Przewodnicząca">
Zamykam debatę.
<P>
Glosowanie odbędzie się jutro w zaplanowanym terminie.
<P>
Oświadczenia pisemne (art. 149 Regulaminu)
<SPEAKER ID="989" NAME="Elena Băsescu" AFFILIATION="PPE">
na piśmie. - (RO) Popieram inicjatywę UE w sprawie liberalizacji systemu wizowego w stosunku do Bośni i Hercegowiny oraz Albanii. Chcę skorzystać z tej okazji, by podnieść temat liberalizacji reżimu wizowego wobec Republiki Mołdawii, kraju, który osiągnął widoczne postępy w ramach Partnerstwa Wschodniego. Tak jak w przypadku Albanii oraz Bośni i Hercegowiny, Republika Mołdawii podjęła w ostatnim roku nadzwyczajne wysiłki, aby uzyskać ruch bezwizowy. Rząd zaczął już wdrażać środki wymagane przez UE wobec krajów Bałkanów Zachodnich jako część map drogowych, realizując politykę "wstępnego wdrożenia”. Pierwsze działania w tym celu wymagały przyjęcia ustawy o cudzoziemcach i podjęcia wstępnych prac nad opracowaniem koncepcji zintegrowanego zarządzania granicą.
<P>
Podjęto decyzję o wydawaniu wyłącznie paszportów biometrycznych i ratyfikowano Rzymski Statut Międzynarodowego Trybunału Karnego. "Bariera wizowa” pogarsza w znacznym stopniu wizerunek UE w Republice Mołdowy. Pierwszym krokiem, jaki Unia Europejska powinna zrobić, aby naprawić tę sytuację, jest jak najszybsze opracowanie mapy drogowej dla ruchu bezwizowego. W kontekście zbliżających się wyborów ten krok byłby potężnym sygnałem poparcia dla proeuropejskich sił w tym kraju.
<SPEAKER ID="193" NAME="George Becali" LANGUAGE="RO">
Popieram stanowisko sprawozdawczyni, kiedy mówi ona, że proces ponownego zjednoczenia Europy jako kontynentu dobiegnie końca dopiero wtedy, kiedy wszyscy Europejczycy będą mogli podróżować swobodnie po Unii Europejskiej. Kiedy debatujemy o Bałkanach Zachodnich, a w szczególności o problemach Albanii i postępach, które umożliwią Unii Europejskiej zniesienie obowiązku wizowego dla jej obywateli podróżujących po EU, trafia to w moją czułą strunę. Część mojej rodziny pochodzi z Albanii. Ucieszyło mnie przyjęcie takiego samego środka, jak skierowany kiedyś do Macedonii, Czarnogóry i Serbii. Będę głosował z pełnym przekonaniem za rzeczywistym prawem do swobodnego przemieszczenia się dla europejskich obywateli z Albanii oraz Bośni i Hercegowiny. Wszyscy mamy świadomość, jak okrutne były wojny, które wyniknęły z rozpadu Jugosławii i które podzieliły ten region. Wiemy także, że młodzi ludzie na tych terenach najgorzej znoszą izolację od bogatej UE. Nasza rola polega na dawaniu im zachęty. Prawo do przemieszczania się bez wiz pomoże w realizacji tego zadania.
<SPEAKER ID="194" NAME="Kinga Göncz" LANGUAGE="HU">
Parlament Europejski może ponownie zademonstrować swoje poparcie dla procesu dołączania do czołówki i przystąpienia do UE krajów Zachodnich Bałkanów. Uważam za bardzo istotne, że liberalizacja systemu wizowego wobec obywateli Albanii oraz Bośni i Hercegowiny oznaczać będzie, iż niemal wszyscy mieszkańcy byłej Jugosławii będą mogli podróżować bez wiz po Unii Europejskiej. Nie może być innych wymogów dotyczących wprowadzenia ruchu bezwizowego czy też przystąpienia do UE niż spełnienie określonych kryteriów. Oba kraje spełniły rygorystyczne wymagania nałożone na ich organy odpowiedzialne za sprawy wewnętrzne i sprawiedliwość. Udowodniły też, że są gotowe i mogą spełnić rozmaite oczekiwania, jakie sformułowano wobec nich. Eksperci UE, którzy przeprowadzili kontrole na miejscu, stwierdzili, że czynniki zagrażające bezpieczeństwu mogą być wyeliminowane. Jest niedopuszczalne, by wpływ na posunięcia rządów miały względy polityki wewnętrznej, zamiast bezstronnej oceny spełnienia kryteriów kwalifikacyjnych. Przyznanie prawa do ruchu bezwizowego wysyła także do zainteresowanych krajów sygnał, że przeszkody można pokonać, jeżeli przygotowania podejmowane przez nie wspierane są przez polityczne porozumienie. Z przyjemnością dowiedziałam się, że siły polityczne w Albanii oraz Bośni i Hercegowinie zjednoczyły się na rzecz osiągnięcia tego celu. Żywię szczerą nadzieję, że szansa przystąpienia do UE, której dowodzą namacalne efekty, jakie udało się obecnie osiągnąć, spowoduje przyspieszenie procesu doganiania czołówki i przyczyni się do pokonania dzielących, nacjonalistycznych tendencji, które mogą jedynie utrudnić ten proces.
<SPEAKER ID="195" NAME="Andreas Mölzer" LANGUAGE="DE">
Liberalizacja systemu wizowego w zeszłym roku pokazała już nam, że wielu ludzi utożsamia ruch bezwizowy z otrzymaniem carte blanche. Niezliczone rzesze ludzi skorzystały z bardziej liberalnych przepisów wizowych, by podróżować do Unii Europejskiej. Nikt nie wie, jak wiele z tych osób faktycznie wróciło do rodzinnego kraju po upływie czasu, na jaki przyznano im prawo pobytu. Dla nas jest oczywiste, że liberalizacja systemu wizowego nie ma nic wspólnego z zatrudnieniem i prawem do zamieszkania, ale to nie wydaje się takie jasne dla ludzi, o których mowa. Zwłaszcza Kosowo stanowi dla nas poważny problem pod tym względem. UE nigdy nie była w stanie zdecydować, co uważa za ważniejsze lub co uznaje za prawidłowe i słuszne - integralność terytorialną czy prawo ludów do samostanowienia - a ponieważ zbyt długo ignorowaliśmy problem państw wielonarodowych, mamy obecnie wewnętrznie rozdarty kraj bałkański.
<P>
Dopóki liberalizacja wizowa będzie rodzić nadużycia nie da się przy pomocy umów o readmisji zbilansować rachunku powstrzymywania nielegalnych wjazdów do UE. Trzeba porzucić tę koncepcję. Znaczenie przepisów wizowych pokazuje także fakt, że Ankara wydaje się w końcu gotowa podpisać umowę o readmisji w zamian za liberalizację systemu wizowego w stosunku do tureckich przedsiębiorców. Takie umowy są wymagane od krajów kandydujących do UE. Obok niezrealizowanej umowy o unii celnej, pokazuje to jak bardzo nieprzygotowana jest Turcja do przystąpienia do UE. Jest to jeszcze jeden policzek wymierzony Unii Europejskiej. Należy zakończyć wreszcie negocjacje. Zamiast tego należy dążyć do ustanowienia uprzywilejowanego partnerstwa.
<SPEAKER ID="196" NAME="Siiri Oviir" LANGUAGE="ET">
System bezwizowy ma wielkie znaczenie w życiu ludzi, ponieważ sprzyja zacieśnianiu kontaktów międzyludzkich i przyczynia się do realizacji idei swobodnego przemieszczania się, która jest jednym z fundamentalnych praw w Europie. Już w kontekście planu działań z Salonik Unia Europejska wyraziła polityczny zamiar zniesienia wymogu uzyskania krótkoterminowych wiz dla obywateli wszystkich krajów Zachodnich Bałkanów. Konkretny fakt, że Unia Europejska da w najbliższej przyszłości obywatelom Bośni i Hercegowiny oraz Albanii, obok obywateli Byłej Jugosłowiańskiej Republiki Macedonii, Czarnogóry i Serbii, możliwość podróżowania bez wiz, zmniejszy ryzyko wzrostu etnicznej i politycznej destabilizacji, zacieśni polityczną i gospodarczą współpracę w regionie, zwiększy poparcie ludności dla Unii Europejskiej i polepszy szanse europejskiej integracji. Poszerzy jednocześnie horyzonty ludzi, stawiając tamę siłom antyeuropejskim i ekstremalnym. Moje niezadowolenie budzi jednakże pewien fakt; mianowicie, że Kosowo jest jedynym krajem, który, z powodu prywatnych różnic, państwa członkowskie wykluczyły ze zniesienia obowiązku wizowego wobec obywateli krajów Zachodnich Bałkanów. Nie chcemy karać Kosowa za prywatne różnice między mieszkańcami państw członkowskich. Komisja Europejska i Rada powinny szybko podjąć kroki w celu włączenia Kosowa w proces znoszenia obowiązku wizowego, co zachęciłoby organy państwowe i rządowe oraz polityków Kosowa do przeprowadzenia niezbędnych reform strukturalnych i wzmocniło polityczną i gospodarczą współpracę z Unią Europejską.
