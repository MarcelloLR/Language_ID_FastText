<CHAPTER ID="009">
Wyjaśnienia dotyczące sposobu głosowania
<P>
Ustne wyjaśnienia sposobu głosowania
<SPEAKER ID="082" NAME="Aldo Patriciello" AFFILIATION="PPE">
(IT) Panie przewodniczący, panie i panowie! Jestem pełen podziwu dla doskonałej pracy, jaką wykonała sprawozdawczyni oraz wszystkie posłanki i posłowie, którzy przyczynili się do powstania tego nowego instrumentu umożliwiającego udzielanie mikrokredytów małym i średnim przedsiębiorstwom oraz osobom, które w ostatnich latach straciły pracę.
<P>
W związku z tym, że w samej UE zlikwidowano trzy miliony miejsc pracy oraz że banki mają trudności z udzielaniem kredytu, przedmiotowy instrument ułatwi dostęp do niezbędnych zasobów tym, którzy chcą założyć nowe przedsiębiorstwa.
<P>
Jestem przekonany, że ta inicjatywa pomoże w stworzeniu nowych miejsc pracy, zwłaszcza jeśli wprowadzimy nowe środki pomocnicze, takie jak środki na szkolenie umożliwiające ludziom młodym tworzenie projektów inwestycyjnych.
<P>
Panie przewodniczący! Instrument ten trzeba przyjąć możliwie najszybciej, aby ożywić małe i średnie przedsiębiorstwa będące siłą napędową gospodarki europejskiej.
<SPEAKER ID="083" NAME="Dimitar Stoyanov" AFFILIATION="NI">
(BG) Bardzo dziękuję, panie przewodniczący! Głosowałem za sprawozdaniem w sprawie środków finansowych. Uważam, że instrument ten jest dziś niezwykle potrzebny i że jeżeli zostanie odpowiednio zastosowany, tak jak to miało miejsce w kraju, z którego pochodzę, w Bułgarii, przyniesie niezwykle pozytywne skutki. Dzisiejsze otoczenie ekonomiczne nie sprzyja małym przedsiębiorcom, którzy mając do dyspozycji niezwykle ograniczone możliwości, nie mają szansy na uzyskanie kredytu bankowego.
<P>
Wszystkie banki realizują politykę z gruntu sprzeczną z koncepcją leżącą u podstaw tworzenia instytucji bankowych. Mam wrażenie, że banki celowo wymyślają coraz większą liczbę dodatkowych warunków tylko po to, aby nie udzielać kredytów, a przecież przedsiębiorstwo nie może funkcjonować bez kredytów.
<P>
Niemniej jednak po otrzymaniu kredytu firmy, które go uzyskały są zobowiązane do przedłożenia gwarancji w wysokości 100-150 %, co w praktyce prowadzi do ich bankructwa. Dlatego właśnie jestem przekonany, że w tym przypadku Unia Europejska i Parlament podjęły dzięki temu sprawozdaniu właściwe działania, które naprawdę przyczynią się do rozwoju gospodarki europejskiej i bułgarskiej.
<SPEAKER ID="084" NAME="Diane Dodds" AFFILIATION="NI">
Panie przewodniczący! Chcę wyraźnie powiedzieć, że chociaż uważam, iż pomaganie małym przedsiębiorstwom to inicjatywa niezwykle korzystna i godna naśladowania, należy ją realizować na szczeblu władz krajowych. Mam ogromne obawy związane z tym wnioskiem, z zasadnością kredytowanych środków i ich spłaty.
<P>
Chciałabym wezwać rządy krajów, by zrobiły wszystko co w ich mocy, aby pomóc małym przedsiębiorstwom, stanowiącym postawę naszej gospodarki. UE może się do tego przyczynić ograniczając regulację i udostępniając fundusze na szczeblu krajowym.
<SPEAKER ID="085" NAME="Syed Kamall" AFFILIATION="ECR">
Panie przewodniczący!. Popieramy ten wniosek. Uważam, że to bardzo ważne aby pomóc przedsiębiorcom z UE i państw członkowskich w stworzeniu dużej liczby miejsc pracy i wydobyciu obywateli z ubóstwa. Jestem też wdzięczny, że zdecydowaliśmy się na pozyskanie środków z bieżącego budżetu, a nie na nowe wydatki z sektora prywatnego.
<P>
Chcę jednak powiedzieć, że musimy zachować szczególną ostrożność przy korzystaniu z pomocy państwa i pieniędzy podatników. Wiem, że w moim okręgu wyborczym funkcjonuje kilka instytucji zajmujących się instrumentami mikrofinansowymi, na przykład doskonała Croydon Caribbean Credit Union pomagająca społecznościom będącym w najtrudniejszej sytuacji w wychodzeniu z ubóstwa. Instytucje te zostały do maksimum wykorzystane przez samorząd lokalny i inne organy państwowe. Istotne jest, abyśmy zwiększając dostępność instrumentów mikrofinansowych nie wyciskali jak cytryny wielu doskonałych, działających już usługodawców prywatnych.
<SPEAKER ID="086" NAME="Alfredo Pallone" AFFILIATION="PPE">
(IT) Panie przewodniczący, panie i panowie! Myślę, że wszyscy zgodzimy się co do kwestii mikrokredytów, powinniśmy jednak też podyskutować o zasobach finansowych. Jestem przekonany, że ich zwiększanie jest naszym obowiązkiem.
<P>
Musimy też zadbać o to, aby nie udzielać mikrokredytów innym zainteresowanym w małych i średnich przedsiębiorstwach, bo mikrokredyty zostały wprowadzone po to, aby pomóc partnerom społecznym znajdującym się w mniej korzystnym położeniu. Mając to na uwadze musimy też przedyskutować kulturową kwestię: w wielu krajach, a w moim przekonaniu przede wszystkim w krajach znajdujących się w największej potrzebie, brak jest właściwego podejścia kulturowego niezbędnego do pozyskania kredytu. Jestem głęboko przekonany, że rządy tych krajów powinny wdrożyć przedmiotowe instrumenty w pierwszej kolejności.
<P>
W Europie dominują dwa obozy: obóz krajów, które już zastosowały to podejście, na przykład Francja i Niemcy oraz obóz krajów, które dopiero muszą przyjąć kulturowe podejście do tego zagadnienia. Krótko mówiąc mam nieodparte wrażenie, że w Europie prawdziwy problem to nie tylko kwestia zagwarantowania środków finansowych; musimy dążyć do stworzenia warunków, w których pracownicy znajdujący się w niekorzystnym położeniu będą mogli sami sobie stworzyć miejsce zatrudnienia.
<P>
Pisemne wyjaśnienia dotyczące sposobu głosowania
<SPEAKER ID="089" NAME="Luís Paulo Alves  " LANGUAGE="PT">
Głosowałem za przedmiotowym instrumentem mikrofinansowym na rzecz zatrudnienia, ponieważ ma on na celu stworzenie możliwości dla bezrobotnych i zachęca ich do przedsiębiorczości. Instrument ten, skierowany do osób, które chcą założyć lub rozwinąć mikroprzedsiębiorstwo (zatrudniające poniżej 10 pracowników i uzyskujące dochody poniżej 2 milionów euro), otworzy przed wieloma bezrobotnymi nowe możliwości. Biorąc pod uwagę obecną kondycję gospodarki najlepiej byłoby, gdyby ten ważny program został wprowadzony wcześniej, bo obywatele już od dłuższego czasu mają trudności z dostępem do kredytów.
<P>
Ponieważ przedmiotowy instrument jest skierowany do przedsiębiorstw prywatnych i państwowych świadczących usługi na rzecz osób prywatnych i mikroprzedsiębiorstw korzystających z mikrokredytów na szczeblu krajowym, regionalnym i lokalnym państw członkowskich UE, właściwe organy muszą go ściśle monitorować, aby zapewnić, by kredyt rzeczywiście docierał do miejsc, w których jest najbardziej potrzebny i aby nie powtórzyła się sytuacja, która wydarzyła się w czasach ostatniego kryzysu finansowego.
<SPEAKER ID="090" NAME="Andrew Henry William Brons  " AFFILIATION="NI">
na piśmie. - Jestem za uruchamianiem przez państwo instrumentu finansowego, by pomóc obywatelom w założeniu małych przedsiębiorstw. Jestem jednak przeciwko pełnieniu tej funkcji przez Unię Europejską. Niemniej jednak głosowałem za niektórymi poprawkami, ponieważ zawsze istnieje prawdopodobieństwo, że rezolucja zostanie przyjęta, a chciałem ją ulepszyć na tyle, na ile to możliwe. "Blokowanie” głosowania w sprawie pewnych poprawek powstrzymało mnie od odrębnego głosowania nad kilkoma poprawkami.
<SPEAKER ID="091" NAME="David Casa  " AFFILIATION="PPE">
na piśmie. - Jednym z najbardziej zgubnych następstw ogólnoświatowego kryzysu gospodarczego jest nieudzielanie kredytów bankowych, co uniemożliwia obywatelom, a także dużym przedsiębiorstwom prowadzenie działalności gospodarczej. Wniosek przedłożony przez Komisję Europejską przewiduje ustanowienie instrumentu mikrofinansowego, który ma pomóc w złagodzeniu dzisiejszej niechęci banków i innych instytucji finansowych do udzielania kredytów. Dlatego właśnie zdecydowałem się poprzeć sprawozdawczynię w tej sprawie i głosowałem za sprawozdaniem.
<SPEAKER ID="092" NAME="Nikolaos Chountis  " LANGUAGE="EL">
Głosowałem przeciwko sprawozdaniu, ponieważ ciągle rosnącego w Unii Europejskiej bezrobocia nie da się pokonać programem mikrofinansowym. Potrzebne są zintegrowane programy odpowiednio finansowane z oddzielnej linii budżetowej, programy koncentrujące się na walce z bezrobociem wśród ludzi młodych, niezwykle wysokim zwłaszcza w Grecji, gdzie bez pracy pozostaje jedna na cztery osoby poniżej 25 roku życia.
<P>
Ogólnie mówiąc, potrzebujemy polityki wzywającej do zwiększenia wspólnotowego budżetu i wykraczającej poza neoliberalne ramy paktu stabilności oraz niskich deficytów. Uważam również, że finansowanie w ramach tego mechanizmu powinno być całkowicie dobrowolne i w żadnym wypadku nie należy nikogo zmuszać do korzystania z mechanizmu pod groźbą, że w przeciwnym razie przysługujące świadczenia socjalne zostaną cofnięte lub ograniczone. Niestety odrzucono poprawki złożone w tym zakresie przeze mnie i moich kolegów posłów z Konfederacyjnej Grupy Zjednoczonej Lewicy Europejskiej/Nordyckiej Zielonej Lewicy.
<SPEAKER ID="093" NAME="Diogo Feio  " LANGUAGE="PT">
Ponieważ Europa przechodzi głęboki kryzys gospodarczy i finansowy, który doprowadził do poważnych problemów społecznych, na czele ze wzrostem bezrobocia we wszystkich państwach członkowskich, Unia Europejska musi przede wszystkim stworzyć skuteczne mechanizmy uporania się z kryzysem, a także wspierania najbardziej poszkodowanych, w tym także bezrobotnych i przedsiębiorstw będących w trudnym położeniu.
<P>
Dlatego też z zadowoleniem przyjmuję utworzenie instrumentu mikrofinansowego na rzecz zatrudnienia koncentrującego się na przedsiębiorczości i dającego każdemu możliwość założenia własnego przedsiębiorstwa. Europejski instrument mikrofinansowy zostanie uruchomiony w przypadkach odmowy udzielenia lub trudności w uzyskaniu kredytu bankowego na wsparcie rozwoju mikroprzedsiębiorstw oraz doradztwa, szkolenia i wsparcia w zakresie stóp procentowych z Europejskiego Funduszu Społecznego.
<P>
Równie istotne jest to, że zadaniem tego instrumentu powinno być wyłącznie wspieranie przedsiębiorczości w celu tworzenia nowych miejsc pracy poprzez wprowadzanie w życie solidnych koncepcji biznesowych, nie powinien być on natomiast wykorzystywany na wsparcie socjalne czy napędzanie konsumpcji.
<SPEAKER ID="094" NAME="José Manuel Fernandes  " LANGUAGE="PT">
W kontekście dzisiejszego kryzysu i rosnącego bezrobocia niezwykle ważne jest propagowanie wzrostu samozatrudnienia, a także tworzenie i rozwój mikroprzedsiębiorstw. Mikrokredyt pomoże w osiągnięciu tego celu. W związku z tym, z zadowoleniem przyjmuję wniosek Komisji i Parlamentu o podjęcie prac nad tym zagadnieniem. To sposób na popieranie przedsiębiorczości i podniesienie poziomów zatrudnienia oraz włączenia społecznego. Ten instrument mikrofinansowy to uzupełnienie innych programów wspierających zatrudnienie i włączenie. Dlatego też uważam za ważne, by instrument ten nie był finansowany kosztem istniejących programów i im nie zagrażał.
<P>
Oddałem już swój głos za tym instrumentem podczas głosowania w komisji budżetowej w kontekście procedury budżetowej na rok 2010, dzięki której utworzono dwie nowe linie budżetowe, jedną w kwocie 37, 5 milionów euro na wydatki operacyjne, a drugą w kwocie 0,25 miliona euro na wydatki administracyjne. Mam nadzieję, że program ten wkrótce wejdzie w życie oraz że proces zatwierdzania wniosków przebiegnie sprawnie i nie przepadnie w bezmiarze biurokracji.
<SPEAKER ID="095" NAME="Ilda Figueiredo  " LANGUAGE="PT">
Żałujemy, że większość w tym Parlamencie znów nie dotrzymała danego słowa i zatwierdziła wniosek, na podstawie którego zmniejszane są środki na rzecz programu Progress, który i tak był już ewidentnie niedofinansowany w zakresie obszarów działania dotyczących polityki społecznej. Pomijając wszelkie względy dotyczące celów nowego europejskiego instrumentu mikrofinansowego nie do przyjęcia jest fakt, że ma on być finansowany poprzez ograniczenie funduszy dostępnych w ramach aktualnie realizowanych programów, w tym przypadku programu Progress, wspólnotowego programu na rzecz zatrudnienia, włączenia społecznego i równych szans.
<P>
W tekście zatwierdzonym przez Komisję Zatrudnienia i Spraw Socjalnych wyraźnie odrzucono koncepcję finansowania tego instrumentu z programu Progress i zaproponowano utworzenie nowej linii budżetowej dysponującej własnymi zasobami: inaczej mówiąc "nowymi” środkami. Poprawki złożone przez naszą grupę polityczną były zgodne z tymi zasadami, ale zostały dziś odrzucone.
<P>
Ponieważ sytuacja społeczna poszczególnych państw członkowskich pogarsza się, wycofywanie funduszy z obszaru zatrudnienia oraz włączenia społecznego i kierowanie ich na inne ustalone w międzyczasie priorytety jest nie do przyjęcia, nawet jeżeli chodzi o obszar mikrofinansowania.
<SPEAKER ID="096" NAME="Bruno Gollnisch  " LANGUAGE="FR">
Dzięki sprawozdaniu pani poseł Göncz w sprawie mikrokredytów i kontrowersjom towarzyszącym temu projektowi dowiedziałem się czym jest ten sławny program Progress - tak żarliwie popierany przez lewicę, która upiera się, że ze środków finansowych przeznaczonych na mikroprzedsiębiorstwa i inicjatywy prywatne nie powinno się zabierać ani centa. Czemu tak naprawdę służy dziś program Progress nazywany "wspólnotowym programem na rzecz zatrudnienia i solidarności społecznej”? Służy mianowicie pracy papierkowej i finansowaniu badań oraz sprawozdań. A to dlatego, że dziś "docelowymi” odbiorcami programu Progress nie są ani bezrobotni, ani wykluczeni, ale decydenci polityczni i opiniodawcy.
<P>
Niektórzy sprzeciwiają się potrąceniu kwoty 100 milionów euro na instrument mikrofinansowy z nędznej kwoty 700 milionów alokowanych na okres siedmiu lat. Ten sam budżet, a trochę mniej dla tych, którzy korzystają z systemu i trochę więcej dla Europejczyków: nikt nie może temu zaprzeczyć! Nadeszła pora, aby przestać przyglądać się ubóstwu i problemom naszych współobywateli i podjąć konkretne działania. Mam jednak jedno zastrzeżenie: mikrokredyt jest konieczny tylko dlatego, że "banksterzy”, którzy tak chętnie zagarniają państwowe środki nie robią tego, co powinni: nie zasilają gospodarki.
<SPEAKER ID="097" NAME="Françoise Grossetête  " LANGUAGE="FR">
Głosowałam za sprawozdaniem pani poseł Göncz w sprawie europejskiego instrumentu mikrofinansowego. Mikrofinansowanie wiąże się z mikrokredytami (kredytami w kwocie niższej niż 25 tysięcy euro) i mikroprzedsiębiorstwami (przedsiębiorstwami zatrudniającymi mniej niż 10 osób).
<P>
W dzisiejszej dobie kryzysu gospodarczego i w związku ze znaczącym spadkiem liczby udzielanych kredytów Unia Europejska musi przede wszystkim stworzyć instrument adresowany do najbardziej poszkodowanych, czyli ludzi młodych i małych przedsiębiorstw.
<P>
Kiedy w grę wchodzi gospodarka czy miejsca pracy najważniejsze jest stymulowanie wzrostu i zrównoważonych inwestycji. Instrument przewiduje podwyższenie finansowania do kwoty 100 milionów euro, środków pozyskanych z budżetu na program Progress (wspólnotowy program na rzecz zatrudnienia i solidarności społecznej) i wejdzie w życie z dniem 1 stycznia 2010 r. (na okres czterech lat). Aby w ciągu kolejnych dni można byłoby osiągnąć porozumienie, Rada musi usłyszeć to przesłanie.
<SPEAKER ID="098" NAME="Sylvie Guillaume  " LANGUAGE="FR">
Głosowałam za sprawozdaniem mojej koleżanki, pani poseł Göncz, ponieważ moim zdaniem wspieranie mikrofinansowania poprzez ustanowienie specjalnej linii budżetowej jest najważniejsze, zwłaszcza w kontekście kryzysu bezrobocia i kryzysu społecznego. To szczególny instrument walki z wykluczeniem finansowym i ubóstwem. My, inaczej niż Komisja Europejska, sprzeciwiamy się koncepcji relokowania środków na zobowiązania i płatności z programu Progress do europejskiego instrumentu mikrofinansowego, ponieważ byłaby to niewłaściwa wiadomość dla podmiotów gospodarczych. Musimy podtrzymać program Progress adresowany do grup najbardziej poszkodowanych, a jego skuteczne wdrożenie w dzisiejszej sytuacji jest wspólnym obowiązkiem państw członkowskich i Unii Europejskiej.
<SPEAKER ID="099" NAME="Lívia Járóka  " LANGUAGE="HU">
Jestem niezmiernie zadowolona, że znakomita większość Parlamentu Europejskiego przyjęła dziś sprawozdanie w sprawie instrumentu mikrofinansowego na rzecz zatrudnienia i włączenia społecznego. Planowany system mikrokredytowy może się istotnie przyczynić do zbudowania spójności społecznej i utworzenia nowych miejsc pracy, nie wspominając o ogromnej pomocy w łagodzeniu niekorzystnych skutków kryzysu finansowego i gospodarczego. W czasach ogólnoświatowej recesji stwarzanie nowych możliwości obywatelom wyrugowanym z rynku pracy i tradycyjnego rynku kredytowego, a także torowanie drogi ku stabilnemu, długoterminowemu samozatrudnieniu jest szczególnie ważne. Co więcej, najważniejsze aby wprowadzić prosty instrument finansowy służący obywatelom zamieszkałym w regionach nieuprzywilejowanych, chcącym założyć własne przedsiębiorstwo, oraz grupom najbardziej poszkodowanym, który pomimo wysokiego ryzyka, niskich marży i ryzyka niepowodzenia, wspomaga założenie i przetrwanie przedsiębiorstwa. Mikro, małe i średnie przedsiębiorstwa zatrudniają przytłaczającą większość pracowników w Europie.
<P>
Dlatego właśnie, aby zagwarantować, że firmy te nie stracą, ale faktycznie zwiększą potencjał zatrudnienia, należy im zagwarantować odpowiednie wsparcie, którego kwota w pewnych przypadkach jest tak mała, że tradycyjny sektor bankowy nie jest w stanie takich funduszy zagwarantować. Podczas dzisiejszego głosowania Parlament Europejski przekazał jasny komunikat, że należy możliwie jak najszybciej zakończyć procedurę współdecyzji, aby instrument mikrofinansowy mógł być dostępny już od roku 2010.
<SPEAKER ID="998" NAME="Eija-Riitta Korhola  " LANGUAGE="FI">
Panie przewodniczący! Głosowałam za sprawozdaniem w sprawie instrumentów mikrofinansowych.
<P>
Jeszcze wiele możemy zrobić, aby zachęcić młodych ludzi w Europie do przedsiębiorczości. Kryzys finansowy i gospodarczy przyniósł ze sobą kryzys zatrudnienia i kryzys społeczny, przewiduje się, że w następnym roku w Europie przybędzie kolejne 10 milionów bezrobotnych. Jeżeli kiedykolwiek był odpowiedni moment na podjęcie natychmiastowego działania to właśnie teraz.
<P>
Ponieważ mniejsza dostępność kredytów pogarsza obecną sytuację, zdecydowanie popieram inicjatywę przedstawioną w sprawozdaniu mającą na celu zagwarantowanie mikrokredytów osobom bezrobotnym lub zagrożonym bezrobociem, które mają trudności z uzyskaniem kredytów komercyjnych na zrealizowanie zamierzeń biznesowych. Musimy też inwestować na przykład w warsztaty i inkubatory przedsiębiorczości dla ludzi młodych, a także w edukację na rzecz przedsiębiorczości.
<P>
Kompleksowe podejście do inwestowania w zwiększanie wskaźników zatrudnienia i przedsiębiorczości jest warunkiem wstępnym dla dobrobytu Europy.
<SPEAKER ID="997" NAME="Patrick Le Hyaric  " LANGUAGE="FR">
Jestem za finansowaniem gwarancji społecznych w celu udzielenia pomocy pracownikom, którzy stracili pracę. Nie powinno to jednak oznaczać zwolnienia przedsiębiorstw z ciążących na nich obowiązków społecznych czy terytorialnych. Wykonywanie zaniedbanych przez kogoś obowiązków nie należy do władz publicznych. Dlatego wstrzymam się od głosowania.
<SPEAKER ID="100" NAME="Jörg Leichtfried  " LANGUAGE="DE">
Głosuję za sprawozdaniem dotyczącym ustanowienia nowego instrumentu mikrofinansowego, który pomoże osobom, których zatrudnienie stoi pod znakiem zapytania założyć lub rozwinąć mikroprzedsiębiorstwa. Za takie uważa się firmy zatrudniające mniej niż dziesięciu pracowników i osiągające dochód poniżej 2 milionów euro. Te możliwości finansowe będą dostępne początkowo na okres czterech lat, począwszy od dnia 1 stycznia 2010 r.
<P>
Dla osób, które utraciły pracę wskutek kryzysu lub które mają trudności z uzyskaniem kredytu dla swojego przedsiębiorstwa będzie to szansa na odbycie szkolenia, utrzymanie istniejących miejsc pracy, a w niektórych przypadkach nawet na stworzenie nowych. Pomoże to w stymulowaniu gospodarki i przyczyni się do zakończenia kryzysu.
<SPEAKER ID="101" NAME="Jean-Luc Mélenchon  " LANGUAGE="FR">
Będziemy głosować przeciwko wnioskowi dotyczącemu decyzji o ustanowieniu europejskiego instrumentu mikrofinansowego na rzecz zatrudnienia i włączenia społecznego. W czasach, gdy tak wielu obywateli Europy jest zwalnianych z pracy z powodu kryzysu kapitalizmu i gdy ci, którzy nadal bogacą się ich kosztem wykazują całkowity brak solidarności nadszedł czas, aby Unia Europejska zmieniła swoje liberalne podejście do rozwiązania napotkanych problemów.
<P>
W obliczu nienasyconych apetytów komercyjnych, które rozbudził liberalny dogmatyzm Unii Europejskiej potrzebujemy polityki chroniącej europejskich pracowników, twórców dobrobytu, którego zostali pozbawieni w imię zysku. Znów mamy do czynienia z Europą dużych zysków i małej jałmużny. Świadczą o tym znikome przyrzeczone kwoty, brak jasności co do ich alokowania i indywidualistyczna logika kryjąca się za promowanym instrumentem. Nie ma to nic wspólnego z Europą powszechnego interesu i równością społeczną, której potrzebują nasi obywatele.
<SPEAKER ID="102" NAME="Nuno Melo  " LANGUAGE="PT">
W czasach kryzysu, gdy kredyty są ograniczone, a dostęp do nich utrudniony, instrument tego rodzaju ma zasadnicze znaczenie dla wspomożenia małych przedsiębiorstw i osób pozbawionych zatrudnienia w uzyskaniu mikrokredytu na rozpoczęcie samodzielnej działalności gospodarczej. Trudno osiągnąć te cele bez tego rodzaju instrumentu wsparcia. Co więcej, w dzisiejszej sytuacji kryzysowej banki nie są uwrażliwione na potrzeby kredytowe nowopowstałych przedsiębiorstw, co w większości przypadków uniemożliwia tych firmom stanięcie na nogi. Wobec prognoz przewidujących, że w UE zlikwidowanych zostanie kolejnych kilka milionów miejsc pracy niezwykle ważne jest wprowadzenie bodźców, z których mogą skorzystać osoby pozbawione zatrudnienia i pragnące rozpocząć nowe życie, ponieważ pozwoli to na uniknięcie kryzysu społecznego i ograniczenie wydatków państw członkowskich na środki wsparcia socjalnego.
<SPEAKER ID="103" NAME="Andreas Mölzer  " LANGUAGE="DE">
Kryzys finansowy i gospodarczy wywołany przede wszystkim przez brytyjskich i amerykańskich spekulantów prowadzi dziś do większego, wynikającego z załamania gospodarczego bezrobocia w Europie. Grupą najbardziej zagrożoną bezrobociem i najbardziej dotkniętą przez zmieniającą się sytuację są ludzie młodzi. Dlatego też jest niezwykle ważne, aby dać im możliwość rozpoczęcia lub wznowienia kariery zawodowej oraz utorować niektórym drogę ku do założeniu własnych przedsiębiorstw. Mam nadzieję, że nowy europejski instrument mikrofinansowy na rzecz zatrudnienia i włączenia społecznego - Progress - zapewni im znaczące wsparcie w tym zakresie.
<P>
Ten nowy instrument umożliwi nam również zareagowanie na krytyczną sytuację w dziedzinie kredytowania. Oprócz wsparcia w zakresie stóp procentowych osoby zakładające mikroprzedsiębiorstwa uzyskają również wsparcie w formie mentoringu, szkolenia, coachingu oraz rozwijania zdolności. Popieram inicjatywę komisji na rzecz zwiększenia kwoty finansowania instrumentu mikrofinansowego o 50 % w porównaniu do kwoty ujętej we wniosku Komisji, a mianowicie do 150 milionów euro. Przy uwzględnieniu ogromnych kwot przeznaczanych na ratowanie banków ważne jest, aby okazać hojność osobom, których sytuacja ta dotknęła najbardziej. Ze wszystkich przytoczonych powodów głosowałem za tym sprawozdaniem.
<SPEAKER ID="996" NAME="Wojciech Michał Olejniczak  " LANGUAGE="PL">
W dniu 10 listopada 2009 r. Komisja Europejska opublikowała wniosek dotyczący decyzji Parlamentu Europejskiego i Rady ustanawiającej europejski instrument mikrofinansowy. Pozostaje on w spójności z dokumentem Komisji pt.: "Realizacja europejskiego planu naprawy” oraz z priorytetami Rady, jakimi są: utrzymanie zatrudnienia, tworzenie miejsc pracy i promowanie mobilności, podnoszenie umiejętności i dostosowywanie się do potrzeb rynku pracy oraz zwiększanie dostępu do zatrudnienia.
<P>
Niniejszy instrument mikrofinansowy ma ułatwić dostęp do usług finansowych bezrobotnym i grupom przedsiębiorców znajdującym się w trudnej sytuacji. Chodzi o te grupy społeczne, które nie posiadają zdolności kredytowej określonej według kryteriów banków komercyjnych, a chciałyby rozpocząć samodzielną działalność gospodarczą. Wprowadzenie tego rodzaju instrumentu wsparcia, pochodzącego ze środków unijnych, ma szczególnie istotne znaczenie w sytuacji obniżonego obecnie poziomu udzielania kredytów oraz spadku wartości udzielonych pożyczek.
<P>
Sytuacja w sektorze kredytów pokazuje, że kryzys finansowy i gospodarczy przechodzi w kryzys zatrudnienia i społeczny. Raport komisji EMPL zawiera istotne poprawki do wniosku Komisji Europejskiej, m.in. sprzeciw wobec przesunięcia środków potrzebnych na europejski instrument mikrofinansowy z programu Progress. Sprawozdawczyni wnosi o utworzenie dla tego celu oddzielnej linii budżetowej, a także o zwiększenie na najbliższe cztery lata kwoty instrumentu o dodatkowe 50 milionów euro. Biorąc pod uwagę wyżej wymienione aspekty, popieram to sprawozdanie.
<SPEAKER ID="104" NAME="Evelyn Regner  " LANGUAGE="DE">
Głosowałam za rezolucją dotyczącą wprowadzenia instrumentu mikrofinansowego, ponieważ dla mnie nadrzędnym priorytetem jest szybkie przyjęcie tej rezolucji. Dzięki temu poszkodowana część społeczeństwa będzie miała możliwość, by pomóc sobie przez zaciągnięcie kredytu. Wzywam jednak Radę, by nie pozyskiwała funduszy na ten cel z instrumentu Progress. Jest istotne, aby w tym programie zatrzymać pełną kwotę funduszy. Środki finansowe UE nie mogą być ponownie wykorzystywane kosztem najsłabszych członków społeczeństwa, zwłaszcza w czasach kryzysu.
<SPEAKER ID="995" NAME="Daciana Octavia Sârbu  " AFFILIATION="S&amp;D">
na piśmie. - Cieszę się, że Parlament Europejski przyjął dziś plan zagwarantowania dodatkowych kredytów dla małych przedsiębiorstw. Decyzja ta pozwoli na wykorzystanie w kolejnych kilku latach kwoty 100 milionów euro na szczeblu regionalnym i krajowym. To ważne i aktualne osiągnięcie, które zapewni nowe możliwości osobom cierpiącym z powodu skutków ogólnoświatowej recesji. Środki zapowiedziane dziś wesprą tych, którzy chcą założyć nowe przedsiębiorstwa, a także zapewnią szkolenie zawodowe - tym samym poszerzając zakres umiejętności, dzięki którym obywatele mogą tworzyć nowe przedsiębiorstwa mające zasadnicze znaczenie dla europejskiej gospodarki. Coraz wyraźniej w polityce i prawodawstwie Unii Europejskiej widzimy większe zainteresowanie małymi i średnimi przedsiębiorstwami. Z zadowoleniem przyjmuję to nowe osiągnięcie, a zwłaszcza wkład Parlamentu Europejskiego w stymulowanie rozwoju małych firm w trudnych czasach gospodarczych.
<SPEAKER ID="994" NAME="Czesław Adam Siekierski  " LANGUAGE="PL">
Progress powstał w celu wspomagania realizacji celów Unii Europejskiej w obszarze zatrudnienia, spraw socjalnych i równych szans, zawartych w agendzie społecznej. Środki budżetowe tego programu mają być impulsem procesu przemian i modernizacji w pięciu gałęziach, takich jak zatrudnienie, integracja społeczna i ochrona socjalna, warunki pracy, walka z dyskryminacją oraz równouprawnienie kobiet i mężczyzn.
<P>
Obecnie kryzys finansowy i gospodarczy przekształcają się w kryzys społeczny i kryzys zatrudnienia. Osoby bezrobotne i grupy społeczne będące w niekorzystnej sytuacji, jeżeli chcą się usamodzielnić, potrzebują aktywnego wsparcia i doradztwa. To właśnie program Progress ukierunkowany jest na najbardziej narażone grupy i w związku z tym uważam, że państwa członkowskie i Unia Europejska są odpowiedzialne za efektywną implementację programu. Unia powinna także dołożyć wszelkich starań, by zwiększyć zakres ukierunkowanego wsparcia finansowego dla nowych indywidualnych przedsiębiorców i założycieli mikroprzedsiębiorstw, w postaci monitoringu, szkoleń, w tym szkoleń praktycznych, oraz rozwijania umiejętności.
<P>
Progress ma służyć rozwojowi mikroprzedsiębiorczości i gospodarki społecznej. W obecnej sytuacji gospodarczo-finansowej, która charakteryzuje się mniejszą podażą kredytów, program Progress rozszerzy zakres ukierunkowanej pomocy finansowej dla nowych przedsiębiorców. Główna odpowiedzialność za zatrudnienie i politykę społeczną spoczywa na państwach członkowskich, a Unia Europejska powinna być inicjatorem tych przemian. Należy tworzyć realne możliwości zatrudnienia dla wszystkich, podnosić jakość i produktywność pracy.
<SPEAKER ID="105" NAME="Bart Staes  " LANGUAGE="NL">
Mikrofinansowanie to ciekawy instrument zapewniający w czasach kryzysu wsparcie finansowe dla osób bezrobotnych lub zagrożonych utratą pracy, a także przedsiębiorstw gospodarki społecznej. Głosowałem przeciwko temu sprawozdaniu, ponieważ nie ma pewności, że instrument ten będzie finansowany z nowej puli środków. Jest możliwe, że wykorzystane zostaną zasoby z aktualnego programu Progress, programu uruchomionego w 2007 roku i obejmującego działania na rzecz zmniejszenia ubóstwa, przeciwdziałania dyskryminacji, włączenia społecznego, równości płci i zatrudnienia. Pozyskiwanie środków finansowych na zwalczanie ubóstwa z programów na rzecz zwalczania ubóstwa to nie jest odpowiednia strategia.
<P>
Rada sprzeciwia się zwłaszcza odrębnemu budżetowi. Państwom członkowskim wyraźnie brak odwagi politycznej. Aby program mógł ruszyć w początkach 2010 roku, z budżetu UE na rok 2010 przeznaczono kwotę 25 milionów euro. Obecnie między Parlamentem a Radą nie ma zgody co do finansowania na kolejne trzy lata (2011-2013). Europa potrzebuje zrównoważonej strategii, a nie jednorazowego zastrzyku w takiej formie, jak przedmiotowa inicjatywa. Instrument mikrofinansowy jest niespójny i nie towarzyszy mu długoterminowa wizja. Poza tym istnieje już możliwość udzielania mikrokredytów w ramach Europejskiego Funduszu Społecznego, a także Europejskiego Funduszu Dostosowania do Globalizacji. Dlatego właśnie, przy całej mojej sympatii, mówię temu sprawozdaniu "nie”.
<SPEAKER ID="993" NAME="Derek Vaughan  " AFFILIATION="S&amp;D">
na piśmie. - To wspaniała inicjatywa, która ułatwi osobom, które straciły pracę lub są zagrożone jej utratą uzyskanie kredytu na rozpoczęcie samodzielnej działalności gospodarczej. Europejski instrument mikrofinansowy Progress umożliwi przeznaczenie kwoty do 25 tysiecy euro dla osób, które chcą zaciągnąć kredyty na założenie lub rozwinięcie bardzo małych firm oraz które nie są w stanie uzyskać kredytu na rynku konwencjonalnym.
<P>
Cieszy mnie, że Parlament Europejski zdołał zapewnić, aby środki te nie pochodziły z programu "Progress”, którego celem jest udzielenie pomocy osobom poszkodowanym, i że pierwszy rok funkcjonowania programu zostanie sfinansowany ze środków pozyskanych z budżetu na rok 2010. Kwota 100 milionów euro udostępniona już na początku 2010 roku to dokładnie taki rodzaj pomocy, jakiego małe przedsiębiorstwa potrzebują w czasach obecnego kryzysu finansowego, gdy banki nadal nie są chętne do udzielania kredytów. Pomoże ona przedsiębiorstwom w Walii i jestem rozczarowany, że koledzy posłowie z Partii Niepodległości Zjednoczonego Królestwa nie poparli tej postępowej inicjatywy.
