<CHAPTER ID="023">
Europejski Rok Walki z Ubóstwem i Wykluczeniem Społecznym (debata)
<SPEAKER ID="155" NAME="Przewodniczący">
Kolejnym punktem porządku dziennego jest sprawozdanie sporządzone przez Marię Panayotopoulos-Cassiotou w imieniu Komisji Zatrudnienia i Spraw Socjalnych w sprawie wniosku dotyczącego decyzji Parlamentu Europejskiego i Rady w sprawie Europejskiego Roku Walki z Ubóstwem i Wykluczeniem Społecznym (2010) - C6-0469/2007 -.
<SPEAKER ID="156" NAME="Vladimír Špidla">
komisarz. - (CS) Panie przewodniczący, panie i panowie! Chciałbym podziękować sprawozdawczyni, pani Panayotopoulos-Cassiotou, oraz Komisji Zatrudnienia i Spraw Socjalnych, a także sprawozdawczyni komisji opiniodawczej Komisji Praw Kobiet i Równouprawnienia, pani Geringer, za doskonałą pracę.
<P>
Europejski Rok 2010 będzie odgrywał ważną rolę w budowaniu społecznej Europy. Przyjęte podejście, czyli rok działań łączących metody zcentralizowane ze zdecentralizowanymi, powinno się przyczynić do zwiększenia spójności działań politycznych poszczególnych jednostek zarządzania i zapewnić elastyczność podejścia do konkretnej sytuacji spotykanej w każdym z państw członkowskich.
<P>
Europejski Rok 2010 będzie okazją do odnowienia zobowiązań politycznych Unii Europejskiej i państw członkowskich oraz podkreślenia, że ubóstwo i wykluczenie społeczne mają duży wpływ na rozwój społeczno-gospodarczy Unii Europejskiej, a także na poczucie godności naszych obywateli. Celem Europejskiego Roku 2010 będzie pokazać, że walka z ubóstwem jest możliwa i może być skuteczna.
<P>
Europejski Rok 2010 zapewni również możliwość przeprowadzenia debaty na temat wartości europejskich oraz poszanowania tych wartości jako głównego czynnika rozwoju polityki publicznej na szczeblu UE i na szczeblu państwa członkowskich. Pomoże on upewnić się, że osoby dotknięte problemem ubóstwa i wykluczenia społecznego będą postrzegane w inny sposób.
<P>
Komisja zawsze nalegała na to, by treść dokumentu podkreślała tego typu podejście. Myślę, że większość poprawek proponowanych przez Parlament Europejski podąża w tym właśnie kierunku.
<SPEAKER ID="157" NAME="Marie Panayotopoulos-Cassiotou">
sprawozdawczyni. - (EL) Panie przewodniczący, panie komisarzu, panie i panowie! Zgodnie ze Wspólnym Sprawozdaniem na temat Ochrony Socjalnej i Wykluczenia Społecznego na rok 2008 16% mieszkańców UE nadal żyje poniżej poziomu ubóstwa, a 19% dzieci grozi nędza i wykluczenie społeczne pomimo zobowiązań poczynionych w 2000 r. przez państwa członkowskie, mówiących o zdecydowanym obniżeniu liczby osób ubogich do 2010 r.
<P>
Z ubóstwem mają do czynienia nie tylko kobiety, dzieci i określone, szczególnie narażone grupy społeczne. Daleko nam od rozwiązania problemu ubóstwa, które tak naprawdę zwiększa się w wyniku zmian związanych z energią i produkcją żywności na świecie, a także wewnętrznych rozbieżności między regionami bardziej i mniej rozwiniętymi w samej Unii. W regionach uboższych panują chronicznie niesprzyjające warunki rozwoju, takie jak duże oddalenie, brak stałego lądu czy brak uprzemysłowienia.
<P>
Bieda i wykluczenie społeczne to poważne zagrożenia rozwoju, konkurencyjności i propagowanego przez nas modelu społeczeństwa. Świadczą również o łamaniu praw człowieka w Europie, która chciałaby stać się wzorem do naśladowania jeżeli chodzi o poszanowanie godności ludzkiej i propagowanie zasady równych szans dla wszystkich.
<P>
Propozycja Komisji dotycząca ustanowienia Europejskiego Roku Walki z Ubóstwem i Wykluczeniem Społecznym 2010, którego budżet ma być znacznie większy niż w przypadku poprzednich tego typu inicjatyw, to ważny krok naprzód jeżeli chodzi o szerzenie solidarności, sprawiedliwości społecznej i większej spójności gospodarczej i społecznej.
<P>
Chcemy, by rok 2010 stał się punktem zwrotnym w dla zrozumienia wielowymiarowego charakteru problemu ubóstwa i wykluczenia społecznego. Ma to dotyczyć nie tylko aspektów materialnych związanych z ubóstwem, lecz również braku dostępu do usług zdrowotnych, problemów mieszkaniowych, ochrony socjalnej, edukacji, szkoleń, zatrudnienia i jakości życia. Musimy zdać sobie sprawę z tego, że osoby zmagające się z problemem ubóstwa mają prawo do godnego życia i uczestnictwa w życiu społecznym i gospodarczym. Musimy potwierdzić wspólną odpowiedzialność instytucji państw członkowskich oraz partnerów społecznych i wszystkich obywateli za zwiększanie spójności społecznej. Rok 2010 ma za zadanie zbudować podstawy skutecznych działań w ramach zbiorowej odpowiedzialności wszystkich stron zaangażowanych i sprawiedliwej redystrybucji bogactwa.
<P>
Grupa Europejskiej Partii Ludowej (Chrześcijańscy Demokraci) i Europejskich Demokratów objęła przewodnictwo w zakresie proponowanych działań i poprawek, tak aby umożliwić współpracę wszystkich grup politycznych Parlamentu Europejskiego. W ten sposób udało nam się wzmocnić propozycję Komisji, rozszerzając definicję grup szczególnie narażonych i dodając takie sprawy, jak odpowiedź na potrzeby rodzin o specyficznych problemach, samotnych rodziców i rodzin wielodzietnych, osób niepełnosprawnych i bezdomnych, a także czynna integracja tych osób i zapewnienie im równego dostępu do kultury i rekreacji.
<P>
Nie odbiega to oczywiście od nadrzędnego celu, jakim jest poprawa sytuacji finansowej pojedynczych osób i rodzin poprzez zapewnienie im dostępu do przyzwoitych, stałych miejsc pracy. Dobre zatrudnienie daje satysfakcję płynącą z uczestnictwa i samowystarczalność niezbędną do spełnienia potrzeb najbardziej zagrożonych członków społeczeństwa, takich jak dzieci czy osoby starsze.
<P>
Jako posłowie do PE zwróciliśmy szczególną uwagę na odpowiednie egzekwowanie prawa wspólnotowego dotyczącego zapewnienia wszystkim równych szans. Czuwaliśmy nad tworzeniem i stosowaniem zintegrowanych, skoordynowanych zasad działania na szczeblu krajowym, regionalnym i lokalnym. Zostały one stworzone przez organy publiczne i organizacje prywatne, przy udziale osób zaangażowanych w duchu zasad dobrego zarządzania, pomocniczości i proporcjonalności.
<P>
Czynniki, które wpłyną na sukces Europejskiego Roku Walki z Ubóstwem wzmocnią otwartą metodę koordynacji, koordynację działań w ramach istniejących programów europejskich oraz wyniki poprzednich edycji Roku Europejskiego, czynny udział społeczeństwa obywatelskiego i prawidłową ocenę proponowanych działań i ich wyników ze strony Komisji Europejskiej.
<P>
Kwestia udziału organizacji pozarządowych i poziomu finansowania ich działań stały się przedmiotem postępowania pojednawczego Parlamentu, Komisji i Rady. Cieszy nas, że Rada zaakceptowała wniosek w sprawie dołączenia do decyzji dodatkowego oświadczenia Komisji na temat zachęcania do udziału w inicjatywie małych i średnich organizacji pozarządowych, a także możliwości pełnego finansowania ich inicjatyw z budżetów krajowych.
<P>
Chciałabym podziękować urzędnikom zaangażowanym w te działania, kolegom i posłom za wkład w przygotowanie tej decyzji.
<SPEAKER ID="159" NAME="Lidia Joanna Geringer de Oedenberg">
autorka projektu opinii Komisji Praw Kobiet i Równouprawnienia. - Panie Przewodniczący! Podniesienie poziomu życia mieszkańców państw członkowskich Unii leży u podstaw integracji europejskiej. Mimo to, ze statystyk wynika, że obecnie w Unii 78 milionów osób jest nadal zagrożonych ubóstwem, a wśród nich przeważają dzieci, kobiety i osoby starsze. Oznacza to, że oprócz działań ekonomicznych Unia Europejska musi również podejmować inicjatywy o charakterze socjalnym, na co wielokrotnie zwracał uwagę Parlament Europejski. W rezolucji z 15 listopada 2007 roku Parlament podkreślił, że wzmocnienie spójności społecznej oraz wyeliminowanie problemu ubóstwa i wykluczenia społecznego musi stać się politycznym priorytetem Unii Europejskiej. Inicjatywa Komisji w sprawie ustanowienia roku 2010 rokiem walki z ubóstwem i wykluczeniem społecznym wpisuje się idealnie w ten kontekst i może znacząco przyczynić się do skierowania uwagi politycznej i szerokiej mobilizacji do dalszego wzmacniania ochrony socjalnej i integracji społecznej.
<P>
Budżet jaki został przeznaczony na tę inicjatywę - 17 milionów euro - jest rekordowo wysoki, ale w powodzeniu tego przedsięwzięcia kluczowe znaczenie ma realizacja projektów na szczeblu krajowym. Dlatego należy apelować do państw członkowskich, aby aktywnie włączyły się w tę inicjatywę przeznaczając na ten cel odpowiednie zasoby ludzkie i finansowe.
