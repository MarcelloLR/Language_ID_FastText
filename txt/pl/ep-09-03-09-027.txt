<CHAPTER ID="027">
Sprawozdanie dotyczące polityki konkurencji za rok 2006 i 2007 (krótka prezentacja) 
<SPEAKER ID="229" NAME="Przewodniczący">
Kolejny punkt to krótka prezentacja sprawozdania przez Jonathana Evansa w imieniu Komisji Gospodarczej i Monetarnej dotyczącego polityki konkurencji za rok 2006 i 2007.
<SPEAKER ID="230" NAME="Jonathan Evans">
sprawozdawca. - Panie przewodniczący! Komisja Europejska co rok sporządza sprawozdanie w sprawie konkurencji, a Parlament Europejski tradycyjnie bada to sprawozdanie i reaguje własna inicjatywą.
<P>
W tym przypadku, z powodu ograniczeń czasowych, połączono sprawozdanie za rok 2006 i 2007, ale - odnosząc się do jednej z kwestii wspomnianych wcześniej przez komisarza Barrota - chodzi o to, że kontekst naszych rozważań w odniesieniu do tych sprawozdań znacznie się zmienił od czasu, kiedy rzeczywiście rozpoczęliśmy analizę. Wówczas koncentrowaliśmy się na całym zagadnieniu modernizacji polityki konkurencji, na znacznej pracy podjętej przez byłego komisarza, Mario Monti, oraz przez obecną komisarz, Neelie Kroes, jak również na analizie wpływu tych kwestii na zdolność Komisji do przeciwdziałania nadużywaniu pozycji rynkowej oraz do bardziej skutecznego monitorowania fuzji i pomocy państwa. Ogólnie rzecz biorąc, sprawozdania te opisują wspomniane zagadnienia bardzo dobrze, co bardzo wyraźnie wynika także z reakcji wyrażonej w sprawozdaniu Parlamentu. Zauważamy rekordową aktywność Komisji w kwestii postępowania z najbardziej szkodliwymi kartelami, widzimy rozwój systemu łagodzenia kar, widzimy rekordowe grzywny nakładane przez Komisję oraz rekordową aktywność w zakresie zgłaszanych połączeń i powiadomień Komisji o udzielonej pomocy państwa.
<P>
Jest to proces, który nabiera tempa jeśli chodzi o modernizację, ponieważ Komisja wysuwa obecnie w białej księdze propozycje wprowadzenia roszczeń prywatnych. To także jest coś, co popiera nasza komisja, jak i Parlament.
<P>
Nasza komisja zwraca uwagę na dwie szczególne kwestie. Jedna z nich dotyczy tego, co uważamy za nierówne relacje miedzy producentami a sprzedawcami detalicznymi, szczególnie w odniesieniu do detalicznej sprzedaży żywności. Parlament złożył pisemne oświadczenie w tej sprawie, podpisane przez ponad połowę posłów. Nasza komisja wyraziła także pewne zaniepokojenie kwestią nieuczciwych praktyk w sektorze usług.
<P>
Wspominam jednakże o zmianie kontekstu, ponieważ oczywiście wszyscy uznajemy, że skoro Komisja opublikowała sprawozdania, to praca Komisji - szczególnie w odniesieniu do pomocy państwa - przybrała rzeczywiście całkiem inny wymiar. Aktualnie niemal codziennie Komisja bada wpływ pomocy państwa w kontekście obecnego kryzysu finansowego. Sprawą bardzo ważną, która zresztą znajduje odzwierciedlenie w naszym sprawozdaniu, jest to, abyśmy poruszając te tematy zauważyli niektóre wyzwania dotyczące efektywnego, otwartego rynku.
<P>
Bardzo ważne jest, by, udzielając swej aprobaty, Komisja uczyniła to w sposób zgodny z Traktatem i nie tworzyła tak znacznej siły rynkowej w przyszłości, która sama w sobie przyczyni się do nadużyć.
<P>
Obecnie sektor bankowy w Wielkiej Brytanii jest bardzo wyraźnym obszarem, w którym będzie trzeba, gdy nieco uspokoi się sytuacja gospodarcza, przeprowadzić ogólny przegląd naszej nowej architektury, oraz sprawdzić, czy architektura ta jest rzeczywiście kompatybilna z działaniem wolnego, uczciwego i otwartego rynku. Otrzymaliśmy w tym względzie zapewnienia od pani komisarz Kroes, mimo to nasza komisja zapisała te punkty w przedmiotowym sprawozdaniu. Generalnie uważamy, że należy pogratulować Komisji jej prac i pogląd ten ma odzwierciedlenie w naszym sprawozdaniu, które jak się spodziewam, zostanie jutro przyjęte znamienitą większością głosów.
<SPEAKER ID="231" NAME="Jacques Barrot">
wiceprzewodniczący Komisji. - (FR) Panie przewodniczący, panie Evans! Po pierwsze chcę Wam podziękować w imieniu Neelie Kroes i całej Komisji.
<P>
Z prawdziwym zadowoleniem przyjmujemy jednoznacznie wyrażone w sprawozdaniu Parlamentu Europejskiego poparcie dla zdecydowanego i zrównoważonego stosowania polityki konkurencji we wszystkich tych polach działania: w kwestiach związanych z przepisami antymonopolowymi, z kontrolą połączeń oraz z pomocą państwa.
<P>
Komisja ze szczególnym zadowoleniem przyjmuje znaczenie, jakie Parlament Europejski nadał kwestii rewizji zasobów kadrowych DG ds. Konkurencji w związku z rosnącym obciążeniem pracą w obecnym kryzysie gospodarczym.
<P>
W kontekście recesji Komisja jest wciąż zdeterminowana do podejmowania zdecydowanego działania przeciwko wezwaniom do protekcjonizmu. Komisja z zadowoleniem przyjmuje przestrogi Parlamentu Europejskiego przed zawieszeniem reguł konkurencji, które są ważnym wsparciem w tym zakresie. Nie wolno zapominać, panie Evans, że reguły konkurencji mają także stymulować wydajność i umożliwić powrót do lepszego stanu, kiedy minie kryzys.
<P>
Rok 2009 musi być rokiem współpracy. Liczymy na poparcie wszystkich instytucji europejskich i naszych międzynarodowych partnerów w procesie przywracania właściwego stanu gospodarki i gwarantowania poprawnego funkcjonowania rynku.
<P>
Dziękuję panie Evans. Zapewniam pana, że pani Kroes, która na pewno już to panu mówiła, przyjęła pana sprawozdanie z wielkim zainteresowaniem.
<SPEAKER ID="232" NAME="Przewodniczący">
Zamykam ten punkt posiedzenia.
<P>
Głosowanie odbędzie się jutro.
<P>
Następnym punktem posiedzenia miała być krótka prezentacja sprawozdania przez Claire Gibault w imieniu Komisji Praw Kobiet i Równouprawnienia w sprawie nierównego traktowania i dostępu mężczyzn i kobiet do sztuk widowiskowych.
<P>
Moim zdaniem to bardzo interesujące sprawozdanie. Niestety jednak pani Gibault powiadomiła nas, że nie może dziś uczestniczyć w dzisiejszym posiedzeniu, aby przedstawić swe sprawozdanie. Zgodnie z regulaminem wewnętrznym nie mogę udzielić głosu nikomu innemu, a pani Gibault nikogo do tego zadania nie wydelegowała. W związku z tym nie będzie krótkiej prezentacji jej sprawozdania.
<P>
Mimo to głosowanie w sprawie przedmiotowego sprawozdania odbędzie się jutro, zgodnie z porządkiem obrad.
<P>
Oświadczenia pisemne (art. 142 Regulaminu)
<SPEAKER ID="991" NAME="Louis Grech  " AFFILIATION="PSE">
na piśmie. - Z zadowoleniem przyjmuję działania Komisji w dziedzinie polityki konkurencji, jej skuteczną walkę z kartelami oraz rekordowe grzywny nakładane w roku 2006 i 2007. W pełni zgadzam się z Komisją, że europejskie rynki energetyczne nie funkcjonują prawidłowo. Dużym rozczarowaniem jest w tym kontekście fakt, że Rada Europejska nie rozwiązała kwestii wskazanych przez Komisję w swej analizie sektorowej. Koszty energii są częścią budżetu gospodarstw domowych, która rośnie w zastraszającym tempie, i w związku ze skutkami kryzysu finansowego wkrótce możemy być świadkami znacznego wzrostu ubóstwa w UE. Niedopuszczalne jest, by niewydolność rynku energetycznego powodowała zakłócenia rynku ze szkodą dla przedsiębiorstw i konsumentów. By zaradzić problemowi nieracjonalnych cen energii, powinniśmy chyba rozważyć utworzenie niezależnych instytucji regulujących ceny we wszystkich państwach członkowskich, które to instytucje sprawdzałyby, czy wzrost cen mediów takich jak energia, woda, kanalizacja oraz cen opłat lotniskowych itp. jest uzasadniony.
<SPEAKER ID="990" NAME="Eoin Ryan  " AFFILIATION="UEN">
na piśmie. - Zdecydowanie popieram zorientowane na ochronę konsumenta wnioski zawarte w sprawozdaniu przygotowanym przez posła Evansa, w szczególności wiosek, by Komisja przeprowadziła sektorową analizę reklam on-line. Konsumentów często wprowadza się w błąd poprzez celowe mieszanie ofert i reklam on-line, mimo prawodawstwa europejskiego, którego celem jest zapobieganie temu procederowi. Komisja musi podjąć działania, by zagwarantować przestrzeganie prawa w tym zakresie, a nie tylko mówić o prawach konsumenta.
<P>
Z zadowoleniem przyjmuję wezwania, by Komisja przeprowadziła analizę wpływu konkurencji na nierówne stosunki między producentami żywności a sprzedawcami detalicznymi. Ten problem jest szczególnie odczuwalny w Irlandii. Różnice w polityce konkurencji nie mogą trwać, a konsumenci nie mogą być jeszcze bardziej karani w i tak już trudnych czasach.
<P>
Z zadowoleniem przyjmuję także ogólne rozporządzenie w sprawie wyłączeń grupowych, które pozwala państwom członkowskim na uzasadnione udzielanie pomocy na rzecz małych i średnich przedsiębiorstw, rozwoju regionalnego, szkoleń, zatrudnienia i kapitału ryzyka. Należy szybko udostępnić środki, które sprzyjają przedsiębiorczości i innowacyjności oraz wspierają małe i średnie przedsiębiorstwa w tych trudnych czasach. Małe i średnie przedsiębiorstwa są podstawą gospodarki i naszym obowiązkiem jest zapewnienie im wspólnie jak najlepszego wsparcia.
