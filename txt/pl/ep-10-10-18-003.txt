<CHAPTER ID="003">
Komunikat przewodniczącego
<SPEAKER ID="007" NAME="Przewodniczący">
Na początek podam cztery krótkie informacje. Z satysfakcją przyjąłem informację o przyznaniu Pokojowej Nagrody Nobla panu Liu Xiaobo. Ten bohater walki o prawa człowieka ciągle przebywa w więzieniu za swoją pokojową działalność na rzecz wolności słowa w Chinach. Doceniamy ostatnie postępy dokonane przez władze Chin na drodze do osiągania politycznych, gospodarczych i społecznych standardów wolnego świata. Są one jednak niewystarczające. Tym bardziej domagamy się uwolnienia z więzień przetrzymywanych tam Liu Xiaobo i Hu Jia, laureata nagrody im. Sacharowa, oraz innych obrońców praw człowieka. Parlament Europejski niezmiennie stoi na straży praw człowieka.
<P>
Informacja druga. W tym tygodniu Parlament Europejski organizuje szereg wydarzeń związanych z obchodzonym wczoraj Międzynarodowym Dniem Walki z Ubóstwem. Wielu z nas ma na piersi związane z tym odznaczenie. Oprócz poświęconych temu tematowi debat plenarnych zapraszam państwa do uczestnictwa w ceremonii na Agorze Geremka jutro o godz. 14.45, w której udział weźmie Sekretarz Generalny ONZ Ban Ki-moon.
<P>
Informacja trzecia. Dziś po raz czwarty obchodzimy ustanowiony przez Parlament poprzedniej kadencji Europejski Dzień przeciwko Handlowi Ludźmi. Traktujemy ten problem bardzo poważnie. Obecnie negocjujemy propozycje dyrektywy o zwalczaniu i zapobieganiu handlowi ludźmi.
<P>
I na koniec czwarta informacja. Pragnę państwa zaprosić do wysłuchania w środę o godz. 12.00 mojej informacji z okazji połowy kadencji na stanowisku przewodniczącego Parlamentu. Chodzi głównie o podsumowanie tego, co zrobił Parlament Europejski, a przede wszystkim tego, co państwo zrobili w tym czasie, a także inicjatyw, jakie podjąłem ja sam, gdzie jesteśmy i gdzie się znaleźliśmy w zmienionej Unii Europejskiej, jak wygląda Parlament Europejski, współpraca z innymi instytucjami. Sądzę, że jestem państwu winien takie informacje w połowie mojej kadencji.
