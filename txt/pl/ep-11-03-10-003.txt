<CHAPTER ID="003">
Poszanowanie krajowych mechanizmów ustalania płac i emerytur (debata) 
<SPEAKER ID="006" NAME="Przewodniczący">
Pierwszym punktem porządku obrad jest oświadczenie Komisji w sprawie poszanowania krajowych mechanizmów ustalania płac i emerytur.
<SPEAKER ID="007" NAME="Johannes Hahn">
komisarz - Panie Przewodniczący! Chciałbym podziękować szanownym posłom i posłankom za możliwość rozwiania szeroko podzielanych nieporozumień dotyczących programu irlandzkiego.
<P>
Pytanie grupy S&D, które zainicjowało niniejsze oświadczenie, zwraca uwagę szanownych posłów i posłanek na fakt, że pewne warunki polityki gospodarczej określone w protokole ustaleń w sprawie gospodarczego programu dostosowawczego dla Irlandii są w konflikcie prawnym z postanowieniami art. 153 ust. 5 Traktatu. Ustęp ten wyłącza przyjmowanie rozporządzeń w obszarze płac na mocy art. 153, czyli w obszarze polityki społecznej. Jednakże gospodarczy program dostosowawczy dla Irlandii nie jest programem polityki społecznej i nie jest przyjmowany na mocy art. 153. Jest to program pomocy finansowej stworzony przy współpracy rządu irlandzkiego w celu odbudowy zaufania krajowego i zagranicznego, a także usunięcia szkodliwych zapętleń kryzysu podatkowego i finansowego. Dlatego też jego podstawą jest art. 122 ust. 2 Traktatu, który umożliwia pomoc finansową Unii w przypadku, gdy państwo członkowskie stoi w obliczu poważnego zagrożenia ogromnymi trudnościami powodowanymi przez nadzwyczajne zdarzenia, nad którymi nie ma ono kontroli.
<P>
Rola protokołu ustaleń polega na określeniu warunków polityki gospodarczej, służących ocenie wyników irlandzkiej polityki w okresie obowiązywania programu pomocy finansowej. Państwo członkowskie w pełni odpowiada za te warunki polityki gospodarczej oraz ich realizację. Stanowią one zobowiązanie państwa członkowskiego podejmowane przez samo to państwo. Nie jest to działanie UE w odnośnych obszarach. W istocie wiele z tych warunków, jak obniżenie płacy minimalnej, były już ujęte w przygotowanym przez rząd Irlandii planie naprawy gospodarczej, opublikowanym 24 listopada 2010 r., przed rozpoczęciem przedmiotowego programu.
<P>
Postanowienia dotyczące polityki rynku pracy mają na celu tworzenie miejsc pracy i uniknięcie długotrwałego bezrobocia w Irlandii wśród grup szczególnie wrażliwych. Obniżenie płacy minimalnej stanowi część szerszego pakietu środków i potrzeb, który należy postrzegać razem z polityką aktywizacji i działaniami ukierunkowanymi na modernizację systemu wypłacania świadczeń. Oceniając redukcję jednej z najwyższych płac minimalnych w Unii Europejskiej - jest ona, na przykład, druga co do wielkości w strefie euro - pomimo poważnych korekt płac w gospodarce, co obejmowało płace minimalne, jak również ogólnie płace w Irlandii, które realnie spadły o 3 % w 2008 roku, po czym zwiększyły się o 0,3 % w 2009 roku, należy zauważyć, że większość korekt na rynku pracy przybrało postać zwolnień. W rzeczywistości obcięcie płacy minimalnej przywróciło jedynie sytuację sprzed 1 stycznia 2007 r., tj. sprzed kryzysu.
<P>
Inny warunek wspomniany w pytaniu dotyczył niezależnej oceny branżowych układów zbiorowych. Ocena taka miałaby na celu omówienie uczciwości i efektywności warunków zatrudnienia, zarówno dla pracowników, jak i pracodawców różnych branż. Chciałbym podkreślić, że Irlandia ma długą tradycję konsultacji trójstronnych w sprawie polityki gospodarczej i społecznej, a kolejne pakty między rządem a partnerami społecznymi od lat osiemdziesiątych XX w. są ogólnie postrzegane jako poważne czynniki sukcesu gospodarki Irlandii.
<P>
Ocena daje partnerom społecznym możliwość wypowiedzenia opinii i kształtowania polityki, a jej ogłoszenie spotkało się z dobrym przyjęciem. Jestem w pełni przekonany, że ocena zostanie przeprowadzona przez rząd irlandzki w sposób uwzględniający wagę dialogu społecznego, włączający wszystkich partnerów społecznych i przestrzegający prawa wspólnotowego.
<P>
Wreszcie, warunki określone w protokole ustaleń, a dotyczące reformy strukturalnej, nie odnoszą się wyłącznie do rynku pracy. Zawierają one również ważne postanowienia dotyczące otwarcia rynków produktowych, takich jak nadmiernie regulowane branże i zawody. Reformy te mogłyby mieć poważny wpływ na ceny konsumenckie oraz na produktywność, co sprzyja sile nabywczej gospodarstw.
<SPEAKER ID="008" NAME="Gay Mitchell">
w imieniu grupy PPE - Panie Przewodniczący! Chciałbym również podziękować panu komisarzowi. Wczoraj w Irlandii został powołany nowy rząd tego kraju w celu naprawy gospodarczej. Partie Fine Gael i Partia Pracy stanowią odpowiednio część grup PPE i S&D w tym Parlamencie. Jednym z priorytetowych zagadnień nowego programu rządowego będzie renegocjacja elementów programu UE/MFW dotyczącego pomocy dla Irlandii.
<P>
Obecnie wielu Irlandczyków obawia się, że warunki uzgodnione przez poprzedni rząd w programie pomocy ze strony UE/MFW są zbyt restrykcyjne i stanowią poważne obciążenie dla zwykłych obywateli, którzy muszą przyjmować na siebie ciężar błędów banków - zarówno irlandzkich, jak i europejskich - oraz rządu. Powinniśmy zauważyć, że nowy rząd zgodził się na cofnięcie zmniejszenia płacy minimalnej. Wiemy jednak, że naprawa gospodarcza nie może być bezbolesna. Irlandia przeszła podobną drogę w latach osiemdziesiątych XX w. Wiele trudnych warunków określonych w programie UE/MFW jest koniecznych dla naprawy finansów publicznych. Musimy przyciąć drzewo, żeby umożliwić mu wzrost.
<P>
Cieszy mnie poparcie Komisji dla zmniejszenia stawki oprocentowania, jak powiedział komisarz Rehn. Powinno to nastąpić miejsce możliwie szybko, a zatem wzywam Komisję do faktycznego przyjrzenia się temu zagadnieniu możliwie szybko. Pan komisarz podkreślił, że wszystkie działania są ukierunkowane na efekt wzrostu, konkurencyjności oraz zrównoważonego rozwoju finansów publicznych w dłuższej perspektywie. Przyjmuję to - nie możemy jednocześnie ponosić całego ciężaru, jaki nam narzucono. Irlandczycy podjęli swoje obowiązki w tym względzie; a w istocie przejęli też obowiązki innych, gdyż nie dano nam żadnej alternatywy. To, co robią, nie służy wyłącznie Irlandii, ale także Europie, a zwłaszcza strefie euro. Nie potrzeba nam tej kropli, która przeleje dzban. Proszę dać Irlandczykom narzędzia; sami wykonamy to zadanie, lecz nie oczekujcie państwo, by Irlandczycy ponieśli ciężar, którego nie są w stanie udźwignąć. Tak więc proszę pana komisarza, by pamiętał o tych uwagach, szczególnie w nadchodzących dniach i tygodniach.
<SPEAKER ID="009" NAME="Stephen Hughes">
w imieniu grupy S&D - Panie Przewodniczący! Przedmiotowy protokół ustaleń zawiera wymóg obniżenia płacy minimalnej w Irlandii o 1 euro na godzinę oraz , jak słyszeliśmy, oceny systemu układów zbiorowych dotyczących wynagrodzeń, które chronią niską płacę.
<P>
Nie uważam, by można było usprawiedliwić taką ingerencję. Traktat wymaga, by Komisja promowała dialog społeczny, a nie podkopywała go. Artykuł 152 wymaga poszanowania autonomii partnerów społecznych, nie tego rodzaju ingerencji, a art. 153 wyraźnie wyłącza działania UE w obszarze płac. Komisja nie może decydować o hierarchii postanowień artykułów w tym względzie.
<P>
Protokół ustaleń kładzie też nacisk na cięcia w systemie ochrony socjalnej, wycofanie kluczowych usług publicznych, zmniejszenie zatrudnienia w sektorze publicznym, a także emerytur w sektorze publicznym. Jak można usprawiedliwić te żądania w odniesieniu do Traktatu, który wymaga, by Unia starała się eliminować nierówności, promować wysoki poziom zatrudnienia, gwarantować odpowiednią ochronę socjalną oraz zwalczać wykluczenie społeczne? Jedyną uczciwą odpowiedzią na to pytanie jest stwierdzenie, że rzeczy tych nie można pogodzić, a problem tkwi w tym, że obecnie, w wyniku rocznej wizji wzrostu gospodarczego, stało się to ogólną regułą.
<P>
Ludzie odrzucą ideę Europy opartej wyłącznie o oszczędności. Nie będą tolerować daleko sięgających implikacji polityki społecznej z niższymi płacami, mniejszą ochroną zatrudnienia, niskimi standardami socjalnymi, zmniejszonymi usługami publicznymi oraz narzuconym wyższym wiekiem emerytalnym. Jeżeli chcemy powiększać szeregi przeciwników Europy, to proszę tak dalej, Komisjo. Jeżeli nie, to proszę zaprzestać tych nonsensownych działań.
<SPEAKER ID="010" NAME="Marian Harkin">
w imieniu grupy ALDE - Panie Przewodniczący! Pan komisarz mówi nam, że protokół ustaleń został sporządzony na mocy art. 122, część 2. Pragnę spytać pana komisarza, co się dzieje, gdy jeden artykuł Traktatu stoi w bezpośredniej sprzeczności z innymi artykułami Traktatu - jak zapytał pan poseł Stephen Hughes, w jaki sposób decydujemy o hierarchii? Zachodzi sprzeczność z postanowieniami art. 153.
<P>
Zachodzi również sprzeczność z postanowieniami art. 9, klauzulą społeczną, którą cytowałam wiele razy w tym Parlamencie, mówiąc o irlandzkim pakiecie cięć, a która stanowi, że podczas określania i wdrażania wszystkich swoich działań i polityk Unia powinna uwzględniać wymogi związane z promowaniem wysokiego poziomu zatrudnienia oraz zwalczania wykluczenia społecznego itp. Ponadto, co z postanowieniami art. 28 karty praw podstawowych, zgodnie z którym pracownicy mają prawo do negocjacji i zawierania układów zbiorowych, a w przypadku konfliktu interesów do podejmowania działań zbiorowych, w tym do strajków, w celu ochrony własnych interesów,? Wielu pracowników irlandzkich zobaczyłoby, że obecnie znajdują się w takiej właśnie sytuacji. Jak mamy sobie radzić z tymi sprzecznościami między postanowieniami różnych artykułów Traktatu?
<P>
Inne pytanie do Pana, Panie Komisarzu: twierdzi Pan, że za protokół ustaleń w całości odpowiadał rząd Irlandii, a Komisja tylko na niego przystała i zgodziła się?
<P>
Wreszcie, przyjmijmy, że ma Pan zdolność do realizacji wszystkich tych działań - a mówi Pan, że tak jest; dlaczego więc nie podjęto działań w celu zmniejszenia lub eliminacji premii bankowych? Dlaczego nie podjęto działań w celu zapewnienia, by osoby na szczycie skali płac dorzucili uczciwą część wkładu? Dlaczego płacę minimalną obniżono o 1 euro? W pełni zgadzam się z tym co powiedział pan poseł Stephen Hughes: to wszystko napędza nastroje antyeuropejskie. Obywatele widzą, co się dzieje. Widzą postępowanie Komisji w całym tym procesie, a tym samym widzą, że to właśnie osób pobierających płacę minimalną, zawierających układy zbiorowe, dotykają plany oszczędnościowe.
<P>
Wreszcie, moje główne pytanie, Panie Komisarzu, brzmi: kto o tym decyduje? Trybunał Sprawiedliwości? Kto decyduje w przypadku, gdy postanowienia różnych artykułów Traktatu są z sobą sprzeczne, lub w przypadku, gdy Komisja postępuje w sposób, który prowadzi do konfliktu postanowień takich artykułów?
<SPEAKER ID="011" NAME="Marije Cornelissen">
w imieniu grupy Verts/ALE - Panie Przewodniczący! Rozumiem pilny tryb, w jakim Komisja reaguje na kryzys gospodarczy oraz wysoki poziom zadłużenia stanowiący zagrożenie dla stabilności euro. Rozumiem, że narzuca się warunki krajom, które muszą wykorzystać europejski mechanizm stabilizacji finansowej. Mimo to, wydaje mi się, że Komisja działa dość wybiórczo w aspekcie działań i warunków, jakie uznaje za dozwolone w czasach tego kryzysu.
<P>
Z jednej strony, prawie każde działanie wydaje się zgodne z prawem, gdy przychodzi do konsolidacji finansów publicznych poprzez cięcie wydatków. Gdy tylko Irlandia skorzystała z pakietu ratunkowego, płace minimalne i poziom emerytur okazały się pierwszymi zmiennymi wymagającymi korekty pomimo, że sprawy te wyraźnie nie należą do kompetencji UE. Z drugiej strony, Komisja zasłania się brakiem kompetencji UE do pozostawienia w nietkniętym stanie wyjątkowo niskiego podatku CIT w Irlandii, podczas gdy jego podniesienie również mogłoby doprowadzić do znacznej poprawy irlandzkich przychodów publicznych. Cięcie wydatków to w końcu nie jedyny sposób na osiągnięcie wyważonego budżetu.
<P>
Rozumiem, że obecny kryzys wymaga nadzwyczajnych działań, jednakże dlaczego Komisja tak się śpieszy z korektą płac minimalnych, co dotyka pracowników zarabiających najmniej, podczas gdy czekamy na działania zmuszające do zapłaty sektor bankowy i finansowy? Odczuwam wyraźnie, że Komisja interpretuje kompetencje UE w bardzo jednostronny, a ośmielam się wręcz powiedzieć, w bardzo prawicowy sposób. Tak kategoryczne podejście inspiruje eurosceptyków. Wydaje się, że UE działa zdecydowanie w obszarze zatrudnienia i polityki społecznej wyłącznie w czasach kryzysu, a robi to narzucając cięcia wydatków socjalnych i płac.
<P>
Unia Europejska może odbudować zaufanie do siebie wyłącznie jeżeli Komisja wykaże taka samą determinację w określaniu należytych minimalnych standardów socjalnych i gwarancji społecznych związanych z poważnymi cięciami narzucanymi obywatelom. Tak, chcemy zarządzania gospodarczego, lecz chcemy zrównoważonego zarządzania na równi ze stabilnymi finansami publicznymi, jak i gwarancjami socjalnymi. Jeżeli tak się nie stanie, osoby najbardziej wrażliwe zapłacą cenę za bałagan, za który nie są odpowiedzialne.
<SPEAKER ID="012" NAME="Thomas Händel" LANGUAGE="DE">
Panie Przewodniczący, Panie i Panowie! Pakiety ratunkowe miały za zadanie ochronę państw członkowskich UE przed niewypłacalnością. Jednakże, przytłaczają one obywateli brutalnymi programami oszczędnościowymi i umożliwiają sprawcom ujście bezkarnie. Ponadto Komisja miesza się obecnie również do krajowej polityki płac.
<P>
Panie Komisarzu Hahn! Jest to jakiś absurd, a łzy napływają mi do oczu, gdy słyszę formalne argumenty takie jak pańskie, że wcale nie ma to być działanie socjopolityczne. Takie stanowisko jest zupełnie nie do przyjęcia. Polityka płacowa nie jest sprawą UE. Taka polityka ze strony Komisji stoi z całkowitej sprzeczności z ideą tej Unii Europejskiej. Unia Europejska nigdy nie miała na celu konkurowania na poziomie płac i dumpingu socjalnego. Taka polityka Komisji dotyczy nielastyczności płac, która ma zostać zmniejszona. Określono w niej, że płace powinny odzwierciedlać warunki rynkowe. To zupełnie jakby rozmowa ze ślepym o kolorach. Ludzie piszący takie rzeczy nie rozumieją systemów układów zbiorowych. Ingerują w swobodne negocjacje zbiorowe i redukują autonomię partnerów społecznych, o której tak dużo się mówi, jak i dialog społeczny do absurdalnego poziomu.
<P>
Pragnę wyraźnie wezwać ten Parlament, aby zapewnił utrzymanie autonomicznego charakteru polityki układów zbiorowych, ochronę dialogu społecznego oraz zapobieżenia dalszemu rozmontowywaniu systemu ochrony socjalnej. Potrzeba nam działań w celu zapobiegania polityce oszczędnościowej, która przynosi efekty odwrotne do zamierzonych, nie zaś nakładania kar.
<SPEAKER ID="013" NAME="Derek Roland Clark">
w imieniu grupy EFD. - Panie Przewodniczący! Ta sytuacja wykracza poza Irlandię. Zaledwie miesiąc temu przypominałem temu Parlamentowi, że emerytury należą do wyłącznej kompetencji państw członkowskich, a teraz wracamy do tej sprawy, stosując ten sam język mechanizmów koordynacji i ustalania emerytur. Obecnie emerytury prawie zawsze odnoszą się do zarobków, więc czy widać tu próbę harmonizacji płac? Mam nadzieję, że nie, gdyż traktaty stanowią również, że płace należą do wyłącznych kompetencji państw członkowskich.
<P>
Bardzo pięknie się mówi, że "równy” musi oznaczać równą płacę, lecz czy wszyscy pracownicy wykonujący tę samą pracę otrzymują taka samą płacę w całej UE? Na przykład, proszę pomyśleć o klimacie: utrzymanie ciepła w domu w pobliżu koła podbiegunowego wymaga więcej pieniędzy niż w krajach śródziemnomorskich. Proszę do tego dodać odzież zimową, odśnieżanie i całą resztę, a oczywiste stanie się, że taka sama płaca dla wszystkich pracowników pozostawiałaby jednym więcej wolnej gotówki niż innym. Oczywiście płace nie mogą być równe. Zamiary Komisji związane ze sporządzaniem planów zachęcających państwa członkowskie do wprowadzania europejskiej polityki płac minimalnych oraz określania mechanizmów emerytalnych stoją w sprzeczności z Traktatami. Nie dziwi mnie to: tak działa UE w praktyce.
<P>
Zharmonizowana polityka płacowa i emerytalna nie jest jedynie marzeniem - jest ona nielegalna. Należy ją pozostawić - zgodnie z wymogami traktatów - w gestii wybieranych w wyborach rządów, jak mój w Westminsterze, i jak ten w Irlandii.
<SPEAKER ID="014" NAME="Hans-Peter Martin" AFFILIATION="NI">
(DE) Panie Przewodniczący! Irlandia stanowi dla nas tragiczną lekcję historii. Najpierw kraj ten zawsze był chwalony jako kraj pokazowy i stawiany za wzór dla nowych członków Unii, jednak wtedy zezwalano i zachęcano do wprowadzania bardzo złej polityki, która spowodowała ogromne bańki w sektorze nieruchomości, z jakimi trzeba sobie było radzić, przy czym sektorowi bankowemu pozwolono na to, by stanowił prawo dla samego siebie, a nie zwracano uwagi na zapobieganie konkurencji w obszarze dumpingu podatkowego.
<P>
Panie Komisarzu! Jesteśmy tej samej narodowości. Wiemy, jak wielu, na przykład, pisarzy austriackich nagle odkryło, że są Irlandczykami, gdyż tam prawie nie płacili podatków. A co wtedy robiły rzekomo proeuropejskie służby? Absolutnie nic! Mówiły: "ten kraj stanowi wspaniały przykład”.
<P>
Wszystko to teraz zupełnie się zawaliło. Bańka ta okazała się być dokładnie tym, o czym wiele osób przez cały czas mówiło. Znów mamy sytuację, w której - i nie jestem osamotniony w takiej opinii - nastroje antyeuropejskie rozpowszechniają się przez fakt, że znowu zezwalamy na stosowanie złej polityki, w tym przypadku przez nakładanie ogromnego pakietu na Irlandię. Panie Komisarzu! Mówi Pan, że państwo członkowskie samo się do tego zobowiązuje. Jednakże z doświadczenia programów Banku Światowego i Międzynarodowego Funduszu Walutowego wiemy - a to, co obecnie obserwujemy w Irlandii nie różni się tak bardzo od tych doświadczeń - że tak naprawdę kraje te nie mają wyboru.
<P>
Gdybyśmy mieli się cofnąć i powiedzieć "szkoda, że Irlandia po raz drugi nie odrzuciła Traktatu Lizbońskiego”, moglibyśmy dojść do zupełnie innego sposobu myślenia. Moglibyśmy wtedy zobaczyć, że w przypadku tej konstrukcji europejskiej mamy do czynienia z czymś, co można porównać do pojazdu, którego przód to Porsche, podczas gdy tył to rower. Te dwie rzeczy do siebie nie pasują. Powinny one być o wiele solidniejsze.
<P>
Jeżeli chcemy, by ta Europa się nie rozpadła, potrzeba nam istotnie czegoś na kształt konstytucji dla Europy. Następnie trzeba nam wyraźnych punktów odniesienia mających zastosowanie do wszystkich. Potrzeba nam zarządzania gospodarką. Takie fragmentaryczne podejście - naprzód, wstecz, na boki - nie zadziała, a w końcu, Panie Komisarzu, najprawdopodobniej zakończy się katastrofą, a nie tym, nad czym Pan, ja i ogromna większość tego Parlamentu pracuje, a mianowicie: pokojowej, funkcjonalnej, lecz również zjednoczonej Europy.
<SPEAKER ID="015" NAME="Philippe Boulland" AFFILIATION="PPE">
(FR) Panie Przewodniczący! Dla przypomnienia: w obliczu kryzysu oraz pęknięcia bańki na rynku nieruchomości i kredytów, Irlandia musiała interweniować i wesprzeć banki. Deficyt irlandzkich finansów publicznych, łączne saldo budżetu administracji centralnej i lokalnej, a w szczególności zwłaszcza administracji odpowiedzialnej za bezpieczeństwo socjalne, oszacowano na 32 % produktu krajowego brutto (PKB) w 2010 roku. Jeżeli rząd Irlandii, który ma trudności z refinansowaniem własnych działań na rynkach, chce mieć dostęp do pożyczek ze strony europejskiego mechanizmu stabilizacji finansowej oraz Europejskiego Instrumentu Stabilności Finansowej, będzie musiał spełnić wymogi zmian socjalnych i podatkowych, nawet pomimo faktu, że sprawy te podlegają zasadzie pomocniczości. Naszym zdaniem nie ma tu sprzeczności. Jako lekarz powiedziałbym, że w przypadku gorączki bezcelowe jest przepisywanie środków przeciwgorączkowych w sposób bezkrytyczny bez próby leczenia przyczyn takiego stanu. Co do alokacji tych środków, państwo to powinno uporządkować swoje finanse w celu naprawy swojego nadmiernego deficytu i błędów z przeszłości.
<P>
Przedmiotowy plan oszczędnościowy powinien przynieść poprawę PKB o 10 % w okresie najbliższych czterech lat. Podobnie jak w przypadku osoby, której bank warunkuje udzielenie kredytu spełnieniem wymogu wypłacalności bez ingerencji w jej życie prywatne i zarządzanie środkami, Unia Europejska może udzielić pożyczki Irlandii na podstawie skonsolidowanej wypłacalności. Bez ingerencji w jej życie prywatne, bank zachęci daną osobę, na przykład, do negocjowania podwyżki płacy albo do pozyskania pożyczki w innym miejscu. Tak więc, z poszanowaniem zasady pomocniczości, na podstawie porozumienia z Międzynarodowym Funduszem Walutowym (MFW) Unia Europejska uznaje, że wypłacalność ta wymaga zmniejszenia płacy minimalnej oraz korekty emerytur, jednakże z uwzględnieniem działań fiskalnych. To od Irlandii zależy, czy będzie wprowadzać te działania, czy nie. Nie otwiera to szeroko drzwi do ingerencji Unii Europejskiej w obszarach podlegających zasadzie pomocniczości, co umożliwiałoby, na przykład, narzucenie europejskiej płacy minimalnej, co byłoby niebezpieczne, lecz raczej zapewnia ochronę stabilności strefy euro w drodze procesu gwarancji wzajemnych. Oczywiście, konieczna jest pomoc dla Irlandii, podobnie jak dla innym krajów borykających się z problemami, co również chroni nas, lecz nie za wszelką cenę, zwłaszcza nie za cenę niezdolności państwa do spłaty swoich pożyczek, a tym samym osłabienia swoich obywateli, jak i obywateli w całej Unii Europejskiej.
<SPEAKER ID="016" NAME="Przewodniczący">
Chciałbym wspomnieć wszystkim Państwu, że wygłaszacie swoje przemówienia bardzo szybko, a tłumacze nie mogą za Państwem nadążyć. Ponieważ odpowiadam za sprawy związane z wielojęzycznością, pragnę zaznaczyć, że Biuro Parlamentu Europejskiego analizuje obecnie nowy system.
<P>
W chwili obecnej tłumacze wskazują Przewodniczącemu, że nie mogą nadążyć, lecz wtedy Przewodniczący ma trudne zadanie przerwania Państwa wypowiedzi. System, który teraz analizujemy oznaczałby, że każdy z Państwa, przy swoim miejscu, miałby światełko ostrzegające w przypadku, gdyby tłumacze nie nadążali z tłumaczeniem, aby Przewodniczący nie musiał Państwu przerywać, a zamiast tego byliby Państwo bezpośrednio informowani o takiej sytuacji.
<SPEAKER ID="017" NAME="Proinsias De Rossa" AFFILIATION="S&amp;D">
Panie Przewodniczący! Protokół ustaleń dotyczący zagadnień rynku pracy bardzo wyraźnie opiera się na nazbyt uproszczonej teorii ekonomicznej, że niższe płace "oczyszczą rynek”, innymi słowy zakończą bezrobocie. Jest to zupełny i absolutny nonsens. Teorii tej nie popiera praktyka. Pragnę zwrócić uwagę Komisji na ocenę konkurencyjności kosztów pracy przeprowadzoną przez Forfás pod koniec ubiegłego roku, z której wynika, że firmy generalnie preferują zwolnienia niż cięcie płac, gdyż to mniej narusza morale pracowników. Gdyby chcieć przyjrzeć się, dlaczego w Irlandii odnotowuje się więcej zwolnień niż cięć płac, to właśnie takie wytłumaczenie stanowi tu podstawę.
<P>
Apeluję do Komisji o stosowanie się do prawa europejskiego i zaprzestania ingerencji w sprawy rynku pracy w Irlandii. Jak Pan mówi, mamy długą tradycję partnerstwa społecznego w Irlandii. W rzeczywistości to właśnie z tego powodu na ulicach Irlandii nie doszło do aktów przemocy: właśnie ze względu na to, że partnerzy społeczni i rząd usiedli i uzgodnili korektę rynku pracy oraz korektę warunków, aby zapewnić nam jakąś nadzieję na wyjście z obecnego kryzysu.
<P>
Tradycja ta zapewniła postęp Irlandii, lecz przedmiotowy program generalnie nie spełnia swojego zamierzonego zadania, którym była pomoc w rozwoju gospodarki irlandzkiej. Ona się nie rozwija. W istocie gospodarka podupada, a przedmiotowy program należy ogólnie renegocjować. Sugerowałbym zwłaszcza, by usunąć z niego kwestie dotyczące rynku pracy. Jak już powiedziano, rząd irlandzki, którego członkiem jest moja partia, już zadeklarował, że wycofa cięcia płac minimalnej uzgodnione w tym programie.
<P>
Może się to Państwu nie podobać, lecz tak się stanie. Możecie być Państwo również pewni, że Państwa próby ingerencji w ustawę o zarejestrowanych umowach pracy, która obowiązuje od ponad 50 lat, nie zostaną przeprowadzone zgodnie z Państwa nadziejami, gdyż obecny rząd jest zdeterminowany, by partnerstwo społeczne odgrywało swoją tradycyjną rolę w zapewnieniu pokojowych rozwiązań dla przemysłu i postępu.
<SPEAKER ID="018" NAME="Ilda Figueiredo" AFFILIATION="GUE/NGL">
(PT) Panie Przewodniczący! Panująca w UE tendencja do zwiększenia nacisków na państwa członkowskie nasila się, pod pretekstem kryzysu, w celu dewaluacji płac i zwiększenia wyzysku osób pracujących, po to, aby zapewnić jeszcze większe zyski grup gospodarczych i finansowych, ukazując całe antyspołeczne okrucieństwo kapitalizmu.
<P>
Gdyby nie uchwalono nieracjonalnych kryteriów paktu stabilności wraz z propozycjami tak zwanego zarządzania gospodarką oraz tak zwanego paktu konkurencyjności, a zwłaszcza z próbą zapobieżenia wzrostowi płac wraz z inflacją oraz podniesienia wieku emerytalnego, mielibyśmy jeszcze poważniejsze ataki na prawa pracownicze i socjalne.
<P>
To, co już się dzieje na tym obszarze w niektórych krajach, takich jak Portugalia, Grecja, czy Irlandia, a co jest naprawdę bardzo poważną sprawą, to cięcia wynagrodzeń i zamrożenie emerytur, nawet emerytur najniższych oraz tych poniżej granicy ubóstwa. W przypadku Portugalii, cięcie wynagrodzenia w ramach płacy minimalnej już było planowane na początek bieżącego roku. Stwierdzono, że 500 euro miesięcznie to za dużo, zdecydowano się więc na obcięcie tej kwoty o 15 euro, chociaż ponad 13 % kobiet pracujących w Portugalii otrzymuje wyłącznie tę kwotę, w porównaniu do 6 % mężczyzn. Jest to wyraźny przykład zinstytucjonalizowanej dyskryminacji oraz rezultat tak zwanych działań oszczędnościowych wdrażanych przez Komisję wraz z Radą i rządami naszych krajów, co skutkuje nasileniem nierówności społecznych, dyskryminacji, dewaluacji pracy i zwiększeniem biedy, podczas gdy nadal pobłaża się spekulacjom finansowym i rajom podatkowym. Dlatego też wyrażamy naszą solidarność z młodymi pracownikami i nauczycielami, którzy będą protestować w nadchodzące weekendy, w tym w najbliższą sobotę, 12 marca, a także podczas dużej demonstracji krajowej organizowanej przez Generalną Konfederację Pracowników Portugalskich w Lizbonie 19 marca. Będzie to stanowić kontynuację walki z tą antyspołeczną polityką.
<P>
(Mówczyni zgodziła się odpowiedzieć na pytanie zadane zgodnie z regułą niebieskiej kartki na mocy z art. 149 ust. 8 Regulaminu)
<SPEAKER ID="019" NAME="Hans-Peter Martin" AFFILIATION="NI">
Panie Przewodniczący! W świetle tego, co Pani Poseł nam mówi, czy mogłaby Pani powiedzieć nam na tej sali, w jaki sposób zmieniło się nastawienie do Unii Europejskiej w Portugalii? Czy spadł odsetek osób popierających członkostwo w Unii Europejskiej? Jak zmieniły się ogólne nastroje wobec UE? Portugalia wykazuje wiele podobieństw do Irlandii - po pierwsze, w latach siedemdziesiątych XX wieku panowała tam ogromna euforia w związku z perspektywą przystąpienia, a następnie związanym z tym finansowaniem. Czy obserwuje Pani podobne bańki na rynku nieruchomości w Portugalii jak obecne w Irlandii?
<SPEAKER ID="020" NAME="Ilda Figueiredo" AFFILIATION="GUE/NGL">
(PT) Panie Przewodniczący! Ta kwestia jest interesująca pod tym względem: oczywiście taka polityka UE powoduje ogromny bunt w Portugalii, dlatego też w najbliższy weekend młodzi ludzie i nauczyciele wyjdą na ulice zademonstrować przeciwko tej polityce. 19 marca Generalna Konfederacja Pracowników Portugalskich zorganizuje dużą demonstrację, która jest planowana w Lizbonie przeciwko tej antyspołecznej polityce. Oczywiście, znajduje to odzwierciedlenie w zachowaniu Portugalczyków, gdyż kraj już wszedł w recesję, a warunki życia pracowników i obywateli się pogarszają, nasilają się nierówności i wzrasta liczba osób cierpiących ubóstwo. Unia Europejska, Komisja oraz Rada...
<P>
(Przewodniczący wyłączył mikrofon)
<SPEAKER ID="021" NAME="Marita Ulvskog" AFFILIATION="S&amp;D">
(SV) Panie Przewodniczący! Określając wymogi niższych płac Komisja podważyła prawo partnerów społecznych do negocjacji oraz bezpośrednio i pośrednio wywarła wpływ na kształtowanie płac, co zostało wyraźnie wyłączone z zakresu kompetencji Komisji. To nic innego niż frontalny atak na wpływ partnerów społecznych i działanie sprzeczne z Kartą praw podstawowych UE, która zawiera prawo do zawierania układów zbiorowych.
<P>
Nie jest to też odosobniony incydent ograniczający się do Irlandii, lecz sytuacja ta ciągle się powtarza. Mówiąc o "jednostkowych kosztach pracy” zamiast o płacach Komisja próbuje obejść ograniczenia ustalone w Traktacie. Komisja Europejska po prostu przerysowała mapę. Sporządziła nową mapę i nowy skład zasad, w ramach których państwom członkowskim i partnerom społecznym odebrano prawa i do przestrzegania których są zobowiązani wbrew wszelkim przepisom . O to chodzi w tej dyspucie, a spór dopiero się zaczął.
<P>
Postępując w ten sposób, UE coraz bardziej odchodzi od podstaw demokracji oraz legitymacji działania, które - w innym kontekście - są zazwyczaj kluczowymi terminami stosowanymi przy omawianiu przyszłości UE. Słyszymy, że są obecni mąciciele - również w tym Parlamencie - którzy już zaczynają łowić ryby w mętnej wodzie. Na pewno nie o to chodzi.
<SPEAKER ID="022" NAME="Cornelis de Jong" AFFILIATION="GUE/NGL">
(NL) Panie Przewodniczący! Bardzo niewiele osób w Holandii zdaje sobie w ogóle sprawę, że tu w Brukseli omawiamy kwestie dotyczące ich pensji i emerytur. Obecnie jesteśmy świadkami tego, co się dzieje w Irlandii, lecz jednocześnie słyszę różne propozycje wysuwane do Rady Europejskiej o zniesienie waloryzacji płac oraz o maksymalizację wzrostu płac w oparciu o wzrost produktywności pracy itp.
<P>
Niestety, ciągle spotykamy się z głuchą ciszą, gdy przychodzi do ustalenia standardów europejskich dotyczących płacy minimalnej, nie słyszałem też żadnych propozycji mających na celu zagwarantowanie opłacalnej pracy pracownikom, albo pracy na pełny etat, zamiast pracy na część etatu lub kontraktów na gotowość. Martwię się wpływem obecnych rozmów na zwykłych obywateli, lecz martwi mnie również wizerunek Unii Europejskiej. Faktycznie wygląda na to, że zwracamy uwagę wyłącznie na interesy instytucji finansowych, spekulantów i wielkiego biznesu. Panie Komisarzu! Czy Komisja podejmie kroki w celu zmiany tego wizerunku oraz zapewnienia, by była postrzegana jako instytucja reprezentująca również interesy zwykłych obywateli?
<SPEAKER ID="023" NAME="Sylvana Rapti" AFFILIATION="S&amp;D">
(EL) Panie Przewodniczący, Panie Komisarzu! Dał Pan nam receptę, która zawiera dwie rzeczy: po pierwsze, powinniśmy znieść układy zbiorowe, a po drugie, powinniśmy jeszcze zmniejszyć płacę minimalną.
<P>
Jest to recepta zapisywana konsekwentnie każdemu pacjentowi. Jednym z pacjentów jest Grecja. Niedawno odwiedził Pan Grecję, podczas imprezy organizowanej przez partię socjalistyczną. Widział Pan i odczuł obecną sytuację, stąd moje pytanie do Pana brzmi: czy w Pana odczuciu recepta dla Grecji poskutkowała? Byłam tam i reprezentuję partię socjalistyczną obecnie rządzącą krajem i robiącą wszystko, co w jej mocy, żeby wydobyć kraj z bardzo trudnej sytuacji spowodowanej przez rządy prawicowe. Partia ta musiała pójść na ustępstwa w sprawie układów zbiorowych, mówię więc Panu, że jeszcze nie zobaczyliśmy efektów tych działań. Mówi Pan, że robi to wszystko dla obywateli europejskich, dla konsumentów, lecz jeżeli konsumenci otrzymają niższe płace, nie będą mieć pieniędzy do wydania, nie pomogą więc w rozwoju kraju. Wie Pan lepiej ode mnie, że jest to błędne koło, gdyż nalega Pan na oferowanie nam recepty, która tylko niszczy godność pracowników, recepty, która powoduje brak przyzwoitych i dostępnych miejsc pracy. Błagam Pana o uwzględnienie wskaźników społecznych na równi z wskaźnikami gospodarczymi.
<SPEAKER ID="024" NAME="Jutta Steinruck" AFFILIATION="S&amp;D">
(DE) Panie Przewodniczący, Panie Komisarzu! Czasami odnoszę wrażenie, że powinien Pan wypróbować wszystkie te rozwiązania na samej Komisji, żeby zobaczyć jaki faktycznie wpływ wywierają one na Europę. Po pańskim przemówieniu pozostało mi wrażenie, że Komisja faktycznie siedzi w wieży z kości słoniowej. Obywatele Europy - robotnicy, mało zarabiający i emeryci - faktycznie płacą rachunek, a Pan interpretuje prawodawstwo i kompetencje w dowolny sposób.
<P>
19 października zeszłego roku otrzymałam odpowiedź na pytanie przedłożone Komisji, w której wyraźnie potwierdzono, że płace minimalne i ogólnie płace leżą w kompetencji państw członkowskich. W odpowiedzi zaznaczono to bardzo dobitnie. Proszę ją przeczytać. Nie do przyjęcia jest to, że udziela mi Pan tego rodzaju odpowiedzi, gdy jest to korzystne dla pracodawców, a następnie po prostu zmienia kierunek, gdy uważa Pan, że dane rozwiązanie jest dobre dla drugiej strony. To sprawi, że obywatele Europy będą naprawdę bardzo nieszczęśliwi. Koleżanka posłanka już o tym wspomniała. Stopniowo osłabia Pan wspólną determinację. Osłabia Pan związki zawodowe. Nie tędy droga do wyjścia z kryzysu i dobrze Pan o tym wie. Osoby, które spowodowały kryzys muszą za niego zapłacić.
<P>
(Oklaski)
<SPEAKER ID="025" NAME="Vilija Blinkevičiūt" AFFILIATION="S&amp;D">
(LT) Panie Przewodniczący! W obliczu warunków kryzysu gospodarczego poszczególne kraje doświadczają trudności finansowych z realizacją zobowiązań, jakich się podjęły. Nie ma wątpliwości, że ich zdolność do wyjścia z kryzysu różni się, a także, że istnieje potrzeba wyważenia budżetu i zmniejszenia deficytu budżetowego. Jednakże, Panie Komisarzu, czy naprawdę musimy to robić kosztem najuboższych? Czy jest moralnie słuszne, by Komisja Europejska naciskała na rządy, żeby obniżyły płacę minimalną, emerytury oraz inne świadczenia socjalne? Panie Komisarzu! Wydał Pan opinię o porozumieniu z Irlandią. Pragnę jednak przypomnieć Panu, że podpisał Pan podobny protokół ustaleń z Łotwą, gdzie naciskał Pan na rząd łotewski, by ten zmniejszył już niskie emerytury. Emerytury na Łotwie zostały obniżone, lecz Sąd Konstytucyjny na Łotwie stwierdził, że podstawowe prawa tego kraju nie zezwalają na takie rozwiązania, więc emerytury przywrócono do poprzedniego poziomu. A zatem, oceniając tego rodzaju decyzje i podpisując takie porozumienia, należy koniecznie zbadać ich konsekwencje prawne i społeczne.
<SPEAKER ID="026" NAME="Evelyn Regner" AFFILIATION="S&amp;D">
(DE) Panie Przewodniczący, Panie Komisarzu Hahn! Obecnie omawiane propozycje można porównać do nałożenia dużego plecaka na ramiona osób, które już doświadczają wystarczających trudności, a następnie mówienie im, że muszą biec szybciej z tym ciężarem. Jak mają to zrobić? Propozycje dotyczące zdecentralizowanych negocjacji płac są nieuczciwe, bez wyobraźni, a przy tym stanowią taktykę dywersyjną, gdyż bardzo trudno jest opodatkować spekulacje majątkowe i finansowe, a szefom państw lub rządom nie udaje się faktyczna koordynacja makroekonomiczna. Co się tyczy tej sprawy, my w Parlamencie już ustaliliśmy w tym tygodniu zupełnie inny punkt odniesienia, przegłosowując podatek od transakcji finansowych.
<P>
Pragnę przypomnieć Panu wszystkie zasady społecznej gospodarki rynkowej określonej w Traktacie Lizbońskim. Moja koncepcja społecznej gospodarki rynkowej jest zupełnie inna - nie obejmowałaby zdecentralizowanych negocjacji płac, a tak naprawdę zupełnie przeciwną sytuację. Systemy zdecentralizowanych negocjacji płac są sprzeczne z polityką płac opartą na solidarności, a zamiast prowadzić do zmniejszenia przepaści między bogatymi a biednymi, wręcz przeciwnie, spowodują jej powiększenie. Innymi słowy, powinniśmy postępować zupełnie odwrotnie.
<P>
Dlatego też chciałabym wyraźnie powtórzyć to, co powiedziała pani poseł Steinruck - i nigdy nie będzie zbyt dużo tego przypominania: musimy podejmować więcej działań, by zająć się przyczyną kryzysu, sprawić, by to osoby, które go spowodowały, poniosły w większym stopniu jego koszty, a także skupić się na nich w celu rozwiązania zaistniałych problemów, w tym poprzez środki legislacyjne.
<SPEAKER ID="027" NAME="Elena Băsescu" AFFILIATION="PPE">
(RO) Panie Przewodniczący! Co się tyczy uporządkowania kosztów jednostkowych pracy i poziomów produktywności, myślę, że musimy się skupić na ramowych warunkach, a w mniejszym stopniu na wskaźnikach. Nie jest sprawą oczywistą, że możemy osiągnąć takie uporządkowanie. Produktywność zależy głównie od czynników takich jak łączny kapitał podstawowy, który bardzo się różni. Bardzo dobrze widać różnicę między Rumunią a Niemcami. Jest tak ze względu na różnicę jakości polityki gospodarczej w czasie. Tak naprawdę wielu takich różnic nie można naprawić z dnia na dzień. Mój kraj podjął działania w celu zreformowania systemu emerytalnego i pomocy socjalnej. Chciałabym więc zasugerować włączenie pewnych postanowień tego rodzaju do paktu konkurencyjności. Popieram potrzebę korelacji wieku emerytalnego i tendencji demograficznych. Należy też uwzględnić wpływ spójnej, realistycznej polityki emerytalnej na finanse publiczne.
<SPEAKER ID="028" NAME="George Sabin Cutaş" AFFILIATION="S&amp;D">
(RO) Panie Przewodniczący! Bardzo dobrze rozumiem zasadę pomocniczości, lecz jestem zdania, że emerytury przestały być sprawą krajową, gdyż są dzisiaj tematem debaty na szczeblu UE. Omawiamy systemy emerytalne, które są niewypłacalne w wyniku wspólnych wyzwań, takich jak kryzys finansowy, a także starzejącego się społeczeństwa i spadku liczby urodzeń. Istnieje zagrożenie, że zasada solidarności międzypokoleniowej stanie się przestarzała, a obywateli zmusza się do płacenia składek na prywatne emerytury. Jednakże, co dzieje się z tymi, którzy nie mają już czasu, żeby odłożyć na takie emerytury? Obywatele Europy są też zależni od emerytur państwowych. W Rumunii minimalna płaca krajowa brutto wynosi około 160 euro. Dlatego właśnie, moim zdaniem, inwestowanie w prywatne emerytury lub oszczędności stanowi czystą fantazję. Myślę, że Komisja Europejska musi się bardziej zaangażować w proponowanie zarówno minimalnej pensji europejskiej, jak i poziomu emerytur. Pierwszym krokiem do tego celu mogłoby być przeprowadzenie analizy porównawczej systemów emerytalnych.
<SPEAKER ID="029" NAME="Marisa Matias" AFFILIATION="GUE/NGL">
(PT) Panie Przewodniczący, Panie Komisarzu! Jesteśmy tu, by mówić o płacach i propozycjach dotyczących wieku emerytalnego. Propozycje te są - mówiąc oględnie - zdecydowanie niesprawiedliwe. Są niesprawiedliwe, gdyż nalega się w nich na wybór dróg, które - jak już udowodniono wiele razy - kończą się niepowodzeniem. To, co dzieje się w Irlandii, Grecji, Portugalii, Hiszpanii, we Włoszech, i kto wie w ilu jeszcze innych krajach, gdyż lista ta nie ma końca, różni się w każdym z tych krajów, wszędzie pojawiają się pewne wspólne elementy. Jednym z takich wspólnych elementów jest niespotykane wcześniej przełożenie wartości pracy na kapitał finansowy. Nie możemy tego zaakceptować. Innym wspólnym elementem jest to, że to pracownicy, emeryci i renciści płacą za ten kryzys, wraz z pokoleniem pracowników bez stabilnych miejsc pracy, którzy nie mają żadnych gwarancji w społeczeństwie, w jakim żyją. Chciałabym więc zakończyć mówiąc, Panie Przewodniczący i Panie Komisarzu, że nie możemy dalej skazywać ludzi na biedę. Mam szczerą nadzieję ...
<P>
(Przewodniczący wyłączył mikrofon)
<SPEAKER ID="030" NAME="Liisa Jaakonsaari" AFFILIATION="S&amp;D">
(FI) Panie Przewodniczący! Obecnie rosnącą tendencją europejską jest populizm prawicowy, którego głównym składnikiem jest opozycja do UE. Skąd biorą się takie nastroje antyunijne? Wynikają one z faktu, że Europę socjalną zaczyna przyćmiewać "Europa rynkowa”. Wszystkie dzisiejsze propozycje Komisji atakują albo system płac, albo system emerytalny. Istnieje odczucie, że elastyczność płac może jakoś pomóc. Nie stanie się tak - przeciwnie, spowoduje to deflację.
<P>
Bardzo ważne jest, by całe prawodawstwo było związane stałą klauzulą społeczną, aby idea Europy socjalnej znów wybiła się naprzód. Ważne jest, by zdać sobie sprawę z tego, że wiek emerytalny wzrośnie w przypadku braku poprawy życia pracowników, lecz nie może to wynikać z narzuconych z góry przepisów.
<SPEAKER ID="031" NAME="Alfreds Rubiks" AFFILIATION="GUE/NGL">
(LV) Panie Przewodniczący! Niestety, Irlandia nie jest jedynym krajem, podobnie jak Grecja nie jest też jedynym krajem. Łotwa była chyba pierwszym państwem, które przeszło wszystkie trudności spowodowane działalnością banków. Na Łotwie obniżono płacę minimalną, która jest niższa niż koszty utrzymania. Obniżono emerytury, a także minimalną kwotę wolną od podatków. Ludzie protestują. W tym okresie Łotwa straciła jedną piątą swojej ludności; jedna piąta wyemigrowała i pracuje za granicą. Międzynarodowy Fundusz Walutowy, który rzekomo ratuje Łotwę, określił drakońskie warunki. Zezwolił na wykorzystanie pieniędzy na ratowanie banków, na pozostawienie niewielkich istniejących pieniędzy na ratowanie kolejnego banku, lecz nie zezwolił...
<P>
(Przewodniczący wyłączył mikrofon)
<SPEAKER ID="032" NAME="Frédéric Daerden" AFFILIATION="S&amp;D">
(FR) Panie Przewodniczący, Panie Komisarzu! Pragnę wyrazić swoje poparcie dla pana posła De Rossy. Zalecenia Międzynarodowego Funduszu Walutowego (MFW) dla Irlandii niestety odzwierciedlają tendencję przeważające wśród naszych decydentów na najwyższym szczeblu, a mianowicie, by robotnicy europejscy zapłacili za kryzys, którego nie spowodowali.
<P>
Innym przykładem jest analiza rocznego wzrostu przeprowadzona przez Komisję, w której zaleca się podniesienie wieku emerytalnego poprzez powiązanie go z przewidywaną długością życia. Parlament niedawno wyraził swoją dezaprobatę dotyczącą tego zagadnienia w swoim sprawozdaniu na temat zielonej księgi w sprawie emerytur. Kolejnym przykładem jest proponowany pakt konkurencyjności wzywający do zniesienia waloryzacji płac o wskaźnik inflacji, w tym w moim kraju, w Belgii.
<P>
W obliczu tej sytuacji cieszę się z zaangażowania związków zawodowych, na przykład wczoraj na Węgrzech, albo w Brukseli 29 września. Nadszedł czas, by komisarze wzięli pod uwagę przesłanie robotników europejskich, jeżeli nie chcą poszerzać przepaści między sobą a obywatelami, którzy coraz mniej wierzą w projekt europejski.
<SPEAKER ID="033" NAME="Johannes Hahn">
komisarz - Panie Przewodniczący! Przede wszystkim pragnę wszystkim podziękować za wkład w dzisiejszą debatę. Mogę Państwu obiecać, że poważnie traktujemy wszystkie wnioski. Pozwolę sobie powiedzieć najpierw kilka słów na temat wagi i znaczenia dialogu społecznego.
<P>
W pełni uznajemy wagę dialogu społecznego oraz konstruktywnych stosunków w przemyśle. Stale angażujemy się w dialog z partnerami społecznymi, zarówno na szczeblu europejskim, jak i w poszczególnych krajach. Na przykład, pan komisarz Rehn osobiście spotkał się z liderami irlandzkich związków zawodowych na początku listopada, podobnie jak urzędnicy Komisji, EBC oraz MFW podczas negocjacji omawianego programu pod koniec listopada. Będą oni nadal angażować się w kolejną misję w kwietniu, a także przy kolejnych okazjach. Przy okazji, wbrew niektórym zarzutom, Komisja nie zmuszała Irlandii do cięcia płac minimalnych ani wydatków socjalnych. Działania te zostały już przedstawione przez poprzedni rząd Irlandii w jej krajowym programie naprawczym, wraz z innymi działaniami strukturalnymi ukierunkowanymi na stabilizację gospodarczą, rozwój i tworzenie miejsc pracy.
<P>
Podstawę prawną warunków polityki gospodarczej stanowi art. 3 ust. 5 rozporządzenia Rady (UE) nr 407/2010 ustanawiającego europejski mechanizm stabilizacji finansowej oraz art. 2 ust. 2 decyzji wykonawczej Rady 2011/77/UE w sprawie przyznania Irlandii pomocy finansowej Unii. Ponownie, obydwa te artykuły są zakorzenione w art. 122 ust. 2 Traktatu o funkcjonowaniu Unii Europejskiej. Sam fakt, że określone warunki polityki gospodarczej zawarte w protokole ustaleń dotyczą różnych spraw powiązanych z polityką socjalną nie kwestionuje podstawy prawnej tego aktu. Wydaje się nie być sprzeczności z art. 152, czy art. 153 ust. 5. Art. 152 to ogólne postanowienie niewyłączające możliwej potrzeby konkretnych działań o konsekwencjach społecznych. Ponadto postanowienie to nie tworzy subiektywnych praw dla partnerów społecznych. Art. 153 ust. 5 zawiera ograniczenie dotyczące zakresu działań, jakie można przyjmować na mocy art. 153, tj. polityki społecznej. Ponieważ protokół ustaleń nie jest przyjmowany na podstawie art. 153, ograniczenie to nie ma zastosowania.
<P>
Postanowień tytułu 10 Polityka społeczna, nie można lekceważyć. Należy je uwzględnić, lecz nie oznacza to, że w konsekwencji art. 153 ust. 5 nie można podejmować żadnych działań wywierających wpływ na płace na podstawie art. 122. Działania podejmowane na podstawie art. 122 dla Irlandii nie regulują tej kwestii. Zapewniają one warunki związane z przyznaniem pomocy unijnej. Jest to wyraźnie dozwolone na mocy art. 122 ust. 2. Dlatego też nie ma problemu prawnego dotyczącego zasady przekazania kompetencji.
<P>
Generalnie, w kwestii warunków polityki gospodarczej nie chodzi o kompetencje UE w obszarze polityki socjalnej czy płac. Warunki ujęte w programie dotyczą szerokiego zakresu obszarów polityki, których większość należy do kompetencji państwa członkowskiego. Warunki polityki gospodarczej stanowią zobowiązanie państwa członkowskiego uzgodnione z UE i MFW, dotyczące działań, jakie podejmie państwo członkowskie w zamian za finansowanie ze środków UE/MFW.
<P>
Na koniec, Komisja jest w pełni świadoma, że wszelkie programy pomocy finansowej w sposób naturalny niosą konsekwencje społeczne. Mimo to, głównym celem określonych warunków polityki gospodarczej dołączonych do takiego programu jest uniknięcie o wiele poważniejszych konsekwencji społecznych poprzez spowodowanie, by kraj taki wrócił na ścieżkę zrównoważonego rozwoju i tworzenia miejsc pracy.
<SPEAKER ID="034" NAME="Proinsias De Rossa" AFFILIATION="S&amp;D">
Panie Przewodniczący! Musiałbym prosić Pana o pomoc w określeniu, kiedy komisarz stoi tu w tym Parlamencie i mówi, z jednej strony, że Irlandia nie jest zmuszona do zmniejszenia płacy minimalnej lub swojej ochrony socjalnej, a następnie dalej mówi, że umowa ta stanowi warunek; że są to warunki otrzymania pomocy - czy to nie podstawowa sprzeczność oraz wprowadzające w błąd...
<P>
(Przewodniczący wyłączył mikrofon)
<SPEAKER ID="035" NAME="Przewodniczący">
Proszę mi wybaczyć, Panie Pośle De Rossa. Wie Pan, że bardzo Pana szanuję i lubię, lecz nie możemy ponownie otworzyć debaty. Pańska opinia w tej sprawie powinna być szanowana, podobnie jak opinia pana komisarza, a każdy z nas musi sobie radzić z wszelkimi sprzecznościami, jakie mogą się pojawić.
<P>
Zamykam debatę.
<P>
Oświadczenia pisemne (art. 149 Regulaminu)
<SPEAKER ID="035" NAME="Silvia-Adriana Ţicău" LANGUAGE="RO">
Według Eurostatu, w styczniu 2011 r. minimalny dochód miesięczny wahał się od kwoty 123 euro miesięcznie w Bułgarii, przez 157 euro w Rumunii, do 1 758 euro w Luksemburgu. W 20 z 27 państw członkowskich minimalny dochód jest określony prawem lub na mocy krajowej umowy międzybranżowej. W 11 państwach członkowskich minimalny dochód waha się między 100 a 400 euro miesięcznie, w 5 państwach członkowskich mieści się w zakresie 550 do 950 euro miesięcznie, podczas gdy w 6 państwach członkowskich wynosi ponad 1 100 euro miesięcznie.
<P>
Rozwój i konsolidacja rynku wewnętrznego zapewnia firmom dostęp do ponad 500 milionów konsumentów w całej Europie. Jednakże utrzymywanie różnic poziomów płacy minimalnej między państwami członkowskimi stanowi barierę uniemożliwiającą firmom europejskim dostęp do konsumentów europejskich, a tym ostatnim dostęp do wysokiej jakości produktów i usług. Postrzegam dialog społeczny jako szczególnie ważny w aspekcie zapewnienia uczciwości społecznej oraz przyzwoitego standardu życia wszystkich obywateli Europy.
<P>
Wzywamy Komisję oraz państwa członkowskie do zagwarantowania równej płacy za tę samą pracę na wewnętrznym rynku pracy, zniesienia barier uniemożliwiających swobodny przepływ pracowników oraz zbadania możliwości zapewnienia minimalnej płacy uzgodnionej prawnie w oparciu o negocjacje grupowe, co zagwarantuje obywatelom europejskim przyzwoity standard życia.
