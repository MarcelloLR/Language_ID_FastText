<CHAPTER ID="020">
Wystąpienia jednominutowe (art. 150 Regulaminu)
<SPEAKER ID="220" NAME="Przewodnicząca">
Kolejnym punktem porządku dziennego są jednominutowe wypowiedzi w znaczących kwestiach politycznych.
<SPEAKER ID="221" NAME="Jim Higgins" AFFILIATION="PPE">
(GA) Pani Przewodnicząca! Celem Unii Europejskiej musi być znaczące zmniejszenie liczby ofiar śmiertelnych i rannych oraz poprawa bezpieczeństwa na drogach.
<P>
Nie zgadzam się z koniecznością czekania na wprowadzenie europejskiego prawa jazdy do 2033 roku. Dziś mamy tylko europejski model prawa jazdy, ale co to tak naprawdę oznacza?
<P>
Chcemy chronić użytkowników dróg, o ile będzie wola polityczna, aby to zrobić, i jestem głęboko przekonany, że dostępna obecnie nowoczesna technologia może skrócić termin wprowadzania w życie dyrektywy 2006/126/WE. Nie możemy już dłużej czekać - to bardzo ważne. Komisja musi zrobić coś konkretnego w tej sprawie.
<SPEAKER ID="222" NAME="Alajos Mészáros" AFFILIATION="PPE">
(HU) Pani Przewodnicząca! Demokracja, wolność, solidarność i chrześcijańskie ideały to wspólne wartości europejskie, w które wierzę. Wartości te wyznawał też hrabia János Eszterházy, słowacko-węgierski polityk, którego w 1947 roku komuniści skazali na podstawie sfabrykowanych oskarżeń i który zmarł męczeńską śmiercią w więzieniu w Mirovie w 1957 roku. Był to człowiek wielkich zalet, ale oprócz tego jedyny polityk, który w 1942 roku, jako poseł do parlamentu słowackiego państwa faszystowskiego, potępił deportację Żydów i głosował przeciw niej. Jego jedyną zbrodnią było to, że zdecydowanie stanął w obronie słowackich Węgrów, których - obok niemieckojęzycznych obywateli - zbiorowo oczerniono, pozbawiono państwa i wysiedlono na mocy haniebnych dekretów Beneša. UE powinna się wstydzić, że te nieludzkie dekrety legitymizujące przemoc państwa nadal obowiązują i że nadal czekamy na rehabilitację Jánosa Eszterházy, a także setek tysięcy obywateli, których odarto z ludzkiej godności. Wzywam moich kolegów posłów, aby bardziej przejmowali się ochroną naszych wspólnych europejskich wartości.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Pani Przewodnicząca! W tym roku demonstracje separatystów, zorganizowane przez węgierskich ekstremistów w Transylwanii w celu uczczenia węgierskiego święta narodowego, charakteryzowały się niepokojącymi przejawami radykalizmu, zwłaszcza w związku z poparciem i deklaracjami wysokich rangą przedstawicieli Węgier oraz jednego z wiceprzewodniczących Parlamentu Europejskiego.
<P>
Z roku na rok węgierskie obchody w dniu 15 marca zagrażają porozumieniu między Rumunami i Węgrami. W tej sytuacji prowokacyjne gesty, jak na przykład ostatnie działania podjęte przez węgierskich ekstremistów, którzy symbolicznie powiesili bohatera narodowego transylwańskich Rumunów biorącego udział w walkach o prawa narodowe z 1848 roku, mogą jedynie zagrażać pokojowemu współistnieniu.
<P>
Zdecydowanie potępiam te przejawy ekstremizmu. Wzywam rumuńskie władze, aby zmieniły polityczne współsprawstwo na środki prawne. Apeluję też do forów europejskich o podjęcie działań na rzecz powstrzymania eskalacji nienawiści etnicznej i separatyzmu terytorialnego w regionie, gdzie pojawiła się wyjątkowa szansa na zabliźnienie ran z przeszłości za pomocą wartości europejskich.
<SPEAKER ID="224" NAME="Alexander Mirsky" AFFILIATION="S&amp;D">
(LV) Pani Przewodnicząca! Chciałbym zadać Pani pytanie. Czy uważa Pani za możliwe zamknięcie francuskich szkół w Belgii? Albo powiedzmy niemieckich szkół we Francji? Ma Pani rację: to niemożliwe. Ale na Łotwie, gdzie ponad 40 % ludności mówi po rosyjsku to jest możliwe. Dziś w łotewskim parlamencie nacjonalistyczni i nazistowscy posłowie chcą przeprowadzenia referendum w sprawie zamykania rosyjskich szkół na Łotwie. Jednocześnie wysoki komisarz OBWE ds. mniejszości narodowych, Knut Vollebaek, przyjeżdża na Łotwę i oświadcza, że może być dumny z integracji na Łotwie. Uważa Pani, że to żart? Myli się Pani. Jak Pani sądzi, co się stanie, jeżeli na Łotwie dojdzie do zamknięcia rosyjskich szkół? Powiem Pani - na Łotwie wybuchnie wojna. Jeżeli Parlament Europejski dziś nie zareaguje na tę jawnie radykalną inicjatywę, to jutro będzie za późno. Dziękuję.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Pani Przewodnicząca! Kryzysu jądrowego w Japonii nie wolno wykorzystywać do manipulacji: opinia publiczna oczekuje od nas reakcji i działania. Pierwszą rzeczą jest szybkie i przejrzyste przeprowadzenie zapowiedzianych testów bezpieczeństwa, trzeba zwrócić się do państw o zamknięcie przestarzałych bądź niebezpiecznych elektrowni. Pierwsze testy powinny być przeprowadzone w elektrowniach pierwszej generacji, które korzystają z tej samej technologii, co Fukuszima. Ich okres użytkowania dobiega końca i są one przestarzałe technicznie.
<P>
Dlatego proszę o poparcie wniosku wszystkich instytucji kraju Basków o pilne zamknięcie jednej z takich elektrowni w Santa María de Garoña. W promieniu 80
<P>
kilometrów od niej mieszka ponad 2 miliony ludzi. Ponadto trzeba zrobić więcej w zakresie ochrony w zakresie gospodarki przestrzennej i ochrony ludności, w sprawie bezpieczeństwa w kwestii podejmowania decyzji o tym, gdzie rozlokować te instalacje oraz w sprawie sformułowania protokołu europejskiego umożliwiającego nam podjęcie skutecznych, dobrze zorganizowanych i pilnych wspólnych działań na wypadek katastrof na dużą skalę.
<SPEAKER ID="226" NAME="Marian Harkin" AFFILIATION="ALDE">
Pani Przewodnicząca! Sekretarz generalny Komisji Catherine Day niedawno określiła restrukturyzację irlandzkiego banku jako "trudną, ale możliwą”. To nie restrukturyzacja, ale wyprzedaż: wyprzedaż dokonywana pod presją UE - na rzecz obligatariuszy - większościowych, mniejszościowych, ubezpieczonych i nieubezpieczonych - obligatariuszy każdego typu, kategorii oraz klasy, podczas gdy irlandzcy podatnicy dźwigają ciężar ogromnego zadłużenia.
<P>
Koszt restrukturyzacji banku wynosi 70 milionów euro, nie wspominając o finansowaniu doraźnym w kwocie 70 milionów euro przyznanym z EBC. Jak z tym szaleńczym pomysłem ma sobie poradzić mała wyspa z 4,4 miliona mieszkańców? Obciążenie długiem, związane jedynie z restrukturyzacją banków, bez odsetek i w przeliczeniu na każdego mężczyznę, kobietę i dziecko w Irlandii, wynosi około 160 tysięcy euro. Dla porównania: gdyby Francja stanęła w obliczu podobnego kryzysu - liczba ludności 62 miliony - poziom zadłużenia francuskich obywateli wyniósłby 1 bilion euro. Czy Komisja uznałaby go za "trudny, ale możliwy”?
<P>
Kończąc chcę powiedzieć, że pani Catherine Day nie miała racji mówiąc, że nie jest to kryzys euro. Jeśli Komisja tego nie zauważy i nie podejmie działań, to nie tylko przyszłość Irlandii, ale i przyszłość strefy euro będzie niewesoła.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Pani Przewodnicząca! Koleżanki Posłanki i Koledzy Posłowie! Podczas obecnego międzynarodowego kryzysu gospodarczego Katalonia może wykazać się bardzo pozytywnymi wynikami, jak na przykład 16 % wzrost eksportu w ubiegłym roku, ale także wynikami ujemnymi, jak na przykład ponad 40 % bezrobocie wśród młodzieży.
<P>
Jedną z głównych przyczyn tych trudności jest fakt, że nasz kraj co roku traci zyski z podatków odpowiadające ponad 10 % produktu krajowego brutto, czyli o wiele więcej niż wkład najbogatszego landu w zyski całej Republiki Federalnej Niemiec.
<P>
Problemy gospodarcze Katalonii uderzają w główne gospodarcze siły napędowe w Europie Południowej i dlatego jest to problem także całej Unii Europejskiej.
<SPEAKER ID="228" NAME="Janusz Wojciechowski" AFFILIATION="ECR">
W ostatnich dniach Republika Litewska przyjęła ustawę oświatową, która zmienia system szkolnictwa w taki sposób, że istnieje obawa zamknięcia znacznej części, co najmniej połowy, a może i więcej polskich szkół działających na Litwie. Jest to kolejny akt dyskryminacji polskiej mniejszości narodowej żyjącej tam od stuleci, od wielu pokoleń. Po wprowadzeniu zakazu pisania polskich nazwisk w języku polskim i zakazu używania polskich nazw miejscowości, a nawet karaniu Polaków za używanie własnego języka, mamy do czynienia z kolejnym aktem dyskryminującym dotyczącym tym razem oświaty.
<P>
Jest to o tyle przykre, że nie istnieje żaden konflikt między narodami obu krajów, a władze litewskie nieodpowiedzialnie kreują konflikt, podsycają go, co może przynieść bardzo złe skutki. Zajmujemy się łamaniem praw człowieka w różnych miejscach na świecie, a tutaj, w Unii Europejskiej zdarza się taka przykra sprawa. Najwyższy czas, żeby zajęła się nią Unia Europejska. Jest to wstyd nie tylko dla Litwy ale dla całej Unii Europejskiej. Dziękuję.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Pani Przewodnicząca! Turecki premier skomentował sprawozdanie Rii Oomen-Ruijten dotyczące postępów Turcji na drodze do przystąpienia mówiąc, że sprawozdanie jest stronnicze oraz że on osobiście uważa za stronniczych tych, którzy je przygotowali.
<P>
Kilka dni później przywódcy związków zawodowych Turków cypryjskich zgromadzili się przed Parlamentem Europejskim w Brukseli i skandowali, że tureccy przywódcy polityczni obrażają nie tylko posłów do Parlamentu Europejskiego, którzy głosowali za sprawozdaniem pani poseł Oomen-Ruijten, ale także Turków cypryjskich, którzy połączyli siły w okupowanym Cyprze aby protestować przeciwko represjonowaniu ich przez 40 tysięcy tureckich żołnierzy i niezliczoną ilość tureckich osadników. Przemawiając do demonstrujących turecko-cypryjski polityk, Izzet Izcan, powiedział, że Ankara łamie prawo międzynarodowe zmieniając całą strukturę demograficzną poprzez przesiedlanie ludzi z Turcji, co zagraża istnieniu społeczności Turków cypryjskich, oraz podkreślił, że każdy, kto szanuje prawa człowieka, jak Unia Europejska, nie może tolerować takiego pogwałcenia.
<P>
Panie Przewodnicząca! Czy Parlament Europejski będzie tolerować takie pogwałcenie praw? Apeluję o powiadomienia Rady i Komisji o tych protestach, aby mogły one podjąć odpowiednie działania zanim będzie za późno.
<SPEAKER ID="230" NAME="Nikolaos Salavrakos" AFFILIATION="EFD">
(EL) Pani Przewodnicząca! Afryka Północna stoi w ogniu w związku z wydarzeniami w Egipcie, Tunezji i Libii. Ten kryzys ogarnia inne państwa na Bliskim Wschodzie, co ma niefortunne, politycznie wątpliwe i niejasne konsekwencje. Jednocześnie decydenci z Zachodu przyznają Turcji znaczną autonomię w zakresie konfliktów między Ankarą a Izraelem oraz bliższych stosunków między Turcją, Iranem i Brazylią. Turcja zdobywa też autonomię w ramach strategii politycznych USA wobec Środkowego Wschodu oraz europejskich zobowiązań dotyczących przyszłego przystąpienia do Unii Europejskiej. W krajach byłej Jugosławii nadal utrzymuje się brak stabilności będący pożywką dla ugrupowań nacjonalistycznych. Ponadto, według wiarygodnych międzynarodowych danych statystycznych liczba ludności muzułmańskiej, która obecnie wynosi 1,6 miliarda wzrośnie do 2030 roku do 2,2 miliona, natomiast liczba ludności Europy spadnie o 50 milionów.
<P>
Moje pytanie brzmi: czy przywódcy europejscy rozumieją, że destabilizacja Południa będzie miała szkodliwy wpływ zarówno na euro, jak i na stabilność geopolityczną systemu bezpieczeństwa na Zachodzie?
<SPEAKER ID="231" NAME="Diane Dodds" AFFILIATION="NI">
Pani Przewodnicząca! Miałam mówić o wpływie kryzysu finansowego w Republice Irlandii na gospodarkę Irlandii Północnej. Niestety, z ogromną przykrością muszę powiadomić ten Parlament o bezdusznym i brutalnym morderstwie policjanta w Irlandii Północnej. Dwudziestopięcioletni konstabl Ronan Kerr zginął w sobotnie popołudnie z rąk republikańskich terrorystów.
<P>
Konstabl Kerr, katolicki oficer policji, został zamordowany w sobotę, w chwili, gdy opuszczał miejsce pracy, w wyniku wybuchu bomby-pułapki podłożonej pod jego samochodem. Zginął na miejscu. Wzywam Parlament, aby potępił to okrucieństwo i zaapelował o położenie kresu takim aktom przemocy, jakich dopuszczają się terroryści z kręgów irlandzkich republikanów pragnąć wciągnąć Irlandię Północną w czasy ciemnoty oraz zakłócić proces polityczny.
<P>
Od 2007 roku przywódcy terrorystów republikańskich podłożyli dziesiątki bomb-pułapek pod prywatne samochody oficerów policji. Na szczęście większość z nich nie wybuchła. Jestem przekonana, że przyłączą się Państwo do mojego apelu o przekazanie policji wszystkich informacji dotyczących tego zabójstwa. W społeczności lokalnej są osoby dysponujące informacjami o brutalnym morderstwie popełnionym na konstablu Kerr. Muszą się ujawnić i doprowadzić morderców przed oblicze sprawiedliwości, nie mogą się od tego uchylać. Muszą to zrobić dla przyszłości naszego państwa i z szacunku dla odważnego oficera policji oraz dla jego cierpiącej matki i rodziny. Przeraża mnie też brak szacunku okazany w wypowiedziach niektórych posłów w tym Parlamencie.
<SPEAKER ID="232" NAME="Konstantinos Poupakis" AFFILIATION="PPE">
(EL) Pani Przewodnicząca! Ratyfikując konwencję ONZ o prawach osób niepełnosprawnych 27 państw członkowskich zobowiązało się do zapewnienia równych praw, równego traktowania i równych szans, gwarantując w ten sposób pełny udział niepełnosprawnych obywateli w życiu społecznym. Jednak jak wiemy, nie każdego to dotyczy. Około 30 milionów niewidomych Europejczyków boryka się z trudnościami w życiu codziennym, na przykład podczas zakupów, bo muszą polegać na innych osobach, które powiedzą im co znajduje się wewnątrz opakowania.
<P>
Dlatego chciałbym wezwać Komisję do uruchomienia zakrojonych na szeroką skalę konsultacji z zainteresowanymi organami w sprawie przyjęcia dobrowolnego systemu znakowania produktów w języku Braille'a, a jednocześnie wezwać moich kolegów posłów do poparcia go poprzez podpisanie oświadczenia pisemnego nr 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Pani Przewodnicząca! Konkluzje z ostatniego szczytu przyniosły wszystko oprócz gwarancji. Niekwestionowane ustanowienie rezerwy na mechanizm umożliwiający państwom członkowskim restrukturyzację długu po 2013 roku to jawne odejście od przyjętego po wybuchu kryzysu pierwotnego stanowiska Unii Europejskiej, że restrukturyzacji długu trzeba za wszelką cenę unikać. W Grecji znów rozpoczęły się dyskusje wśród najznamienitszych ekonomistów międzynarodowego szczebla.
<P>
Co spowodowało zmianę tego stanowiska? Dołożono wszelkich starań, nie szczędzono kosztów, może po prostu straciliśmy energię. Prawda jest taka, że nie zweryfikowano dokonanych prognoz i szacunków. W Grecji recesja zamiast ustępować pogłębia się, wydatki państwa sięgają poziomu -9 %, a na podstawie protokołu ustaleń na rok 2011 powinny wynosić +8,5 %, a co gorsza, bezrobocie sięgnęło już 15 %.
<P>
Jest na to tylko jedna odpowiedź: wzrost. Czy są jakieś oznaki wzrostu? Nie, nie ma; potrzebujemy strategii politycznych na rzecz wzrostu, a nie zmiany sytuacji i gadania o restrukturyzacji.
<SPEAKER ID="234" NAME="András Gyürk" AFFILIATION="PPE">
(HU) Pani Przewodnicząca! Prezydencja węgierska UE dobiegła do półmetka, a zatem warto przeanalizować dotychczasowe osiągnięcia. Głównym sukcesem jest zasadniczo osiągnięcie porozumienia w Radzie dotyczącego pakietu sześciu wniosków legislacyjnych na rzecz wzmocnienia ładu gospodarczego. Szybkie przyjęcie przez Parlament nowego prawodawstwa może się przyczynić do poprawy konkurencyjności gospodarki europejskiej. Szczyt energetyczny z lutego również przyniósł realny przełom. W efekcie wzmocnienia wspólnego rynku energetycznego i rozwoju strukturalnego można wreszcie przyjąć wspólną, europejską politykę energetyczną. Poza tym osiągnięto dużej wagi porozumienia dotyczące wspólnej polityki rolnej, a także polityki spójności.
<P>
Są też oczywiście kwestie otwarte, na przykład unijna strategia na rzecz Romów. Dzięki jej przyjęciu UE wreszcie przyjmie na siebie urzędową odpowiedzialność za zasypanie przepaści oddzielającej Romów. Koleżanki Posłanki, Koledzy Posłowie! Sukces prezydencji węgierskiej to także sukces Europy. Właśnie dlatego proszę o dalsze wspieranie wspólnych celów w drodze głosowania. Pani Przewodnicząca! Dziękuję za udzielenie mi głosu.
<SPEAKER ID="235" NAME="Mairead McGuinness" AFFILIATION="PPE">
Pani Przewodnicząca! Podobnie jak pani poseł Dodds miałam mówić o gospodarce, ale straszliwe, bezduszne zabójstwo młodego katolickiego policjanta w Irlandii Północnej spowodowało, że zmieniłam zamiar. Uważam, że ważne jest, aby Parlament zdał sobie sprawę z bezmiaru tej tragedii dla Irlandii oraz dla rodziny, którą ona dotknęła.
<P>
Ronan Kerr w grudniu ukończył wstępne szkolenie, miał tylko 25 lat, a pod jego samochodem wybuchła bomba. Wzruszyło mnie to, co jego matka powiedziała wczoraj, w Dniu Matki: wezwała katolików, aby nie bali się wstępować w szeregi policji Irlandii Północnej w chwili, gdy jak powiedziała, dla dobra naszego państwa walczymy o neutralną policję. Wezwała wszystkich katolików, aby nie dali się zastraszyć tym zabójstwem. Powiedziała, że wszyscy musimy być w gotowości, zewrzeć szeregi i walczyć o równość.
<P>
Chciałabym jeszcze raz zacytować jej słowa wypowiedziane w czasie żałoby: "Nie chcemy cofać się do czasów strachu i terroru. Jesteśmy dumni z Ronana i wszystkich, którzy o nas walczyli. Niech jego śmierć nie pójdzie na marne”.
<P>
Ci, którzy go zamordowali nadal się do tego nie przyznali. Ci, którzy znają osoby, które dopuściły się tego zabójstwa mają obowiązek udać się do placówki Policji Irlandii Północnej i przedstawić dowody. Europa popiera proces pokojowy i naszym obowiązkiem jest jego kontynuowanie.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Pani Przewodnicząca! W Rumunii uchwalono ustawę stanowiącą, że pensje nauczycieli należy podnieść, bo są one niezwykle niskie. Ustawę tę przyjął i przegłosował parlament rumuński, ale nie wprowadzono jej w życie. Nauczyciele wywalczyli swoje prawa przed sądem w oparciu o jednoznaczne orzeczenia, ale rząd nie wykazuje woli wprowadzenia tej ustawy w życie. Skutek jest taki, że rząd przygotowuje nową ustawę, która wprowadza ograniczenie dotyczące pensji nauczycieli. To nie tylko zagrożenie dla demokracji, ale także niezdrowy sposób funkcjonowania państwowych instytucji demokratycznych funkcjonowania państwowych instytucji demokratycznych. To coś o wiele więcej. Zjawisko to zagraża celom agendy Europa 2020.
<P>
Wszyscy mamy świadomość, że dla zapewnienia zrównoważonej odbudowy po kryzysie potrzebne są edukacja i umiejętności. Aby stworzyć gospodarkę opartą na wiedzy i badaniach naukowych potrzeba nam bardzo dobrze wyszkolonych młodych ludzi, nauczycieli, którzy są dobrze opłacani oraz mocnego, efektywnego systemu edukacyjnego.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Pani Przewodnicząca! Na skutek niekompetentnego administrowania oraz przerażającej polityki wandalizmu gospodarczego realizowanej przez reżim Băsescu-Boca rumuński system opieki zdrowotnej, a zwłaszcza sektor ubezpieczeń zdrowotnych, osiągnął poziom ledwo gwarantujący przetrwanie. Zarówno personel medyczny pracujący w tym systemie, jak i pacjenci, którzy powinni z niego korzystać osiągnęli punkt, w którym są traktowani poniżej poziomu przyzwoitości i godności ludzkiej.
<P>
Są rozwiązania dotyczące usprawnienia i uzdrowienia tej sytuacji, ale obecny rząd je ignoruje. Niedawno ustanowiono podstawy współpracy między związkami zawodowymi lekarzy rodzinnych a komisją ds. zdrowia izby deputowanych, w nadziei na lepszy wynik przyszłych debat z ministerstwem zdrowia i krajowym urzędem ubezpieczeń zdrowotnych.
<P>
Chciałem zwrócić uwagę Parlamentu Europejskiego na tę sytuację, ponieważ jeżeli te działania popierane przez rumuński parlament również się nie powiodą, będzie to dodatkowy dowód na nadużywania władzy w Rumunii, gdzie demokratyczna zasada podziału uprawnień państwa przestała obowiązywać.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Pani Przewodnicząca! Chciałbym powtórzyć obawy, które w ubiegłym tygodniu wyraził książę Filip de Borbón noszący tytuł związany z moim regionem - Księstwem Asturii - podczas odbywającego się w Madrycie spotkania z księciem Walii.
<P>
Książę Filip słusznie wezwał rządy Hiszpanii i Wielkiej Brytanii do rozwiązania szkodliwego konfliktu o Gibraltar. Cieszy mnie, że Parlament Europejski też o tym pamięta.
<P>
Hiszpania i Wielka Brytania to państwa, które można uznać za przykład demokratycznych państw członkowskich, ale ciągła okupacja cypla przez Wielką Brytanię jest w XXI wieku nie do przyjęcia. Prawo nie zezwala na okupację suwerennego państwa.
<P>
Niedopuszczalna jest też oczywiście okupacja północnego Cypru - regionu, który niedawno odwiedziłem - jest to pogwałcenie integralności terytorialnej Cypru.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Pani Przewodnicząca! Unia Europejska chce być najbardziej konkurencyjną gospodarką na świecie. Aby to osiągnąć musimy zainwestować w naszą przyszłość, a moim zdaniem, naszą przyszłością jest nasza młodzież i jej wykształcenie. Mówi się, że każdy, kto chce coś osiągnąć szuka powodów, by to zrobić, a ten, kto nie chce niczego osiągnąć szuka powodów, by nie musieć tego robić.
<P>
Według mnie Unia Europejska szuka teraz wymówek, które pozwoliłyby jej wytłumaczyć, dlaczego nie możemy przeznaczyć większych funduszy na edukację, i często chętnie powtarzamy, że mamy kryzys i musimy sobie radzić z jego konsekwencjami. Ponieważ teraz debatujemy nad kolejnym siedmioletnim okresem w UE, a także finansowaniem i budżetem na przyszłość myślę, że powinniśmy sobie zadać jednoznaczne pytanie: ile chcemy zainwestować w edukację i w naszą przyszłość? Musimy się przekonać, co Rada i Komisja chcą uczynić w tym obszarze.
<P>
Oczywiście nie można tolerować tego, co dzieje się w niektórych państwach członkowskich, które przenoszą fundusze z edukacji na inne obszary, tak dzieje się na przykład w moim państwie. Według mnie to niewłaściwe. Musimy też zdać sobie sprawę z tego, że inwestowanie w przyszłość jest jedynym sposobem, by osiągnąć to, co chcemy osiągnąć.
<SPEAKER ID="240" NAME="Ramon Tremosa i Balcells" AFFILIATION="ALDE">
Pani Przewodnicząca! Chcę dziś powiedzieć o akcie przemocy wobec jednego z filarów Unii Europejskiej: rynkowi wewnętrznemu i swobodnemu przepływowi towarów oraz obywateli. Niedawno katalońska federacja przetwórstwa mięsnego oraz niektóre katalońskie gazety podały, że we Francji francuscy rolnicy napadli na ciężarówki z Katalonii i zniszczyli je. Francuscy demonstranci całkowicie zniszczyli wyroby mięsne przewożone przez część ciężarówek.
<P>
Od początku 2011 roku te akty agresji powtórzyły się dwukrotnie. Ostatni incydent miał miejsce zaledwie kilka tygodni temu, gdy francuscy pikietujący zatrzymali kolejną wypełnioną mięsem ciężarówkę z Katalonii napadając na kierowcę, a następnie zalewając olejem napędowym 20 tysięcy kilogramów świeżego mięsa.
<P>
Te naciski wywierane przez niektóre związki zawodowe, zrzeszające francuskich rolników niszczących produkty pochodzące spoza Francji, bezpośrednio odbiły się na klientach katalońskiego przemysłu mięsnego, sprzedaż spadła bowiem o 50 %. Skierowałem do Komisji pytanie pisemne w nadziei, że Unia Europejska zakończy te niedopuszczalne akty przemocy.
<SPEAKER ID="241" NAME="Csaba Sógor" AFFILIATION="PPE">
(HU) Pani Przewodnicząca! W Europie różnorodność kulturowa to wartość, której wszyscy musimy bronić. Niestety, nie zawsze tak się dzieje. Na naszym kontynencie jest kilka unikalnych kultur, które są zagrożone wyginięciem. Jedną z zagrożonych społeczności są też Węgrzy z regionu Csango. Zalecenie 1521/2001 Rady Europy wzywa do zachowania kultury mniejszości z regionu Csango wprowadzając konkretne środki. Mimo że w ostatnim dziesięcioleciu w wyniku wprowadzenia zalecenia podjęto pewne kroki w tej sprawie, sytuacja jest daleka od zadowalającej. Rada Europy nie dysponuje prawodawstwem europejskim ani mechanizmem rozliczeń gwarantującym jego przestrzeganie oraz gwarantującym efektywne funkcjonowanie Unii Europejskiej. Rada Europy wyprzedziła UE w wielu kwestiach dotyczących gwarantowania praw człowieka na wysokim szczeblu, ale jej zalecenie oraz jej traktaty nie mogą przynieść pożądanych skutków. Jeżeli Unia Europejska chce poważnie potraktować zasadę honorowania różnorodności kulturowej i językowej, co zaleca także art. 3 Traktatu o UE, to trzeba zrobić wszystko dla zapewnienia by przedmiotowa zasada obowiązywała rzeczywiście. Zacznijmy od kultury węgierskiego regionu Csango w Mołdawii.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Pani Przewodnicząca! W styczniu Komisja Europejska zatwierdziła strategię rozwiązania problemu wczesnego porzucania nauki, stanowiącą kluczowy wkład w strategię Europa 2020 w kwestii walki z problemem wczesnego porzucania nauki w całej Unii Europejskiej oraz zmniejszenia jego wskaźnika przynajmniej o 10 %.
<P>
Co ciekawe, w strategii tej wspomina się o osobach niepełnosprawnych i dlatego chciałabym wykorzystać tę minutę na wystosowanie apelu, ponieważ ministrowie edukacji ze wszystkich państw członkowskich spotkają się w Brukseli w dniach 2-4 maja, aby przedyskutować ogólnoświatowe strategie dotyczące tego zagadnienia.
<P>
Chciałabym prosić, aby problem osób niepełnosprawnych został uwzględniony w tej strategii, ponieważ dla tej grupy osób z całej Europy najważniejsza jest możliwość kontynuowania nauki, a tym samym uzyskanie dostępu do rynku pracy. Artykuł 24 Konwencji ONZ o prawach osób niepełnosprawnych stanowi, że osób niepełnosprawnych w żadnym wypadku nie należy wykluczać z ogólnego systemu edukacji.
<SPEAKER ID="243" NAME="Przewodnicząca">
Zamykam debatę.
