<CHAPTER ID="003">
Изявления на председателството
<SPEAKER ID="007" NAME="Председател">
Бих искал да направя няколко забележки във връзка с откриването на месечната сесия. Днес вниманието ни е насочено към южните съседи на Европейския съюз. Неотдавнашните събития в Египет оживиха обществата в региона. Възхищаваме се на тяхната смелост, решителност и стремеж към демокрация. Вече виждаме значителни промени, които напълно подкрепяме. Съжаляваме обаче, че не беше избегната загубата на човешки живот. Призоваваме правителствата в региона да се отворят за диалог с гражданите, да прекратят тормоза над хората, протестиращи по мирен начин, и да премахнат извънредното положение. Призоваваме за възстановяване на свободата на словото. Гласът на народа трябва да бъде взет под внимание. Това е важна цел за целия Европейски съюз и за всички нас. Помним, че през 1989 г. много европейски политици се страхуваха от промените в Централна и Източна Европа, така че нека не се боим изцяло да се ангажираме политически и икономически. Нека помогнем на нашите съседи да постигнат своите демократични стремежи, за да искат да живеят в собствените си държави и да могат най-сетне да го направят с достойнство, а не да бъдат принудени да емигрират. Нека работим за постигането на тази цел заедно като истинска общност.
<P>
(Ръкопляскания)
<P>
Във връзка със събитията в южните ни съседи искам също така да обърна внимание на факта, че някои от държавите-членки на Европейския съюз се превърнаха в цел на значителен брой имигранти. Европейският съюз следва да действа бързо и съгласувано в подкрепа на държавите-членки, които се сблъскват с потоци от бежанци. В Европейския съюз това е наше общо задължение и отговорност.
<P>
След това искам да посоча, че на 12 февруари 2011 г. отбелязахме Международния ден срещу наемането на деца войници. По приблизителни оценки понастоящем между 200 000 и 300 000 деца участват пряко във въоръжени конфликти в над 20 държави по света. Европейският парламент участва активно в борбата срещу позорната практика да се използват деца във въоръжени конфликти.
<P>
И накрая, до нас достигат шокиращи цифри от Иран. От началото на годината там са изпълнени три пъти повече смъртни присъди, отколкото за същия период миналата година. Особено тревожни са смъртните присъди срещу политически дисиденти. Призовавам иранските органи да наложат мораториум върху прилагането на смъртното наказание и в бъдеще да го премахнат от списъка с наказанията, предвидени в Иран.
