<CHAPTER ID="013">
Разработване на Европейската гражданска инициатива на основание член 11, параграф 4 от Договора за Европейския съюз (разискване)
<SPEAKER ID="085" NAME="Председател">
Следващата точка е изявлението на Съвета и на Комисията относно разработването на Европейската гражданска инициатива на основание на член 11, параграф 4 от Договора за Европейския съюз.
<P>
Позволете ми да отправя сърдечно приветствие за добре дошли на група репортери от моя регион, Кастилия-Ла Манча в Испания, които са в галерията, определени за представители на пресата, и в момента са на посещение на институциите на ЕС.
<SPEAKER ID="086" NAME="Диего Лопес Гаридо" LANGUAGE="ES">
Г-н председател, благодаря на Парламента за инициативата му да проведе настоящото разискване относно, струва ми се, един от най-важните, най-актуалните аспекти от демократична гледна точка на развитието на Европейския съюз и на идеята за европеизма сред европейското общество. Това е свързано с един много актуален въпрос, който слага началото на нов етап в развитието на Европейския съюз и, както знаете, се отнася до гражданската инициатива. С други думи, това е възможността за най-малко един милион европейски граждани - мъже и жени от различни държави-членки - да могат да подпишат законодателна инициатива.
<P>
Законодателна инициатива, която по разбираеми причини е адресирана към Комисията и е изложена пред нея като орган на ЕС с юридическа правоспособност за законодателни инициативи.
<P>
Гражданската инициатива е много ясен приоритет за председателството на Съвета. Много ясен. Приоритет е, защото считаме, че е приоритет за Европа. Когато дадена държава е избрана за председател на Съвета на Европейския съюз, ние считаме, че тя не трябва да изпълнява своите собствени приоритети, своите собствени цели просто като поредната държава, поела председателството, а трябва да продължи напред и да бъде способна да представя целите на Европа.
<P>
Със своите възможности, с правата, които дава на гражданите - на приблизително петстотин милиона европейски граждани - гражданската инициатива е основна цел на Европа и по тази причина тя е един от приоритетите на испанското председателство не поради това, че е приоритет на Испания, а поради това, че е приоритет на Европа.
<P>
Гражданите се надяват Договорът от Лисабон да бъде изпълнен възможно най-бързо след осем години губене на време поради институционална несигурност.
<P>
Трябва да компенсираме загубеното време и да отговорим по същество на гражданите, тъй като това, което те искат, е участие. С други думи, трябва постепенно да постигнем равновесие между Европа, която се изграждаше през 20-ти век предимно от върха надолу, макар и демократична Европа, и Европа, която се изгражда наново, от самото начало.
<P>
Ето защо считаме, че гражданската инициатива трябва да започне да работи възможно най-скоро, защото тя ще бъде доказателство за политическата воля на държавите-членки, на Парламента и на институциите на Съюза да дадат право на глас на обществото и възможност на гражданите да участват в живота на Европейския съюз.
<P>
Гражданската инициатива също така ще противодейства на нещо, което за съжаление се случва в Европейския съюз, а именно фактът, че политическият дебат вероятно се осъществява главно на национално равнище като естествено присъщ дебат. Тук в Брюксел или в Парламента се води европейски дебат, но във всяка от държавите-членки на Съюза преобладава националният, а не европейският дебат.
<P>
Гражданската инициатива е средство от огромна важност за успешното провеждане на истински европейски дебат в гражданското общество. Инициативите, предлагани от гражданите на различните държави, ще дадат тласък за развитие на европейски, а не само на национален дебат във всяка държава.
<P>
Ето защо, г-н председател, считаме гражданската инициатива за приоритет. Веднага след като Комисията представи своя проекторегламент - ние бихме искали да благодарим на Комисията и, трябва да подчертая, специално на председателя Барозу и на заместник-председателя Шевчович за тяхната загриженост, с която са определили този въпрос като приоритетен в работния график на Комисията; също така сме благодарни, че това ще се извърши съвсем скоро и много бързо или, както г-н Шевчович ни казва, с две думи - ние ще разполагаме с текст, който ще даде възможност на нас, заедно със Съвета и Парламента, да пуснем в действие това, което европейските граждани без съмнение очакват преди изтичането на шестте месеца.
<P>
Ще бъде необходимо да работим по различните аспекти, които са засегнати - някои от по-технически характер, други по-политически, но ние ще трябва да поощряваме това да се случва.
<P>
Ето защо от момента на провеждането на неформалната среща на министрите на външните работи в Ла Гранха в Сан Инделфонсо, както г-н Шевчович и г-жа Малмстрьом - които все още бяха на постовете си, тъй като новата Комисия още не беше встъпила в длъжност - си спомнят, до първата среща, която проведохме с Комисията в Мадрид, когато новата колегия на членовете на Комисията поеха длъжността, и сега този следобед в Парламента, ние имаме силното желание да подкрепим тази инициатива. Аз бих ги помолил - и това ще бъде посланието, което желая те да ви предадат, уважаеми членове на Парламента - да проявят най-голяма загриженост за тази инициатива.
<P>
Зная, че ще го направят. Освен това ще поискам от тях да ускорят максимално това, което считам, че доста лесно ще доведе до постигането на общ консенсус в различните му аспекти - чрез обсъжданията, проведени в Съвета, в Комисията и Парламента - например в комисията, в която участвах, а именно комисията по институционални въпроси. Затова считам, че можем да го приложим на практика, тъй като това е един от аспектите на новия етап, който сега започва в Европейския съюз и който най-много вълнува обществото.
<SPEAKER ID="087" NAME="Марош Шевчович" LANGUAGE="EN">
Г-н председател, аз наистина искам да благодаря на Парламента за това, че постави тази изключително важна точка в дневния ред. Искам да благодаря лично на моя скъп приятел Диего Лопес Гаридо и на испанското председателство за това, че постави въпроса сред първите точки на дневния ред на испанското председателство, тъй като считам, че инструментът, с който ще разполагаме, наистина ще промени начина ни на правене на политика в Европейския съюз.
<P>
До този момент европейската концепция се основаваше на представителната демокрация. Считам, че това е добре отразено и в Договора от Лисабон, в който съвсем ясно се посочва, че правомощията на Парламента са много засилени и че ние ще включваме повече националните парламенти в европейския законодателен процес. А ние трябваше да го допълним - с по-голямо участие на гражданите в този процес чрез инструмента демокрация на участието.
<P>
Преди известно време се водеше разискване за това дали едното не отменя другото и дали това не е игра с нулев резултат. Аз наистина не мисля така, защото считам, че и двата елемента на представителната демокрация и демокрацията на участието взаимно се подсилват и помагат за създаване на истинско европейско политическо и публично пространство.
<P>
Също така считам, че благодарение на този инструмент ние ще наблегнем още повече на значението на европейското гражданство за европейците. Както Диего вече каза, аз също така съм убеден, че това ще доведе до по-сериозни, по-добри презгранични общоевропейски дебати в Европа, повече на европейска, а не само на национална тематика, което често виждаме в столиците на нашите държави-членки.
<P>
Комисията беше и продължава да бъде много благодарна за работата, която Европейският парламент вече е извършил във връзка с Европейската гражданска инициатива. За нас резолюцията, която приехте на 7 май 2009 г., беше много важно политическо ръководство и много важен указател за това как трябва да изготвим инициативата.
<P>
Както знаете, когато подготвя важни законодателни актове като този, Комисията иска да ангажира европейското общество във възможно най-широко обсъждане. Затова организирахме обществен дебат по темата, въз основа на Зелената книга, която публикувахме през декември миналата година.
<P>
Трябва да кажа, че бяхме много приятно изненадани от отзивите, които получихме. До нас достигнаха повече от 300 отзива от редица дописници - отделни граждани, организации, органи на публичната власт и дори някои национални парламенти.
<P>
Оценихме получените отзиви и приключихме процеса на консултации с провеждането на обществен дебат в Брюксел, на който присъстваха повече от 150 заинтересовани страни, включително почитаеми представители на Парламента.
<P>
Ако трябваше да обобщя въпросния дебат, бих казал, че в Комисията постъпиха много новаторски, интересни и конструктивни предложения. Какви бяха основните заключения - че гражданите са силно заинтересовани инициативата да започне да действа възможно най-скоро, че искат участието в нея да бъде възможно най-лесно, че искат тя да не бъде сложна, ясна, разбираема и преди всичко достъпна.
<P>
А, както ще се съгласите, това са ясни и много важни параметри за изготвянето на законодателния акт, защото само посочените параметри биха гарантирали, че гражданите ще използват инструмента за по-добро общуване с Комисията и с европейските институции.
<P>
Ползвайки се от резултатите от консултациите и от предложенията, направени от Европейския парламент, Комисията в момента оформя окончателно своето предложение. Надявам се, че колегията ще приеме предложенията, по които работим, на 31 март. Мога също да ви кажа, че това вероятно няма да бъде възможно без силната подкрепа на испанското председателство. Много ясно е, че такъв висок приоритет за председателството трябва да бъде зачетен и аз зная, че от страна на Испания има силен ангажимент да направи опит за постигане на напредък по инициативата по време на мандата на председателството.
<P>
И така, силно се надявам, че благодарение на конструктивния подход на председателството, на Съвета и на Парламента, ще разполагаме с този нов и много важен инструмент преди настъпването на първата годишнина от влизането в сила на Договора от Лисабон.
<SPEAKER ID="088" NAME="Íñigo Méndez de Vigo" LANGUAGE="ES">
Г-н председател, преди почти седем години точно тук, в Парламента, в края на мандата на конституционния конвент, членовете на Европейския парламент и членовете на националните парламенти успяха да представят предложение, което беше прието от президиума. Аз имах честта да го внеса в президиума и ние го одобрихме. Освен това искам да припомня имената на г-н Lamassoure и г-н Mayer, защото именно те разработиха предложението за гражданската инициатива - народна инициатива, която днес е включена в Договорите.
<P>
Народна инициатива, която е пример за демокрация на участие - г-н Шевчович много добре обясни това - и за европейска демокрация, защото въпросите, обхванати от инициативата, трябва да бъдат европейски, а не местни въпроси. Следователно става въпрос за участие на гражданите и разглеждане на въпросите на европейско равнище.
<P>
Г-н Шевчович, който подготвя предложението, не ни каза какво е включено в него. Той предизвика интереса ни. Г-н Шевчович, от името на моята група, желая то да съдържа най-малко три идеи:
<P>
Първо, да бъде ясно и несложно. С други думи, да не ни карате да усложняваме нещата. Трябва да бъде достъпно за хората, така че те да могат да участват без за това да им е необходимо университетско образование.
<P>
Второ, да предвижда сътрудничество между европейските и национални органи, защото според мен националните органи трябва да играят важна роля в начина, по който се организира събирането на подписите.
<P>
Трето, трябва да образоваме - чрез Европейската комисия и чрез Парламента - като обясняваме как законодателната инициатива може да бъде използвана, за да се избегнат разочарования. Ще ви дам пример за това какво видях в интернет. Вече беше предприета онлайн петиция за използване на народната инициатива за създаването на възможност за промяна на системата на две седалища на Парламента с оглед да остане само едно.
<P>
Е, това не е възможно и трябва да го кажем от самото начало, защото то изисква реформа в Договорите, което не може да се осъществи чрез народната инициатива.
<P>
Ето защо, госпожи и господа, за Комисията и Парламента предстои извършване на голяма просветна дейност в рамките на инициатива, одобрена от групата на Европейската народна партия (Християндемократи) с надеждата, че може да послужи за насърчаване на чувството на принадлежност към Съюза и на участието на обществеността в делата на Съюза.
<SPEAKER ID="089" NAME="Ramón Jáuregui Atondo" LANGUAGE="ES">
Г-н председател, г-н Шевчович, изпитах голямо удовлетворение като научих, че Комисията възнамерява да одобри настоящия проекторегламент следващата седмица на самия 31 март. Считам, че това е голяма новина и че е подходящо и правилно да поздравим Комисията, г-н Шевчович и испанското председателство за подкрепата, която са дали на инициативата, и за това, че са се съгласили да представят много важно предложение на Парламента.
<P>
Предложението е много важно, защото, на първо място, считам, че то укрепва легитимността на Парламента, тъй като предоставя на обществеността пряк достъп до Парламента не чрез партии, а по начин, който позволява пряк достъп до нас и то само чрез един законопроект.
<P>
Прекият достъп на обществеността до Парламента наистина укрепва неговата легитимност. Той засилва представата за гражданството, която е залегнала в самата основа на европейския проект. От Маастрихт до тук гражданинът е този, който е най-важен за европейския проект, и този, който се превръща в основен участник.
<P>
Трето, бих казал, че това е нещо, което изключително много насърчава връзката между институциите и гражданството, нещо, което ние винаги изискваме, но никога не постигаме. Това нещо е възможността за хората действително да се доближат до Парламента и да научат колко полезен може да бъде той. Ето кое ме кара също така да направя две препоръки, които до голяма степен съответстват на тези, които г-н Шевчович направи.
<P>
Считам, че е важно да се разработи текст, който, на първо място, да бъде наистина гъвкав. С други думи, да позволява това право да бъде упражнявано; да го предоставя на много хора, защото трябва да посочим конкретния брой държави, проценти и какви системи на подписване и събиране на подписи. Моля ви, бъдете гъвкави! Направете достъпа до инициативата лесен, но нека също така да я представим ясно и да не проваляме очакванията.
<P>
Преди това има една основна процедура, която Комисията следва да извърши, за да каже дали проектът на инициативата ще бъде успешен или не, дали ще е възможно да бъде доведен докрай или не. Преди да се съберат подписите, трябва да кажем "да" или "не", за да няма излъгани надежди - в проекта трябва да има яснота и гъвкавост, госпожи и господа, и разбира се, да бъде добре разработен.
<SPEAKER ID="090" NAME="Anneli Jäätteenmäki" LANGUAGE="FI">
Европейската гражданска инициатива е важна, защото е една от изключителните иновации, въведени от Договора от Лисабон, за която можем да кажем, че ще увеличи в реално време възможностите на обществеността да внесе своя принос. Това очевидно е само малка стъпка напред, а събирането на милиони имена ще бъде работа с доста голям обем. Дори при това положение ние само можем да предложим Комисията да направи нещо. Тогава Комисията по нейна преценка ще реши дали да направи нещо или не.
<P>
Ако експериментът с гражданската инициатива е успешен, какъвто се надявам, че ще бъде, много възможно е след това да бъдем в състояние да отбележим по-нататъшен напредък по пътя към прякото влияние. Ето защо сега е много важно, тъй като установяваме рамката за гражданската инициатива, тази рамка да бъде определена по такъв начин, че инициативата да може да се въведе лесно и да е ясна и разбираема. Ние не трябва да подхранваме празни надежди или да създаваме недоразумения.
<P>
Беше обсъдена процедура за предварително съответствие. Считам, че това трябва да се обмисли много внимателно. Тя може да има своите добри страни, но не зная дали е правилно да орязваме инициативите на този етап. Нека да позволим на обществеността да каже своята дума.
<P>
Според мен е важно прагът за различните държави-членки, т.е броят на участващите държави-членки, да не бъде прекалено висок - една четвърт би била достатъчна, за да се приеме, че инициативата ще продължи, и да направим нейното по-нататъшно развитие да изглежда възможно. Трябва да гарантираме, че регламентът няма да създаде ненужни пречки за изпълнението на гражданската инициатива, а че я прави ясна и несложна. Нека се надяваме, че ще има много инициативи и че Комисията ще ги доразвие.
<SPEAKER ID="091" NAME="Gerald Häfner" LANGUAGE="DE">
Г-н председател, г-н Лопес Гаридо, г-н член на Комисията Шевчович, госпожи и господа, считам, че в този момент разполагаме с голяма възможност за Европа -споделяната от всички ни Европа, която започна с Договорите между държавите-членки - класическият инструмент на външната политика, при който гражданите малко или много бяха зрители - и която сега все повече се превръща в Европа на гражданите.
<P>
Днес обсъждаме първия инструмент, който предвижда пряко участие на гражданите на европейско равнище. Считам, че на всички е ясно каква възможност предлага това, и по-специално за създаването, за постепенното развитие на нещо като европейско общество, европейски demos (народ), от което Европа се нуждае, тъй като продължаваме с разискването на въпросите във Франция, Италия, Португалия, Германия и прочие, като по същество извършваме това поотделно. Що се отнася до гражданите, едва ли има изобщо някакви общоевропейски дебати. Европейска гражданска инициатива от този вид обаче би спомогнала за подобни разисквания и за преодоляване до известна степен на чувството на европейците, че Брюксел е много далеч и че те, гражданите, нямат глас в Брюксел. Това, което вършим тук, е създаването на първия инструмент, който ще позволи на гражданите да бъдат чути в Брюксел. От първостепенна важност обаче е формата, която ще дадем на инструмента. Искам да посоча много ясно, че все още не е определено дали мярката в крайна сметка ще постигне успех или разочарование. Това зависи от формата, която изберем за мярката.
<P>
Г-н Шевчович, разбирам добре, че Вие не можете да ни представите подробности днес, защото зная, че още не сте решили напълно въпроса. Днес обаче ние вероятно наистина имаме възможност да запишем накратко няколко основни момента заедно. Затова има един много специфичен въпрос, който искам да повдигна.
<P>
За мен успехът на инициативата ще нараства и ще спада в зависимост от факта дали предложението на Комисията или поне това, което в крайна сметка се приеме тук като законодателно предложение, съдържа не само препятствия и условия, които гражданите трябва да спазват, но също така поставя като условие, че Комисията трябва да работи сериозно върху гражданска инициатива, постъпила при нея, тъй като по мое мнение би било изключително дразнещо, ако милиони граждани са подписали дадена инициатива и накрая всичко това просто изчезва тихо и безцеремонно в кошчето за боклук. Нуждаем се от три нива на проверка на допустимостта. Първо, формално ниво: има ли необходимите подписи? Второ, юридическо ниво: дали въпросът е в рамките на правомощията на Европейския съюз, не се ли нарушава действащото право? И накрая, нуждаем се от проверка на основа на съдържанието и в това отношение считам, че е важно гражданите да бъдат поканени за проучване, да има изслушване, те да бъдат оценени, а тревогите им - обсъдени, и те да не получат само някакво окончателно писмо отгоре. Това е вместо поощрение.
<P>
Накратко, ще спомена и за второ поощрение. На мен ми се струва, както и на всички нас в Парламента, че една трета или девет държави-членки е прекалено висок праг. Парламентът се обяви в подкрепа на една четвърт и тази цифра трябва да бъде разглеждана успоредно с второто препятствие, а именно препятствието вътре в държавите-членки. В разговорите, които проведохме, предложих да има степенуване в зависимост от големината на държавите-членки, тъй като съществува значителна разлика между това дали участват големи или малки държави, и виждам, че по отношение на това предложение има откритост.
<P>
Поради ограниченото време не мога да продължа с други въпроси. Надявам се, че заедно можем да създадем този пръв инструмент на преходната демокрация.
<SPEAKER ID="092" NAME="Syed Kamall" LANGUAGE="EN">
Г-н председател, считам, че много от нас ще приветстват всяка инициатива, която отнема власт от Европейския съюз и други политически управления и прехвърля власт на гражданите.
<P>
В едно отношение желая да отправя искане за повече гъвкавост. Защо трябва да определяме предварително въпросите, по които гражданите могат да повдигат инициатива? Ако те искат да повдигнат въпрос, нека ние да бъдем държани отговорни и нека да изложим мнението си относно това, което мислим. Например, ако то е относно мястото, където Парламентът трябва да заседава, трябва да отговорим. Защо да отбягваме въпроса? Нека да се занимаваме с това, за което гражданите директно ни питат.
<P>
Искам да поясня един въпрос и това е прозрачността. За всяко отделно лице или група граждани ще бъде трудно да съберат сами необходимия брой подписи. Затова вие можете да се обърнете към редица организации, които да организират събирането на подписите. Тяхното финансиране трябва да бъде прозрачно, така че да не се взимат организации, които установяват контрол над процеса, за да искат всъщност по-голямо финансиране за инициативи, в които те вярват. Нека наистина инициативата да бъде на гражданите, а не на организации на гражданското общество и на неправителствени организации.
<SPEAKER ID="093" NAME="Søren Bo Søndergaard" LANGUAGE="DA">
Г-н председател, недоверието на нашите граждани в Европейския съюз се засилва. Ниската избирателна активност на изборите в Европейския съюз говори много. Ако Европейската гражданска инициатива се тълкува по начин, по който само малък брой от гражданите ще могат да се възползват от нея, това ще изостри ситуацията. Ето защо нашата група призовава правилата да не бъдат толкова строги. Например въпросите може да се отнасят за цяла Европа, дори първият милион подписи да идва само от много малко на брой държави. Като Европейски парламент обаче, ние също можем да направим нещо, за да бъде гражданската инициатива приета сериозно. Можем да вземем решение в Парламента, че всеки път, когато се одобрява инициатива на граждани, ще се ангажираме да проведем разискване - разискване, което може да доведе до изявление относно въпросната инициатива. По този начин ние също ще приемаме гражданските желания сериозно, като се надявам, че групите могат да работят заедно, за да постигнем приемането на нещо в този дух например под формата на изменение на Правилника за дейността.
<SPEAKER ID="094" NAME="Frank Vanhecke" AFFILIATION="NI">
(NL) Г-н председател, чух всичко, което беше казано до момента, с много ясна мисъл и поради това с голям скептицизъм. В крайна сметка нашият собствен опит, почерпен от референдумите, проведени в Нидерландия, Франция и не на последно място в Ирландия, ни е научил как еврокрацията отговаря на волята на хората и на проявите на тази воля. Какво всъщност е това "Европейска гражданска инициатива"? В основата си това е само успокоително средство, измама, предназначена да предложи предвиденото в Договора от Лисабон минимално участие на гражданите без реално да довежда това участие до процес на взимане на решения. Това наистина се вижда ясно от всичко, което сме научили досега - сложни процедури, ограничения на темите и, ако нещо изобщо излезе накрая, то следва да бъде разгледано и по него по-специално се взима решение точно в същите еврократски или по-скоро недемократични кръгове и политически групи като преди. Това, от което се нуждаем в Европа, са задължителни референдуми например относно присъединяването на Турция. Те са необходими за възстановяване на демокрацията, но за съжаление, Европейската гражданска инициатива е само някаква цензурирана карикатура на тези неща.
<SPEAKER ID="095" NAME="Carlo Casini" AFFILIATION="PPE">
(IT) Г-н председател, госпожи и господа, приветствам изявленията на г-н Лопес Гаридо и на г-н Шевчович.
<P>
Новият Договор от Лисабон ни кара бързо да приемем система в действията си, за да подкрепим гражданската инициатива, която е доказателство за съществуването на европейски народ. Наистина е известен фактът, че една от най-острите критики към Европейския съюз е, че той не е напълно демократична структура. В Договора от Лисабон се прави опит да се намали дефицитът на демокрация по няколко начина, включително като се предвижда най-малко един милион европейски граждани да представят предложение за законодателна инициатива.
<P>
За да се превърне в сериозно средство, този нов инструмент ще трябва да произведе правни последици с определено значение. Той със сигурност не може да бъде равностоен на съществуващите преди петиции, подписвани от широк кръг от лица - необходимо е да се прави ясно разграничение - и затова трябва да бъде регулиран по такъв начин, че да се предотврати злоупотребата с него, и въпреки това да се допуска широко обсъждане като израз на информиран и проверим обществен консенсус.
<P>
Най-важният аспект на инициативата обаче, посочен в член 11 от Договора от Лисабон, е неговото символично значение: дефицитът на демокрация се разглежда не само от гледна точка на правомощието на народните представители за взимане на решение, но дори на самото съществуване на европейски народ, който не е само математически сбор от гражданите на отделните държави.
<P>
Ето защо, по отношение на правилата, които обмисляме, съществуват два аспекта, които считам за особено важни: първият е относно тематиката. Тя трябва да бъде, както някой вече каза, европейска тематика. Вторият е разпределението на минимален брой подписващи лица в значителен брой държави-членки, представляващи съответен процент с оглед на избирателната тежест на всяка държава.
<P>
Надявам се, че новите правила ще помогнат на гражданите на Франция, Италия, Германия, Испания и т.н. да почувстват, че са преди всичко граждани на Европа.
<SPEAKER ID="096" NAME="Zita Gurmai" AFFILIATION="S&amp;D">
(EN) Г-н председател, Европейската гражданска инициатива е едно от основните нововъведения на Договора от Лисабон, насочено към увеличаване на пряката демокрация в Европейския съюз. Новото средство трябва да се прилага правилно чрез пълно използване на потенциала му. Освен това трябва да се осигури неговата надеждност.
<P>
В това отношение е необходимо да се заемем с някои сериозни изисквания. Нека накратко да спомена само две от тях, като се знае, че има още няколко. Събраните подписи трябва да бъдат съответно проверени. Това е въпрос от основна важност, който може да причини сериозни проблеми, тъй като свързаното с него законодателство силно се различава в нашите държави-членки. Трябва да намерим оптимално решение - подходящ баланс между различните правила и общите изисквания.
<P>
Втората тема е допустимостта на инициативата. И отново всеки аспект трябва да бъде проучен внимателно, за да се открие най-добрият начин да се продължи напред. Дали темата на общественото обсъждане трябва да бъде ограничена до защитаване на ценностите на Съюза или дали трябва да преобладава свободата на изразяване? Това взаимно включващи се принципи ли са?
<P>
Приветствам заместник-председателя Шевчович и испанското председателство, и им благодаря за неспирната работа. Доволна съм, че през февруари заинтересованите страни имаха възможността да обсъдят повечето от въпросите, които се нуждаят от решение, така че гражданската инициатива да може да заработи.
<P>
Наистина желая да зная изхода от срещата. Как Комисията възнамерява да се справи с въпроса за проверката и допустимостта на дадена инициатива и на кой етап? Разбира се, когато изготвяме доклад в Европейския парламент, ние действително трябва да изясним с какъв подход ще работим. Твърдо съм убедена, че ние сме тук, за да представяме европейските граждани, като трябва да сме наясно, че сме способни да изпратим много убедително послание за всички нас.
<P>
Твърдо съм убедена, че испанското председателство върши отлична работа като член на тройката заедно с Белгия и Унгария - моите добри другари. Затова още веднъж Ви благодаря много, г-н заместник-председател. Вие свършихте отлична работа. Нека да продължим.
<SPEAKER ID="097" NAME="Diana Wallis" AFFILIATION="ALDE">
(EN) Г-н председател, това е инструмент с огромен потенциал, който би могъл да подаде на Европа важен сигнал за демокрация.
<P>
Когато си мисля за моята собствена страна, ако искате да придвижите една законодателна инициатива в Обединеното кралство, трябва да намерите член на парламента, който да има достатъчно късмет да спечели годишно теглене на жребий или лотария, и тогава има вероятност да бъде разубеден от правителството на деня.
<P>
Така че считам, че ще предадем нещо много важно и много вълнуващо на европейските граждани. Този инструмент ме кара да се гордея, но той трябва да бъде лесен за използване, достъпен и надежден, а това означава, че още от самото начало трябва да бъдем доста стриктни във връзка с неговото използване в рамките на правомощията на ЕС и със спазването на правата на човека.
<P>
Трябва да можем и да искаме да подкрепим организаторите, за да отговорят на техническите изисквания. Най-важното, членовете на Парламента трябва да бъдат готови да действат съвместно с инициаторите на дадена инициатива. Това не излага на риск нашите права. Инициативата е нещо, за което можем да обединим усилия заедно с гражданите, но те трябва да отправят своето послание към Комисията. Ние можем да помагаме и по такъв начин да установим съвместно истинска европейска демокрация.
<SPEAKER ID="098" NAME="Isabelle Durant" AFFILIATION="Verts/ALE">
(FR) Г-н председател, моят колега, г-н Häfner, спомена някои от условията за гарантиране на изпълнимостта, надеждността и легитимността на инициативата, както се изрази той.
<P>
От своя страна, искам да обърна внимание на членовете на Парламента, от една страна, на становището на Икономическия и социален съвет, което е много интересно и което също може да хвърли светлина върху решенията, които предстои да се вземат, и от друга страна, да подчертая факта, че демокрацията на участие функционира, когато всички - членовете на Парламента, Съветът, организациите на гражданското общество и неорганизираните граждани, за които инициативата е възможност - имат своята роля.
<P>
Във връзка с това, г-н член на Комисията, съгласно член 11 от Договора, който също предвижда възможността за установяване на структурен и организиран диалог с гражданското общество, искам да Ви попитам какъв вид инициатива предвиждате - по модела на социалния диалог, уреден в Договорите - и да ме осведомите дали заедно с гражданската инициатива, която е много интересна и много полезна, Вие възнамерявате да организирате структурен и междуинституционален диалог с гражданското общество.
<SPEAKER ID="099" NAME="Peter van Dalen" AFFILIATION="ECR">
(NL) Г-н председател, сега, когато Договорът от Лисабон е в сила, гражданите могат да представят граждански инициативи. Това е напредък, тъй като гражданите са все още прекалено отдалечени от Европа и е трудно да бъдат включени в разработването на политиката. Считам, че Европейската гражданска инициатива е добра възможност за засилване на подкрепата за Европа сред гражданите.
<P>
Г-н председател, искам да обърна специално внимание върху представената наскоро гражданска инициатива. Тя е инициатива на г-н Kastler, който днес присъства тук, и в нея се призовава неделите да бъдат свободни като ден за почивка, ден запазен за семейството и за размисъл. Напълно и искрено подкрепям неговия апел и работя с него за събиране на възможно най-много подписи в Нидерландия. Призовавам всички да подкрепят и популяризират тази инициатива. Такива инициативи показват какво гражданите считат за важно. Призовавам Парламента и Комисията да приемат тези сигнали много сериозно, тъй като Европа е за гражданите, а не обратното.
<SPEAKER ID="100" NAME="Lena Kolarska-Bobińska" AFFILIATION="PPE">
(PL) Г-н председател, засилената роля, която Договорът от Лисабон дава на Европейския парламент, както и Европейската гражданска инициатива, са много важна стъпка към укрепване на европейската демокрация. Въпреки това, за да може инициативата да изпълни своята ролята, е необходимо да има такива процедури, които да не ограничават нейния демократичен характер от самото начало.
<P>
Всъщност в момента Европейският парламент не играе никаква роля в процеса на разработване на гражданска инициатива. Предишният Парламент гласува за това Комисията да решава коя от представените инициативи ще бъде приета и коя отхвърлена. Считам, че тук ролята на Европейския парламент трябва да бъде по-голяма. Парламентът трябва да работи съвместно с Комисията, да оценява и дава мнения относно представените инициативи. По този начин взимането на решенията за допустимостта на предложените инициативи ще зависи също толкова и от представителите на избирателите, а не само от изпълнителните органи. Понастоящем Парламентът е единствената институция на Европейския съюз, която се избира чрез свободни, демократични избори, и гражданската инициатива всъщност е относно проблемите и вижданията на хората. Ако дадена инициатива бъде отхвърлена от Комисията, както и от изпълнителния орган, който се очаква да я приведе в изпълнение, това може да не бъде разбрано от гражданите.
<P>
Важно е също така организаторът на инициативата - обществена или неправителствена организация - да посочи ясно и точно предмета и целта на инициативата, въпреки че не е необходимо непременно да представя предложение за законодателен акт. Считам също така, че процедурите относно инициативите трябва да бъдат хармонизирани в държавите-членки, защото прекаленото разнообразие ще ни затрудни в получаването на широка подкрепа за тези инициативи.
<SPEAKER ID="101" NAME="Monika Flašíková Beňová" AFFILIATION="S&amp;D">
(SK) Гражданската инициатива, като едно от правомощията на гражданите на ЕС, представлява значителен напредък за демокрация и за прякото участие на широката общественост в политическия живот.
<P>
Аз ценя Вашия подход в тази област и имам високо мнение за него, г-н член на Комисията Шевчович. Сега искам да се позова на въпроса, поставен от моята колега Zita Gurmai, защото аз също считам, че е важно да се намери отговор на някои от тези въпроси. Един от тях се отнася до мястото и метода на оформянето, с други думи мястото, където ще се събират подписите по дадена инициатива, било то в правителствена канцелария или на улицата. Във връзка с това стои и въпросът дали ще има противоречие с други права на човека например правото на свобода на изразяване.
<P>
Вторият въпрос се отнася до финансирането на целия процес. Следователно кой ще бъде отговорен за финансиране на гражданските инициативи? Европейският парламент ли ще отговаря или държавите-членки, или самите граждани, които представят инициативата? При най-лошия сценарий това ще е равнозначно на нарушаване на демократичен принцип чрез въвеждане на платежоспособността като условие за участие.
<P>
Не на последно място, от съществена важност за Комисията ще бъде определянето на точен срок, в който да бъдат събрани подписите или, според случая, събрани по валиден начин, без да се забравя по-специално необходимостта от запазване на откритостта и прозрачността на целия механизъм по начин, чрез който да се предотврати злоупотребата с него от страна на заинтересовани групи, които действат в целия Европейски съюз.
<P>
Отправям Ви моите искрени благодарности, г-н член на Комисията, и ще стискам палци да постигнете успех в това дело.
<SPEAKER ID="102" NAME="Marian Harkin" AFFILIATION="ALDE">
(EN) Г-н председател, като човек, който два пъти се е борил за гласуване в подкрепа на Договора от Лисабон и е насърчавал гражданската инициатива като положителна, не съм съгласна с моя колега. Считам, че това не са само празни обещания. Да, има ограничения, но има и потенциал, и инициативата е реална и важна стъпка към подпомагане на демокрацията на участие.
<P>
Обсъждала съм въпроса с граждани, съдействала съм на граждани да участват в консултации, провеждани от Комисията, и в изслушванията в комисията по петиции. Въпреки това не трябва само да консултираме гражданите, а да слушаме какво казват; трябва да гарантираме, че техните мнения са взети предвид при всеки законодателен акт, който изработваме.
<P>
Това е възможност за институциите на ЕС да покажат ясно, че гражданската инициатива ще отразява мненията на европейските граждани от началото до края. Законодателството трябва да бъде в услуга на гражданите и то много видимо. Също така на граждани, които искат да организират петиция, трябва да се осигуряват лесно достъпна помощ и съдействие. Трябва ясно да се посочи къде Комисията може да действа и къде не може да действа. Това просто би довело до по-нататъшни обвинения в дефицит на демокрация и цинизъм, както и гняв от страна на гражданите, ако трябва да се съберат един милион подписи за петиция и после се реши, че въпросът е извън компетентността на ЕС.
<P>
Затова се нуждаем от абсолютна яснота по въпроса и трябва да бъдем активни. Въпреки че е необходимо да изтръгнем всяка възможност от това законодателство, не трябва да обещаваме повече, отколкото можем да дадем. Гражданската инициатива е като новородено бебе. Тя има неограничен потенциал, но с нея трябва да се работи с внимание, когато прави първите си нерешителни стъпки.
<SPEAKER ID="104" NAME="Eva Lichtenberger" AFFILIATION="Verts/ALE">
(DE) Г-н председател, носим огромна отговорност със създаването на този инструмент, тъй като надеждите на гражданите, които мислят по европейски и които искат да подкрепят и отстояват европейските интереси на европейско равнище, зависят от нас. На всяка цена трябва да избягваме грешките, които в момента изникват във връзка с петициите. Не трябва да допускаме Европейската гражданска инициатива да се превърне просто в една стена на плача, където при подадени жалби не следва нищо. Активните граждани очакват резултат. Те искат да видят каква форма ще придадем на инициативата.
<P>
Ако поставим препятствията прекалено високо, ще съсипем голям потенциал за Европа. Помислете за това. Страните, заинтересовани от определен въпрос, ще положат огромни усилия да съберат един милион подписа. Ако след това те бъдат изхвърлени направо в кошчето за боклук, без да бъдат разгледани както трябва и без правилно доразвиване, ние вероятно ще направим лоша услуга на демокрацията в Европа. Затова от особено значение е как Комисията се справя с този въпрос. За мен това е основният въпрос.
<SPEAKER ID="105" NAME="Мария Неделчева" AFFILIATION="PPE">
(FR) Г-н председател, г-н Шевчович, г-н Лопес Гаридо, госпожи и господа, гражданската инициатива е допълнителен принос към създаването на истинско европейско гражданско общество. Тя е нова възможност за европейските граждани да имат по-голямо право на мнение в процеса на взимане на решения. Надявам се, че нейното въвеждане ще помогне за засилване на чувството за принадлежност към един и същ организъм, нашата Европа, тъй като това чувство, за съжаление, е много слабо и прекалено често липсва.
<P>
Абстрахирайки се от техническите, административни и практически аспекти на реалното прилагане на инициативата, считам, че нашето послание трябва преди всичко да бъде политическо. Ние наистина не трябва да забравяме ръководния принцип, залегнал при въвеждането на инициативата, а именно, доближаване на гражданите до институциите, насърчаване на интереса им към Европа, подкрепяне на тяхното участие и превръщането им в заинтересовани страни на европейските политики. Това са нещата, които винаги трябва да имаме предвид.
<P>
Дали разговаряме за минималния брой държави-членки, от които произхождат подписите, за събирането, потвърждаването и проверката на подписите, или за допустимостта на инициативите, трябва да гарантираме, че за гражданите няма да има пречки в желанието им да представят инициатива.
<P>
Например, аз бих искала да посоча, че разходите за нотариална заверка на подписите трябва да бъдат разумни. Някои държави-членки, които вече са въвели такъв вид инициатива на национално равнище, понякога искат прекалено високи суми. Трябва да избягваме този вид пречки в случая с гражданската инициатива.
<P>
Накрая, не трябва да забравяме за засилената роля на Парламента. Като покровител на демократичната воля на европейските граждани и гарант на бюджетната прозрачност, ние трябва да имаме по-голямо участие в процеса на прилагане на инициативата. Само по този начин ще превърнем късчетата душа на Съюза в истинско демократично сърце.
<SPEAKER ID="106" NAME="Proinsias De Rossa" AFFILIATION="S&amp;D">
(EN) Г-н председател, това е едно от най-важните демократични постижения за Европейския съюз. Две трети от народа на Ирландия гласуваха за Договора от Лисабон и една от причините беше съществуването на гражданската инициатива. За пръв път гражданите могат да отправят искане на транснационална основа към Комисията да поставя на разглеждане предложения. Необходимо е обаче този процес да бъде прозрачен. Необходимо е да знаем кой организира и кой финансира инициативите, които не трябва да бъдат пленници на корпоративни интереси.
<P>
По мое мнение Комисията, която ще решава дали да действа или да не действа по дадено предложение, не трябва да бъде органът, който взима решение за допустимостта. Считам, че трябва да разширим ролята на омбудсмана, за да взима решения на централно европейско равнище относно това какво е допустимо и какво не.
<P>
Считам, че необходимият минимален брой държави трябва да бъде седем, а не девет, както беше предложено или както в действителност се предлага от Комисията, и трябва да заявя и да подчертая, че прагът от един милион граждани не трябва да се нарушава. Той не трябва да бъде повишаван чрез висок процент на гражданите в държавите-членки и голям брой държави-членки. Изключително важно е да се спазват Договорите.
<P>
И накрая, мога ли да кажа, че считам за необходимо на гражданите да се даде възможност да се регистрират в интернет.
<SPEAKER ID="107" NAME="Ulrike Lunacek" AFFILIATION="Verts/ALE">
(ES) Г-н председател, искам да започна на испански като благодаря на испанското председателство за това, че взе решение за по-раншно представяне на инициативата, отколкото първоначално се очакваше. Много благодарности за това.
<P>
(DE) Сега ще продължа на немски. Искам да благодаря на Комисията за това, че пое инициативата на испанското председателство и че каза открито "Дадено, ще действаме по-бързо отколкото сега и ще представим предложението следващата седмица". Ние се надяваме, че до лятото ще има окончателно предложение. Това е важно, за да се отговори на очакванията на гражданите.
<P>
Както много от ораторите, които се изказаха преди мен, считам, че предвиденият минимален праг от девет държави е прекалено висок. Моето предложение е да се започне с пет, което прави една пета от държавите-членки. Не е лесно да се съберат един милион подписа, дори да има вероятност да можете да използвате за това интернет. Необходимо е обаче да покажем на хората, че искаме те да участват в нашата споделена Европа и да проведем истински европейски дебат. Считам, че е важно от самото начало да се направи официално проучване на въпроса на основата на съдържанието, а не когато хората вече са започнали да събират подписите. Инициативите също така се нуждаят от подпомагане например с преводи. Ако това се осъществи, ние отново ще можем да вдъхнем ентусиазъм на гражданите за нашата обща Европа, при това по-силен ентусиазъм.
<SPEAKER ID="109" NAME="Anna Záborská" AFFILIATION="PPE">
(SK) Г-н член на Комисията, благодаря Ви, че очертахте следващите стъпки. Тръгвайки от концептуални цели и няколко реда в текст от Договора от Лисабон, ние напреднахме до изготвянето на директива за регулиране на ЕС.
<P>
Гражданската инициатива показва на гражданите на ЕС допълнително средство за европейска интеграция. Гражданите на държавите-членки ще имат възможността да лобират пред европейските институции. Трябва да се посочи обаче, че правото на гражданска инициатива може и да е демократичен инструмент, но то също така открива пътя към федерализация на ЕС. Аз подкрепям гражданската инициатива, но тя ще трябва да включва във възможно най-висока степен компетентните органи на държавите-членки. Трябва да се даде предимство на защитата на националните конституции и тя да бъде гарантирана.
<P>
Както каза членът на Комисията, необходимо е инициативата да бъде балансирана и аз ще добавя, че в никакъв случай не трябва да се допуска тя да служи като претекст, който би могъл да застраши принципа на субсидиарността. Рамката за прилагането на тази мярка трябва да бъде ясно определена, за да се избегнат нереалистични очаквания от страна на някои институции и особено от страна на гражданите на ЕС.
<SPEAKER ID="110" NAME="Judith A. Merkies" AFFILIATION="S&amp;D">
(EN) Г-н председател, много съм доволна за гражданската инициатива. Ако нямате нищо против, ще премина на нидерландски, за да обясня защо съм толкова доволна.
<P>
(NL) Г-н председател, възхитена съм от Европейската гражданска инициатива, защото в момента гражданите имат възможност да посочват желанията си само веднъж на пет години, но с инициативата те ще могат междувременно също да играят истинска роля в Европейския съюз. Затова е от значение също да знаят кога могат да почукат на нашата врата. Всъщност това не е нашата врата, а тази на Комисията. Дали човекът на улицата знае кога може да се обърне към Комисията? За да бъдат информирани гражданите, е необходимо да се проведе широкообхватна информационна кампания. Трябва да кажа, че във връзка с това е изключително важно да се отбележи, че гражданската инициатива наистина ще се развие напълно, ако всички европейски институции приемат сериозно мненията на един милион граждани. Министрите и държавните и правителствени ръководители също трябва да ги чуят. Разбира се, това означава, че ако един милион европейски граждани искат премахване на седалището в Страсбург, на това желание също е необходимо да се обърне внимание.
<SPEAKER ID="112" NAME="Fiorello Provera" AFFILIATION="EFD">
(IT) Г-н председател, госпожи и господа, аз съм уверен, че това право на инициатива, предоставено на европейските граждани от Договора, ще помогне за по-голямо доближаване на народите до Европа и до европейските институции, отколкото скъпо струващите кампании за повишаване на осведомеността, финансирани от Съюза, които досега са постигнали скромни резултати - факт, който се потвърждава от избирателната активност.
<P>
Инициативата определено засилва допълнително демокрацията, тъй като позволява на гражданите да предлагат пряко закони. С други думи, това е форма на пряка демокрация, която допълва парламентарното представителство.
<P>
Не трябва да допускаме тази възможност да ни се изплъзне. Необходимо е Комисията да направи правото на инициатива ясно, разбираемо и достъпно и да помага на гражданите и да ги подкрепя от началния етап на процеса до етапа на събиране на подписите чрез например определяне на допустимостта на техните предложения. Това е практически принос към европейската демокрация.
<SPEAKER ID="113" NAME="Georgios Papanikolaou" AFFILIATION="PPE">
(EL) Г-н председател, ние често споменаваме необходимостта от засилване на участието на европейските граждани, необходимостта да се доближим до институциите на Съюза и до гражданите на всички държави-членки. Ние изчерпателно разисквахме този въпрос на последните избори за Европейски парламент, когато видяхме, че участието в много държави-членки е изключително ниско.
<P>
Много важно събитие се случи през времето от тогава насам, което промени самата структура и функционирането на Съюза. Аз, разбира се, имам предвид Договора от Лисабон, важен Договор, чийто "епицентър" е гражданинът, чийто основен стълб е начинът, по който всички ние, Парламентът, Комисията и Съветът, можем да се доближим до гражданите. Този принцип намира конкретно изражение в гражданската инициатива в член 11, параграф 4 от Договора. Това е важно и изключително споразумение, което насърчава демокрацията, политическото равенство и прозрачността.
<P>
Ние искаме това споразумение да бъде приложено правилно и да го видим на практика. Тук именно възникват проблемите. Въпреки че всички мои колеги са прави като подчертават, че за да бъде процедурата надеждна, е необходимо да се определи ролята на Комисията и ролята на Парламента, ние всички трябва да можем да работим заедно, така че важната гражданска инициатива да не е напразна, в случай че подписите са събрани.
<P>
Моето заключение е следното: всички имаме отговорността да насърчаваме инициативата. Всички имаме отговорността да обясним правото, което всички наши европейски сънародници имат сега, да ги накараме да разберат, че те лично могат да приведат процедурата в действие без никаква друга намеса на равнището на институциите на Съюза.
<P>
Нашето послание трябва преди всичко да бъде ясно и да се съдържа в несложна, разбираема, обхватна процедура, която, ако не друго, то поне да функционира за всички - за гражданите, за Парламента, за институциите на Съюза, за държавите-членки и за всички заинтересовани от процедурата страни.
<SPEAKER ID="114" NAME="Carlos Coelho" AFFILIATION="PPE">
(PT) Само преди няколко месеца някои казваха, че Договорът от Лисабон никога няма да влезе в сила. А ето че сега започваме да обмисляме как ще го изпълняваме и да формулираме някои от разпоредбите му.
<P>
Договорът от Лисабон ще има важен принос в преодоляването на дефицита на демокрация. Имам предвид засилването на ролята на парламентите (както на Европейския парламент, така и на националните парламенти). И което е дори по-важно, имам предвид инвестиране в Европа за обществото с правила за областта на свободата, сигурността и правосъдието, за мониторинга на субсидиарност и с осъществяване на тази новаторска инициатива, която произлиза от действията на обществото.
<P>
Одобрявам това, което беше казано от много от моите колеги в Парламента и специално от моя колега г-н Méndez de Vigo, но искам да подчертая, че при регулирането на инструмента ние трябва да гарантираме, че той наистина е общоевропейски. Необходимо е, разбира се, да се избягват положения, в които инструментът да бъде израз на волята на обществото само в една държава или в ограничен брой държави. Въпреки това трябва да търсим решение, което да насърчава и стимулира участието на обществеността. Ако трябва да избираме между това да бъдем много строги и взискателни или да бъдем по-щедри, аз бих наблегнал повече на щедростта. Ако излезем с решения, които обезсърчават участието на обществеността, ние ще предадем духа на Договора от Лисабон и ще се отречем от европейската общественост, защото, госпожи и господа, ние се нуждаем от повече Европа и то Европа, която е устремена повече към обществото. Нуждаем се от по-голямо участие на европейската общественост и от това европейците да упражняват активно правата, произтичащи от тяхното гражданство.
<SPEAKER ID="115" NAME="Milan Zver" AFFILIATION="PPE">
(SL) Искам да изразя удовлетворението и радостта си от това, че днес обсъждаме инициативата, за която съм сигурен, че ще намали това, което наричаме дефицит на демокрация или частично ще го премахне.
<P>
В общи линии е факт, че днес демокрацията прави стъпка назад. Както се говори в някои изследвания, демократичният диалог стеснява обхвата си, а представата за демокрация се ограничава само до демократични избори и нищо повече. Всичко това оказва въздействие върху настроението на гражданите, които стават все по-пасивни, и се отразява в ниската избирателна активност или дори в липсата на доверие в институциите на демокрацията.
<P>
По тази причина е много важно, че приехме Договора от Лисабон, защото той разширява ролята на парламента - както на националните парламенти, така и на Европейския парламент. Преди всичко той предоставя възможност на гражданите да представят инициативи и аз съм доволен, че е така. В резултат на това ние сме свидетели на нещо, което може да бъде описано като разработване на проект за европейска демокрация на европейско равнище, и считам, че вече сме направили голям скок напред в това отношение.
<P>
Въпреки това, така наречената европейска демокрация трябва, разбира се, да се разшири допълнително, за да обхване други области, включително например предлагането на кандидати за Европейската комисия. Накратко, има редица области, в които участващите европейски институции могат да бъдат допълнително разширени от гледна точка на демокрацията. Твърдо съм убеден, че проектът, тоест инициативата, може много да заздрави европейската демокрация.
<SPEAKER ID="116" NAME="Salvatore Iacolino" AFFILIATION="PPE">
(IT) Г-н председател, госпожи и господа, днес имаме чудесна възможност - шанса да потвърдим една ценност, а именно инструмента демокрацията на участие, която се предлага на гражданите по силата на Договора от Лисабон. По мое мнение фактът, че само след няколко месеца вече обсъждаме този инструмент, сам по себе си е абсолютна ценност, която трябва да бъде защитавана.
<P>
Сигурен съм, че от първостепенно значение ще бъде, разбира се, да се определи ясно и точно какво се има предвид под "значителен брой държави-членки". Трябва да използваме критерий, който съчетава, от една страна, стремежа на гражданите да участват в институциите и, от друга страна, нашия стремеж да придадем демократична валидност на инструмента.
<P>
Естествено процедурите трябва да бъдат опростени, ясни и гъвкави. Аз лично посетих няколко училища през последните няколко седмици и се натъкнах на голямо желание от страна на учениците да слушат, но преди всичко получих ясна представа за по-голямата роля, която децата искат да играят в една променяща се Европа по силата на Договора от Лисабон. Ето защо се нуждаем от прозрачност, обективност и промяна, за да може инструментът да служи на обществото, като същевременно служи и на институциите. Във връзка с това Парламентът, заедно с Комисията и Съвета, е призован да вземе решение именно за опростяване на процедурите.
<SPEAKER ID="118" NAME="Martin Kastler" AFFILIATION="PPE">
(DE) Г-н председател, госпожи и господа, аз съм един от тези, които пуснаха в ход първите петиции по линия на гражданската инициатива относно защитата на неделите. Днес имаме удоволствието да разискваме - и след това да вземем решение - относно възможния начин за включване на гражданите в процеса на политическата дейност на Европа, което означава потенциален начин за внасяне на повече демокрация и за противодействане на европейската умора.
<P>
Казвайки това, аз не съм тук само за да хваля. По-скоро искам да се обърна към Вас с две молби сега, когато придвижвате настоящия регламент към окончателната му фаза. Първо, ние европейците сме технологично напреднали хора. Искам да Ви помоля да направите интернет най-добро средство, за да може гражданската инициатива с един милион подписа да бъде допустима и с електронни подписи, които също са правно обвързващи.
<P>
Второ, искам да посоча, че това, което вършим тук, е само първа стъпка. Искам да направя и друга стъпка. Сега ние имаме право на инициатива за гражданите. Моето желание обаче е за нас също така да има референдуми, както имаме в родния ми край Бавария, на европейско равнище в бъдеще. Това, което се случва, е, че има петиция за референдум и после, когато достатъчен брой хора са поставили името си под нея, има възможност за референдум. Желая ние също да имаме това в Европа.
<SPEAKER ID="119" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, обществените консултации относно Европейската гражданска инициатива току-що завършиха и излиза, че консултациите са привлекли само 323 участници. Този резултат показва, че всички европейски институции трябва решително да се ангажират с насърчаване на този нов инструмент, защото в момента се вижда, че много малко на брой хора знаят за съществуването му. Резултатите от консултацията обаче показват насоката, която трябва да поеме Комисията при оформянето на подходящ законодателен акт.
<P>
Първо, от първостепенно значение е да се установят общи принципи, които да се прилагат в целия Европейски съюз, за събиране и удостоверяване на истинността на подписите и също така да се гарантира, че гражданите ще подлежат на едни и същи изисквания например относно възрастта.
<P>
Друг важен въпрос е въвеждането на определена форма за оценяване на допустимостта ex ante с предположението, че инициативите и организаторите са информирани, че официалното признаване на допустимостта не е равностойно на внасянето на законодателно предложение относно определен въпрос от страна на Комисията.
<P>
Убедена съм, че Европейската гражданска инициатива може да се превърне във важен инструмент, чрез който в бъдеще ще се провеждат разисквания - широки обсъждания по въпроси от интерес за всички европейци. По тази причина очаквам с нетърпение съответния регламент от страна на Комисията.
<SPEAKER ID="120" NAME="Andrew Henry William Brons" AFFILIATION="NI">
(EN) Г-н председател, използването на референдум, тоест пряка демокрация, не е екзотична версия на демокрацията. Това е оригинална форма - управление на народа, а не от името на народа.
<P>
Така че вероятно ще трябва да благодарим на ЕС за въвеждане на това. Считам, че не трябва. Европейският съюз харесва демокрацията само когато може да я управлява и да уреди резултат, какъвто иска. Чухме, че правомощието за свикване на такъв референдум ще бъде ограничено от пакостни разпоредби като компетентността на ЕС и собствената версия на ЕС за правата на човека, което всъщност означава политическа репресия, ограничаване на свободата на словото и дори на свободата на мисълта.
<P>
Един последен въпрос е този, че демокрацията означава управление на народа - сплотена единица, чиято самоличност може да бъде установена - а не управление на произволно събрани лица. Масовата миграция затруднява постигането на тази цел. Европа като цяло се е превърнала в далеч не толкова единен народ, колкото иначе би могла да бъде. Въпреки всичко това е по-добро от нищо и можем най-малкото да покажем нагледно, че инициативата е била празно обещание.
<SPEAKER ID="121" NAME="Elena Băsescu" AFFILIATION="PPE">
(RO) Считам, че включването на Европейската гражданска инициатива в разпоредбите на Договора от Лисабон отбелязва важна стъпка в укрепването на демокрацията в Европейския съюз.
<P>
Друг важен начин за упражняване и укрепване на демокрацията е използването на референдуми. Тук искам да се отклоня и да ви кажа, че от 2004 г. насам в Румъния бяха проведени три референдума, като последният беше за преминаването към еднокамерна система и намаляване броя на членовете на парламента. Участието в референдума беше 51%, като огромното мнозинство от гласоподавателите гласуваха в подкрепа на предложението.
<P>
Искам да приветствам инициативата на Комисията да предложи на широката общественост онлайн консултация относно бъдещия регламент. Това ще определи броя на държавите, от които трябва да бъдат събрани подписите, минималния брой подписи от всяка държава и правилата за проверката им.
<P>
Искам да завърша като попитам Комисията кога счита, че регламентът ще влезе в сила, тъй като аз съм убедена, че той трябва да бъде финализиран възможно най-скоро.
<SPEAKER ID="122" NAME="Olga Sehnalová" AFFILIATION="S&amp;D">
(CS) Г-н член на Комисията, госпожи и господа, през последните няколко години Европейският съюз изживява криза на доверието от страна на неговите граждани. Един от признаците за това е много ниската избирателна активност на изборите за Европейски парламент, произтичаща от широко таеното чувство, че гражданите не могат по абсолютно никакъв начин да влияят върху събитията в ЕС чрез техния глас. Затова сърдечно приветствам възможността за граждански инициативи, която Договорът от Лисабон открива за гражданите на ЕС, и във връзка с това също и обществената консултация с Комисията и Зелената книга относно конкретния начин, по който да се вдъхне живот на гражданската инициатива. Аз приемам по принцип повечето предложения в Зелената книга.
<P>
Ако протегнем ръка за помощ обаче, ние не трябва същевременно да се страхуваме от това, че гражданите на ЕС ще я сграбчат. Ето защо, ако ни интересува засилването до най-висока степен на диалога с гражданите, считам някои от ограничителните мерки за прекалено строги. Те се отнасят предимно до минималния брой на държавите-членки, от които да произхождат гражданите, подписващи инициативата, и определението на така наречения значителен брой държави-членки. По мое мнение предложението за една от три държави или, с други думи, девет понастоящем, е обезкуражително и нереалистично за бъдещите инициативи в практически измерения. Считам, че намаляване на този брой до 20% ще бъде стъпка в правилната посока за широката общественост в Европейския съюз, която също ще отбележи например по-големия акцент, който се поставя върху ролята на макрорегионите в създаване на политиката на ЕС. И защо не?
<SPEAKER ID="123" NAME="Csaba Sógor" AFFILIATION="PPE">
(HU) Възможността за Европейска гражданска инициатива може да насърчи развитието на обществени дебати по европейски въпроси, водещи към истинска европейска публична сфера. Представителите на гражданското общество могат да разглеждат онези социални въпроси, които политическите групи, представени сега в Европейския парламент не могат или не искат да повдигат. От тези въпроси искам да наблегна по-специално на един. Считам че е важно, едновременно с предварителното известие за предложенията за резолюция и дори преди да започне събирането на подписите или може би след като определен брой подписи вече са събрани, Комисията да даде становище въз основа на собствената си компетентност и на общностното право дали въпросното предложение би било приемливо. Отхвърляне на формално основание или отхвърляне поради липса на правно основание, след като един милион подписа вече са събрани, може да представи не само Комисията, но и целия Европейски съюз в много неблагоприятна светлина.
<SPEAKER ID="124" NAME="Vilija Blinkevičiūt" AFFILIATION="S&amp;D">
(LT) Договорът от Лисабон предвижда засилване на ролята на гражданското общество в европейските институции и възможността за европейските граждани да инициират законодателни предложения. Правото на гражданите на инициатива ще позволи на не по-малко от един милион граждани да призоват Европейската комисия да предприеме законотворчески инициативи в определена област.
<P>
Събирането на такъв брой подписи на гласоподаватели обаче наистина е трудно. Затова, с оглед да се въведе ефективен механизъм за демократично участие и да се гарантира достъпността на инициативата за гражданите, ще трябва да се предвиди възможност за представяне на предложение с ясни насоки и опростена и подходяща процедура.
<P>
За съжаление, откакто Договорът от Лисабон е влязъл в сила, правото на гражданите на инициатива не е прилагано на практика. Все още нито един от аспектите на гражданската инициатива не е обсъждан и не е налице конкретен план за действие относно начина, по който да се гарантира прозрачността на инициативите и демократичната отговорност, така че гражданите да не стават жертва на представянето на интересите на големи компании.
<P>
Следователно гражданският диалог е най-важният елемент на демократичния модел на Европа и на моята родна страна Литва и представлява важна основа за него. Затова призовавам Комисията да вземе всички необходими мерки, за да гарантира, че това право на гражданите на инициатива ще бъде реализирано както трябва във възможно най-кратък срок.
<SPEAKER ID="125" NAME="Seán Kelly" AFFILIATION="PPE">
(GA) Г-н председател, нашите колеги са направили много интересни неща във връзка с този въпрос и единодушно са приели, че това е едно чудесно средство, което ще поверят на нашите граждани.
<P>
(EN) Гражданската инициатива беше мощен и убедителен аргумент срещу гласувалите "против" на референдума за Договора от Лисабон в Ирландия, особено когато твърдяха, че той представлявал по-скоро присвояване на власт от страна на Европейския съюз, отколкото истински демократичен опит за включване на гражданите. Съществува обаче голяма разлика между включването на нещо в договор и привеждането му в изпълнение - пред нас стои голямо предизвикателство.
<P>
От една страна, съществува опасност, и то реална опасност, че процесът може да попадне под контрола на монополи и на мощни лобита, които не биха се затруднили със събирането на един милион подписа. Ето защо предложението на колегата г-н De Rossa относно участието на омбудсмана може би ще трябва добре да се обмисли.
<P>
От друга страна обаче, тя носи реални възможности за гражданите. Една инициатива, започната от колегата г-н De Castro, заслужава да се обмисли - тази за превръщането на неделята в специална и затова дали искаме да почиваме през седмия ден, както нашият Създател, или да го третираме като всички други дни от седмицата. Това е важно съображение.
<P>
Затова считам, че тук има голяма възможност и очаквам с нетърпение нейното развитие.
<SPEAKER ID="127" NAME="Диего Лопес Гаридо" LANGUAGE="ES">
Г-н председател, трябва да изразя дълбокото си удовлетворение относно проведеното разискване. Още повече, разискването беше по искане на Парламента, който определено настояваше да се проведе разискване относно гражданската инициатива, и аз считам, че редица изказвания съдържаха абсолютно единодушна подкрепа за инициативата като приоритет на испанското председателство на Съвета. Освен това тя бързо ще получи и още подкрепа.
<P>
В това отношение считам, че съобщението на г-н Шевчович за представянето на текста на регламента на 31 март също беше приветствано с голямо удовлетворение от всички вас. Още веднъж благодаря на Комисията за бързината, загрижеността и ентусиазма, с които разгледа въпроса, и за факта, че ние следователно можем отсега да започнем със законодателната процедура. Надявам се, че това ще приключи възможно най-скоро с привеждане в действие на законодателната инициатива, която почти всички изказали се оратори считат за необходима, неотложна и задължителна.
<P>
Считам, че това може да се тълкува и като подкрепа от страна на всички парламентарни групи и почитаеми членове на Парламента, включително тези, които, като г-н Kamall в неговото странно изказване, подкрепиха народната законодателна инициатива, защото според него тя ще отслаби Европейския съюз.
<P>
Г-н Kamall не е тук... Съжалявам, че не е тук, съжалявам, че ще му съобщя лоша новина и ще го обезкуража, защото инициативата ще заздрави Европейския съюз и изобщо няма да го отслаби. Ще го заздрави, защото това е инициатива, която, накратко, укрепва две основни концепции на Европейския съюз - демокрацията и гражданството. Това са двата основни политически стълба на Европейския съюз - демокрация и гражданство.
<P>
Тази инициатива до известна степен се опитва да компенсира парадокса пред очите ни: Европейски съюз, който става все по-силен - доказателство за това е Парламентът, все по-влиятелен и оказващ все по-голямо въздействие върху живота на хората. И въпреки това Европейски съюз, който не е свързан с дебата, провеждан във всяка от държавите.
<P>
Този парадокс се отразява върху самата демокрация. Както каза г-н Méndez de Vigo, гражданската инициатива ще се разшири, включвайки серия дебати от европейско значение относно европейски, а не местни въпроси. Това е така, защото инициативата ще доведе до засилване на контакта между хората от различни държави, поради което съвсем очевидно е европейска като ефект. Тя без съмнение е начин за заздравяване на демокрацията, а така също и на гражданството или на европейския demos, споменат от г-н Casini, който освен това е председател на комисията по правни въпроси и права на гражданите, която главно ще се занимава с инициативата.
<P>
Гражданството, което г-н Jáuregui счита за толкова важно и подчерта това в изказването си, което е в основата на Европейския съюз; г-н Sógor също се позова на това; спомена го и г-н Häfner. Г-н Kastler също каза, че инициативата трябва да бъде приложена. Това е призив към гражданите, защото европейската гражданска идентичност ще се развие, когато се приведе в действие гражданската инициатива, а не само като съществува като право. Това е, което считам за важно и което трябва да се случи веднага след като гражданската инициатива влезе в сила.
<P>
Отправям повторно благодарност към Комисията и към Парламента, за който съм уверен, че ще се справи с въпроса добросъвестно, задълбочено и бързо. Г-н Iacolino спомена за подчертано бърза процедура, която да ни даде възможност да се погрижим за възможно най-скорошна поява на инициативата. В изказването си г-жа Băsescu също призова за бързината, с която искаме инициативата да бъде приведена в действие.
<SPEAKER ID="128" NAME="Марош Шевчович" LANGUAGE="EN">
Г-н председател, първо искам да благодаря на Диего за отличното резюме на днешното разискване. Искам да благодаря на всички вас за вашата подкрепа и положителните очаквания във връзка с гражданската инициатива. Мога да ви уверя, че ще бъда доволен да представя вашето предложение при първа възможност след приемането му.
<P>
Поради ограниченото време и поради факта, че предложението още не е в окончателен вид, днес не можем да навлезем в подробности. Въпреки това ви благодаря за изразените от вас виждания и мнения, защото те наистина отразяват характера и качеството на вижданията и мненията, които събираме в хода на подготовката за Европейската гражданска инициатива.
<P>
Има много неща, които всички ние приемаме. Първото от тях е яснотата и прозрачността. Мога да ви уверя, че ние търсим решение, което би гарантирало чрез регистрацията на инициативата от Комисията, че ще знаем кои са организаторите и по какъв начин са финансирани. Ще имаме надежден показател за това дали инициативата наистина е автентична, дали наистина е гражданска и дали наистина е европейска. Считам, че тя трябва да включва всички тези елементи, за да може новият инструмент да бъде използван добре и успешно.
<P>
Всички сме съгласни с практическите аспекти. Искаме да имаме система, която е лесна за използване. Искаме да създадем система, при която гражданите няма да имат чувството, че трябва да преминат през много тромава процедура за събиране или даване на подписи. Разглеждаме внимателно тези възможности и, разбира се, търсим начини, по които да използваме така характерните за нашия век съвременни информационни технологии.
<P>
Ясно е, че съществуват различни системи за проверка на подписите в държавите-членки. Един от ясните отговори, които получихме при публичните консултации, беше, че гражданите биха предпочели да има известно уеднаквяване при проверката и събирането на подписите. Същевременно ние имаме ясно послание от държавите-членки, че трябва да търсим система, която да не е прекалено тромава или прекалено сложна за националните органи, защото тези, които ще трябва да проверяват дали подписите, събрани за гражданската инициатива са действителни и истински, са държавите-членки.
<P>
Изслушах много внимателно вашите призиви за много ясни процедури, след като инициативата се окаже успешна и след събирането на подписите. Искам да ви уверя, че определено ще направим това. В предложението ще има много ясни крайни срокове - кога, по какъв начин и в каква времева рамка Комисията ще трябва да реагира в случай на успешна гражданска инициатива.
<P>
Тъй като слушахте изказваните тук мнения, вие ще се съгласите с мен, че най-трудният въпрос, с който трябва да се заемем, е въпросът за допустимостта - как да намерим решение, с което да избегнем разочарованието на гражданите, как да защитим ценностите на ЕС и как да поддържаме организацията на Европейската гражданска инициатива сериозна и истинска. Мога да ви уверя, че на тези въпроси и на тези леко противоречиви искания няма лесни отговори.
<P>
Комисията проучва възможния избор, при който европейските ценности и правата на човека да бъдат защитени от самото начало. Същевременно искаме да имаме ясна представа за това дали предложенията за гражданска инициатива съдържат истински потенциал да бъдат успешни.
<P>
Искаме да избегнем възможна злоупотреба, при която през седмица да получаваме предложения за инициатива по безсмислени въпроси, за които ще бъде задължително да се произнесе становище за допустимост и след това то да бъде обжалвано в Съда - инициативи, единствената причина за чието предлагане е саморекламата на потенциалните организатори на негативен политически дневен ред. Трябва да имаме предвид и това. Надявам се, че ще намерим подходящ среден вариант за поддържане на проверката за допустимост в правилно съотношение.
<P>
Нека да дам кратък отговор на въпроса на заместник-председателя Durant относно общуването с гражданското общество. Считам, че Европейската гражданска инициатива е най-добрият отговор. Имаме много добре структуриран диалог, организиран от Европейския икономически и социален комитет и аз проведох много продължително разискване с тях само преди две седмици. Считам, че при умни законодателни предложения ще се провеждат сериозни и широки обществени консултации. Ние ще разширим тази дейност и ще я използваме дори повече в бъдеще.
<P>
Предвид времето, нека да приключа с думите, че аз наистина очаквам с нетърпение да се върна скоро с предложение. Очаквам с нетърпение нашето общо обсъждане по въпроса и това, на което се надявам, е да имаме много действени и бързи процедури, така че този много важен инструмент да бъде одобрен възможно най-скоро.
<SPEAKER ID="129" NAME="Председател">
С това точката е приключи.
<P>
Писмени изявления (член 149)
<SPEAKER ID="130" NAME="Rareş-Lucian Niculescu  " LANGUAGE="RO">
Новата законодателна рамка на Европейската гражданска инициатива без съмнение е радушно посрещната. От дълго време за гражданите има достатъчно основания да получат достъп до такъв инструмент. От една страна, споделям чувствата на тези, които взеха думата днес и призоваха правилата, които ще се използват като основа за прилагане на гражданската инициатива, да бъдат несложни, достъпни, лесни за разбиране и да включват колкото се може по-малко бюрокрация. Това е единственият начин, по който гражданската инициатива действително ще може да стане истински инструмент на разположение на европейците, който те могат да използват, за да бъде чуто мнението им. Това е единственият начин, по който ЕС успешно ще се доближи до гражданите и ще стане по-демократичен.
<SPEAKER ID="131" NAME="Joanna Senyszyn  " LANGUAGE="PL">
Договорът от Лисабон дава на гражданите на Европейския съюз правото да предложат законодателна инициатива. Това е една от най-важните стъпки в изграждане на гражданската демокрация и прякото включване на гражданите в процеса на взимане на решения на ЕС. Европейската гражданска инициатива може да допринесе за намаляване на "пропастта" между институциите и гражданите и може да подкрепи развитието на европейското гражданско общество. Затова от първостепенно значение е да се приеме бързо регламент, който да урежда процеса, условията и процедурите за представяне на такава инициатива. Гражданите на Европейския съюз очакват с нетърпение това.
<P>
Европейската гражданска инициатива цели главно по-голямо участие на гражданите в създаване на европейското право. Ето защо искам да повдигна въпроса за цифровите подписи в гражданската инициатива като допълнително средство за привличане на интереса към европейската политика. Тъй като вече можем да гласуваме по интернет и да извършваме банкови операции онлайн, със сигурност можем да разработим сигурна система, която ще ни позволи да идентифицираме цифрови подписи.
<P>
Прозрачността на процедурите също е важна. Организаторите на инициативите трябва да носят публична отговорност за прозрачността относно финансирането на кампанията за събиране на подписи. Дори установяването на ясни критерии за хода на такава кампания не гарантира защита от възможни злоупотреби с този инструмент от страна на евроскептиците, за които събирането на един милион подписа с използване на значителни финансови ресурси може да не представлява голям проблем, както показа последната предизборна кампания за Европейски парламент. Решение би могло да бъде инициаторите да се задължат да поддържат уебсайт, съдържащ финансова информация като източници на доход, разходи и финансови отчети.
<SPEAKER ID="132" NAME="Jarosław Leszek Wałęsa  " LANGUAGE="PL">
Днешното разискване е още една стъпка по пътя към установяване на окончателната форма на Европейската гражданска инициатива. Идеята за създаване на инструмент, който дава възможност на гражданите да участват по-пълно в демократичния живот на Съюза, беше повдигната още през 2005 г. след неуспешните конституционни референдуми във Франция и Нидерландия. Тези гласове отразяваха осезателна липса на контакт между Европейския съюз и неговите граждани. Дори наскоро публикуваните резултати от обществените консултации, започващи със Зелената книга относно Европейската гражданска инициатива, показват ниско ниво на интерес от страна на отделните граждани. Комисията получи само 159 отговора от отделни лица.
<P>
Гражданската инициатива ни дава възможност да променим това положение и да позволим на гражданите да имат дума по въпросите, като им предостави правото да се обърнат пряко към Комисията с искането тя да разработи нови инициативи на политика. За да гарантираме, че инициативата няма да се превърне в инструмент на политическа игра, не трябва да поставяме прекалено строги изисквания на нашите граждани. Трябва обаче да се уверим, че гаранциите срещу злоупотреби са спазени. От значение е Европейската гражданска инициатива да бъде наистина наднационален инструмент, който ще бъде достъпен за гражданите и лесен за използване. Той трябва да бъде несложен, разбираем и лесно достъпен. Ако проектът на инициатива не отговаря на формалните изисквания, идеята, залегнала в него, трябва да се запази и да се представи под формата на петиция. По този начин трудът и усилията, вложени в изготвянето на инициативата, няма да бъдат пропилени. Изпълнението на тези условия ще позволи на европейците, за пръв път в историята на нашата обединена Европа, да оказват реално и пряко влияние върху създаването на европейската политика.
