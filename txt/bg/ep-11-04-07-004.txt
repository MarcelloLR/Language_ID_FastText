<CHAPTER ID="004">
Ваксинация против болестта син език (разискване)
<SPEAKER ID="048" NAME="Председател">
Следващата точка е докладът на Janusz Wojciechowski, от името на комисията по земеделие и развитие на селските райони, относно предложението за директива на Европейския парламент и на Съвета за изменение на директива 2000/75/EО по отношение на ваксинацията против болестта син език - 05499/2011 - C7-0032/2011 -.
<SPEAKER ID="049" NAME="Janusz Wojciechowski">
докладчик. - (PL) Г-н председател, за мен е особено приятно да представя пред Парламента доклада си относно измененията на директивата по отношение на ваксинацията против болестта син език, заболяване, което изправя пред огромен риск отглеждането на говеда, овце и кози в много държави-членки на ЕС. Особено съм щастлив, тъй като преди три години в тази зала по време на предишен мандат имах привилегията да представя доклад относно нова стратегия за здравето на животните, основаваща се на принципа "По-добре превенция, отколкото лечение". Днешното изменение на директивата по отношение на ваксинацията против болестта син език е практическо приложение именно на този принцип. Подобряваме профилактиката срещу заболяването и допринасяме за по-доброто здраве на животните. Разходите по тяхното лечение ще намалеят, а цялостният процес на ваксиниране ще бъде организиран по-добре.
<P>
Изменението се отнася до факта, че действащата директива от 2000 г. беше адаптирана към тогавашните условия, и по-специално към наличните на пазара ваксинации. Те са били и продължават да бъдат прилагани, но с известни ограничения, произтичащи от факта, че съществува опасност от прехвърляне на вируса от ваксинираните върху неваксинираните животни. Това означава, че се изискват различни ограничения по време на процеса на ваксиниране, например прилагането на ваксините в определени зони и прилагане на ограничения към движението на животните. Това представлява голямо бреме за животновъдите, което води до ограничената ефикасност на тези ваксинации. Науката отбеляза напредък. Разполагаме с ваксини от второ поколение, които са изпитани и могат да се прилагат без никакъв риск от пренасяне на вируси върху неваксинирани животни. В резултат на това те могат да се прилагат, без да се изпълняват действащите ограничения. Ето защо поставянето на тези ваксини ще бъде от полза за животновъдите, тъй като ще бъдат по-малка тежест и далеч по-ефикасни. Ще бъде възможно прилагането им в много по-голяма степен.
<P>
В това отношение, процедурите се развиват много бързо. Комисията по земеделие приключи работата по документа малко след като получи проектът на директива на Европейската комисия и сега представя резултатите от дейността си пред Парламента. Надяваме се през тазгодишния летен сезон да успеем да проведем мащабни ваксинации с новата ваксина. Това е причината за измененията и това е причината, поради която Парламентът, в своите изменения към внесения от мен доклад, е предвидил срокове, в рамките на които националното законодателство на държавите-членки да се приведе в съответствие с изискванията на директивата, така че ваксинациите да бъдат извършени тази година и да не се налага да се чака до следващия сезон.
<P>
Искам да ви припомня противоречивите становища относно доклада и измененията на директивата, свързани с предложените от Комисията таблици на съответствието. В моя доклад се съгласяваме със задължителното включване на таблици на съответствието, съдържащи информация относно транспонирането на директивата в националното законодателство и относно това кои конкретни разпоредби транспонират директивата в националното законодателство. Това се счита за бюрократично изискване от администрациите на някои държави-членки, но следва да се приема по друг начин. Благодарение на въвеждането на това изискване европейското законодателство ще стане по-прозрачно. Гражданите ще могат по-лесно да проверяват дали дадена директива е транспонирана в националното законодателство и по какъв начин. Лично аз смятам, че това е добра практика. Доколкото ми е известно, това е първата, или една от първите приети директиви, които въвеждат подобно изискване, и мисля, че го прави съвсем правилно. Това трябва да се превърне в стандартна практика за нашето законодателство.
<P>
Бих искал да ви благодаря още веднъж, че ми позволихте да представя доклада, и усещам, че подобряваме работата на животновъдите и намаляваме страданията на животните в ЕС.
<SPEAKER ID="050" NAME="Марош Шефчович" LANGUAGE="EN">
Г-н председател, Комисията е благодарна на Парламента за подкрепата за предложението за по-нататъшно улесняване на ваксинацията против болестта син език, както и за препоръката по този много важен проблем. По-конкретно, бих искал да благодаря на докладчика, г-н Wojciechowski, за ангажираността му с тази кауза.
<P>
Болестта син език е причина за големи тревоги сред животновъдите в Европейския съюз. До 90-те години на XX век това заболяване се смяташе за екзотично за ЕС, като епидемии възникваха главно в Южна Европа, и то спорадично. През последните години обаче избухнаха няколко епидемични вълни от заболяването, които засегнаха много държави-членки, включително и държави от Централна и Северна Европа, причинявайки големи загуби на животинска продукция и прекъсване на търговията с живи животни.
<P>
През последните няколко години се наблюдава значително подобряване на положението с болестта син език в целия ЕС, благодарение не на последно място и на масовите кампании за ваксиниране на животните, съфинансирани в голяма степен от Европейския съюз. ЕС съфинансира 150 милиона евро през 2008 г., 120 милиона евро през 2009 г. и 100 милиона евро през следващите години. Според действащите правила ваксинирането е позволено единствено в области, подлежащи на определени ограничения поради наличието на болестта син език. Предложените изменения на директивата въвеждат възможността за използване на инактивирани ваксини навсякъде в Европейския съюз. Изменението ще позволи по-широко прилагане на превантивни ваксинации против болестта син език и това ще гарантира по-добрия контрол на болестта и ще намали произтичащата от него тежест за селскостопанския сектор.
<P>
Докладът на Парламента е изключително навременен и важен за положението със здравето на животните в Европейския съюз. Докладът признава в голяма степен необходимостта от спешни действия, за да може държавите-членки да разполагат с достатъчно време да ваксинират животните преди началото на новия сезон на болестта син език. Не трябва да пренебрегваме факта, че независимо от значителното подобрение на положението с болестта през последните години, тя не е премахната. ЕС продължава да се намира пред риск от избухване на нови епидемични вълни от болестта син език в бъдеще, поради което е важно държавите-членки да имат възможността да предпазят от вируса своите животни, когато бъдат изложени на риск. Държавите-членки следва да са в състояние да оптимизират програмите си за ваксинация с цел намаляване на последствията от бъдещи епидемии на болестта син език в рамките на Европейския съюз. В действителност редица държави-членки вече са заявили желанието си да приложат въпросната мярка при първа възможност.
<P>
Докладчикът се позовава на действително много сложния проблем с таблиците на съответствието, които са от изключителна важност за проследяването на правилното и адекватно транспониране на законодателството на ЕС в националните правни системи. Това е дългогодишен проблем и ние в тази зала сме разисквали многократно начини за контролиране и наблюдение на правилното транспониране на законодателството на ЕС на равнище на националните правни системи. Разбираме, че таблиците на съответствието са най-добрият инструмент за целта, като те проследяват и гарантират подходящото транспониране на европейското законодателство.
<P>
В същото време много добре осъзнаваме, че особено що се отнася до неотложни въпроси като този, който обсъждаме днес, трябва да работим много усърдно, за да намерим решение между Парламента и Съвета, така че да се избегнат ненужни пречки. Надявам се Съветът да прояви достатъчна гъвкавост, за да може законодателството да бъде прието навреме преди началото на следващия сезон, през който може да се развие болестта син език.
<SPEAKER ID="051" NAME="Elisabeth Jeggle" LANGUAGE="DE">
Г-н председател, г-н член на Комисията, госпожи и господа, както вече стана дума, предложението за директива по отношение на ваксинацията против болестта син език е много важна крачка към премахването на това опасно заболяване по животните. Става дума за болест, която засяга преживни животни, като говеда, овце и кози. Може да завърши и със смъртта на засегнатите животни. Новите инактивирани ваксини позволяват да се изключи риска от заразяване, така че ваксината да може да се използва успешно и в области, където до момента липсват прояви на болестта.
<P>
Това ще позволи на държавите-членки да използват ваксинациите по-ефикасно, като по този начин в значителна степен ще се намали тежестта от болестта върху сектора на селското стопанство. Новите ваксини позволяват борбата с болестта веднъж и завинаги да се води на наистина по-широк фронт, като се надявам държавите-членки и земеделските стопани да се възползват от тази възможност. Тя предоставя по-голяма безопасност и несъмнено представлява съществено подобрение по отношение здравето на животните.
<P>
Колкото повече успеем да задържим разпространението на болестта син език с помощта на новите ваксини, толкова повече възможности ще имаме да изнасяме животни, отглеждани в стопанства, за благото на нашата икономика.
<P>
За да влезе в сила новата директива и с оглед на осигуряването на новите ваксини, в действителност е важно бързо да вземем решение. В понеделник комисията по земеделие и развитие на селските райони отправи ясен сигнал, като прие единодушно доклада, а групата на Европейската народна партия (Християндемократи) ще последва примера й на днешния пленарен вот. Подкрепям призива на докладчика да бъдат оставени в доклада таблиците на съответствието. В крайна сметка не можем да взимаме решения в Европа, без държавите-членки да предоставят информация относно прилагането им. Освен това се нуждаем от прозрачност - и съвсем ясно заявявам това пред Съвета - с оглед на повишаване на доверието в ЕС.
<P>
Накрая искам да благодаря на докладчика за добре свършената работа и за конструктивното сътрудничество Благодаря много! Докладът ще получи нашата подкрепа.
<SPEAKER ID="052" NAME="John Stuart Agnew" AFFILIATION="EFD">
(EN) Г-н председател, искам по-скоро да заявя нещо, отколкото да задам въпрос. Гласуването не беше единодушно, защото аз не съм гласувал в подкрепа на доклада.
<SPEAKER ID="053" NAME="Sergio Gutiérrez Prieto" LANGUAGE="ES">
Г-н председател, болестта син език е постоянна заплаха за нашите селскостопански животни, а оттам и за общественото здраве.
<P>
Досега използвахме активирана ваксина за борба с болестта, чиято употреба налагаше ограничения в движението на животните до определени области, за да се предотврати разпространението на вируса върху неинфектирани животни.
<P>
Следователно употребата на ваксината или ваксинирането бяха ограничени само до области, където в миналото са били открити заразени животни. Това доведе до пагубни последици за животновъдите, които се оказваха потърпевши поради две причини: първо, заради самото заболяване, и, второ, заради ограниченията.
<P>
Очевидно всеки един от тези проблеми може да бъде избегнат чрез прилагането на нова инактивирана ваксина, която, в допълнение към предотвратяването на евентуални сътресения във вътрешния пазар на селскостопански животни, ще даде възможност за разработването на нови, по-широкообхватни - и това е най-важното - стратегии за превенция за борба с болестта.
<P>
Ето защо е от жизненоважно значение за животновъдния сектор да изменим директивата, за да позволим употребата на тази ваксина, като го направим и възможно най-бързо.
<P>
Госпожи и господа, придържането към нашите Договори, особено по отношение на таблиците на съответствието, не следва да бъде оправдание за невлизането в сила на този регламент преди началото на лятото. Подобно забавяне само ще доведе до нови вреди за стопаните.
<SPEAKER ID="054" NAME="Marit Paulsen" LANGUAGE="SV">
Г-н председател, позволете ми да изразя огромната си благодарност към г-н Wojciechowski за отлично свършената и ефективна работа. Предишните оратори споменаха каква е същността на проблема: новата ефикасна ваксина. Затова искам да използвам полагащите ми се няколко секунди време, за да изтъкна, че това е вероятно първото осезаемо доказателство за това, което ще се случи в селскостопанския ни сектор след настъпването на драстичните промени в климата. В моята страна, Швеция, самата идея за наличие на болестта син език при преживните животни би звучала напълно нереално преди четири или пет години. Дотогава тази болест се проявяваше в единични случаи в Южна Европа. Днес обаче тя е факт и ние вече се сблъскахме с нашата първа епидемия от болестта. Затова за нас е много важно да задвижим въпроса с ваксинациите, но също така е изключително важно, когато говорим за климата, околната среда и бъдещето, да разберем, че промените няма да са само по отношение на засушаването или валежите. Една съществена промяна в климата ще доведе и до нещо много по-различно: епидемии от болести и епизоотии както сред хората, така и сред животните. Трябва да вземем предвид това, когато разискваме стратегията "Европа 2020" например. Каква посока възнамеряваме да поемем? Важно е за нас, като законодатели, да разберем това. Можем да взимаме решения единствено на основата на знанията, които притежаваме днес, но трябва да бъдем достатъчно гъвкави, за да можем да взимаме нови решения, когато се сдобием с нови познания и - както е в дадения случай - с нови ваксини.
<SPEAKER ID="055" NAME="James Nicholson" LANGUAGE="EN">
Г-н председател, преди всичко искам да благодаря на г-н Wojciechowski за бързината, с която успя да внесе доклада в пленарна зала. Работил е много усилено по неговото изготвяне. Искам да се върна на въпроса с таблиците на съответствието. Членът на Комисията каза, че се надява, че ще са достатъчно добри, но аз искам да отбележа, че не е достатъчно да се "надяваме". Става дума за много сериозно заболяване, което трябва да овладеем това лято. То се пренася от дребни кръвосмучещи мушици, както ги наричаме, и това лято трябва да установим контрол над него.
<P>
Г-н Wojciechowski е свършил своята част от работата и по никакъв начин не можем да го виним за каквото и да било забавяне. Би било много жалко, ако вътрешните борби в Брюксел или прекалената бюрокрация станат причина за забавяне. Със сигурност се нуждаем от действия, защото болестта се разпространява изключително бързо и трябва да имаме готовност да прилагаме ваксината извън засегнатите области. Трябва да припомня на залата, че в много от случаите, както отбелязаха г-н Wojciechowski и други оратори, профилактиката е по-добра от лечението. По този повод смятам, че трябва да пристъпим към действия, затова искам Комисията да ни даде гаранция, че бюрократичните мерки няма да ни възпрепятстват.
<SPEAKER ID="056" NAME="John Stuart Agnew" LANGUAGE="EN">
Г-н председател, това е заболяване, по отношение на което земеделските стопани следва да вземат самостоятелни решения въз основа на конкретната ситуация. Като представител на земеделските стопани в Обединеното кралство, аз ще разчитам на препоръките на ветеринарните лекари, а не на становището на бюрократите в други държави. Оценявам подкрепата на британските данъкоплатци, които финансират моите ваксини, и съм разочарован, че ЕС изобщо трябва да вземе участие в този процес. Достатъчно е, че ни дадохте болестта. Моля ви, не влошавайте допълнително нещата.
<P>
В момента обсъждаме този въпрос, независимо от уверенията, че Договорът от Лисабон не представлява основна промяна. Ако това е така, защо трябва толкова много големи и малки мерки, като тази, да бъдат вземани отново, за да са в съответствие с Договора за функционирането на Европейския съюз? Не знаем как ще бъде решен въпросът с таблиците на съответствието и темата илюстрира прекрасно объркването, до което може да доведе т.нар. съвместно вземане на решения. Макар че британското правителство ще плати каквото е необходимо за привеждане в съответствие с вашия начин на мислене, други държави-членки могат да имат съвсем различно становище по проблема.
<SPEAKER ID="057" NAME="Diane Dodds" AFFILIATION="NI">
(EN) Г-н председател, искам да изразя огромната си благодарност към докладчика за свършената от него работа. Макар и да подкрепям принципно доклада, искам да добавя, че ваксината следва да бъде прилагана единствено когато компетентните органи установят наличие на значителен риск за популацията от селскостопански животни. В Северна Ирландия както земеделските стопани, така и Министерството на земеделието и развитието на селските райони, работят изключително усилено, за да опазят Северна Ирландия като свободна от болестта син език зона.
<P>
Важно е Комисията и Съветът да признаят статута на зони, свободни от болестта син език в рамките на ЕС, и да приложат предпазни мерки за тяхното опазване. Продължава да съществува обаче значителен риск в рамките на Европа от разпространение на болестта, поради което считам, че Северна Ирландия е в правото си да използва ваксините. Компетентните органи трябва задължително да следят движението на животните и да налагат търговски забрани, където е необходимо, за да спрат разпространението на болестта син език, а също и да следят дали всички участници в процеса спазват изискванията на добрата практика.
<P>
Важно е всички държави-членки да работят заедно в конструктивен дух за намаляване на риска от разпространение на болестта син език и за защита на сектора от голяма епидемия. Комуникацията между държавите-членки и Комисията е от жизненоважно значение за наблюдението и контрола на епидемиите от болестта. Аз бих насърчила подобно отношение.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Г-н председател, епидемии като болестта син език оказват сериозно въздействие не само върху животновъдите, но и върху потребителите и европейската икономика като цяло, тъй като причиняват смъртност сред животните и сривове в търговията.
<P>
Ограниченията относно движението на животните засягат сериозно икономическите ресурси в местата или регионите, където биват налагани. При провеждането на кампания за профилактично ваксиниране например съгласно действащото законодателство трябва да се поддържа зона на ограничения, дори и да няма регистрирани случаи на болестта син език. Ето защо предложената от Комисията мярка е справедлива и икономически полезна за производителите и потребителите. В същото време тази мярка е в съответствие с принципа за използване на резултатите от всеки напредък на науката в селското стопанство.
<P>
Освен това трябва да отбележа и важния принос на европейските фондове до момента за подобряване на положението по отношение на епидемията от болестта син език. Съюзът съфинансира мащабни кампании за ваксиниране, като през последните години сумата възлиза на 270 милиона евро, както и членът на Комисията вече отбеляза. Смятам, че съфинансирането на програмите за ваксиниране следва да продължи и през следващите години, като се има предвид тяхната ефективност и новите, много по-опростени законодателни рамки, които разискваме днес.
<SPEAKER ID="059" NAME="Paolo De Castro" AFFILIATION="S&amp;D">
(IT) Г-н председател, госпожи и господа, преди всичко искам да благодаря на г-н Wojciechowski и на всички докладчици в сянка за работата им по този доклад, който има за цел да направи правилата за ваксинирането против болестта син език по-гъвкави. Комисията по земеделие и развитие на селските райони положи всички усилия спешно да одобри текста, за да може кампанията по ваксинирането да започне преди началото на лятото.
<P>
Европейската комисия представи предложение, което не взимаше предвид одобрението на Договора от Лисабон. С други думи, то оставяше правото на взимане на решения единствено на Съвета, като изцяло изключваше Парламента. След усилени обсъждания, за които искам да благодаря на Правната служба на Парламента и на секретариата на комисията по земеделие и развитие на селските райони, успяхме да стигнем до споразумение за промяна на правното основание в съответствие с член 43, параграф 2 от Договора, или, с други думи, в рамките на обикновената законодателна процедура.
<P>
Сега очакваме от Съвета да бъде също толкова ефективен, като приеме нашата позиция и включи таблиците на съответствието, за да можем да дадем своевременен отговор на европейските животновъди.
<SPEAKER ID="060" NAME="Liam Aylward" AFFILIATION="ALDE">
(EN) Г-н председател, благодарение на съчетанието от ваксинации и ограничения на движението на животни през последните години значително намаля броят на епидемиите от болестта син език. Болестта причинява големи страдания и смърт на заразените животни и има измерим отрицателен ефект върху селскостопанския сектор и общността на животновъдите. Приветствам мерките, които позволяват на държавите-членки да използват инактивирани ваксини против болестта син език в области, незасегнати от нея, и благодаря на докладчика за работата му по проблема.
<P>
Държавите-членки следва да разполагат с гъвкавостта да инициират действия и да черпят опит от технологичния напредък в областта на производството на ваксини, като по този начин намалят тежестта от болестта върху сектора на селското стопанство и предотвратят неговото възникване, без да отричат статута на свободни от болестта държави-членки, както беше преди. Ваксинирането представлява ефикасна ветеринарна мярка в отговор на болестта син език, която, придружена с по-нататъшни мерки като надзор например означава, че възможността за премахване на болестта в Европа е реална.
<P>
Ваксинирането при контрола и евентуалното премахване на болестта ще доведе до по-малки икономически загуби и ще бъде от полза за селскостопанските животни в Европа.
<SPEAKER ID="061" NAME="Julie Girling" AFFILIATION="ECR">
(EN) Г-н председател, отбелязвам със задоволство, че това законодателство ще позволи на земеделските стопани да бъдат гъвкави и ще им даде право на избор и надежда.
<P>
Твърде дълго стратегията ни за ваксиниране беше спирана поради факта, че не бяхме разработили достатъчно усъвършенствани продукти, които да позволят ваксинирането на животните извън зоните на изключване. Да се намираш в зона на изключване може да се окаже пагубно за препитанието на земеделския стопанин. Също така е пагубно да не защитим животните в Европа от болестта, особено от такава увреждаща и силно заразна болест, каквато е болестта син език. Разработването на нови ваксини и на промени в правилата, които, надявам се, Парламентът днес ще одобри, ще позволят на Обединеното кралство да се придвижи до статута на държава, свободна от болестта син език. Това ще позволи по-свободното движение на животни и ще спести средства на селските райони.
<P>
Много е важно обаче правилата да влязат в действие възможно най-скоро. Земеделските стопани в западните държави трябва да могат да ваксинират добитъка преди края на май, за да гарантират пълната защита на животните. Всички ние тук разбираме предисторията на разразилата се битка между институциите относно таблиците на съответствието, но трябва да ви кажа, че земеделските стопани, които представлявам, не я разбират и разчитат на нас, техните избрани представители, да решим проблема. Това е неотложен въпрос и здравият разум трябва да надделее. Нека да се заемем с проблема сега, да съгласуваме ускорена процедура за подобни неотложни въпроси и да се заемем с тях, като направим така, че да ваксинираме селскостопанските животни в нашите страни.
<SPEAKER ID="062" NAME="Elisabeth Köstinger" AFFILIATION="PPE">
(DE) Г-н председател, болестта син език е епидемия, която засяга преживните животни и която вече е предизвикала огромни щети на животновъдния и производствения сектор. След избухването на епидемията в няколко държави-членки през 2000 г. бяха причинени значителни икономически щети. Както винаги, когато има икономически загуби, финансовите щети засягат най-вече онези, които са най-ниско във веригата на производството. По-конкретно, процъфтяващата търговия в животновъдството се срина. Въпреки ваксинирането износът в някои държави беше напълно парализиран. В Австрия също, където животновъдството е с големи традиции, препитанието на много земеделски стопани беше застрашено.
<P>
Сега е време да помислим за превантивни действия. Заболяването още не е премахнато и може да възникне отново във всеки един момент. Трябва да се поучим от опита и да можем бързо да оказваме съдействие. Това, което беше валидно преди десет години, вече не е. Старата директива относно мерките за борба с болестта син език от 2000 г. трябва да бъде подобрена и осъвременена.
<P>
Правилата за ваксинирането, които бяха валидни тогава, трябва да бъдат адаптирани към технологичния напредък с оглед на по-ефикасната борба с болестта син език и намаляването на тежестта за земеделските стопани. Тогавашните правила са били предназначени за използването на живи атенюирани ваксини, които са били единствените налични ваксини, когато е била приета директивата преди 10 години. Днешните ваксини са много по-усъвършенствани. Трябва да отчетем този факт.
<P>
Приветствам бързото действие от страна на Комисията и Парламента и се обявявам в полза на бързото прилагане на новата директива. Като представител на селскостопанска общност знам колко важно е да се мисли с оглед на протичането на годишните цикли. Бързото вземане на решение ще ни позволи да постигнем приложимо и уеднаквено законодателство до есента, което е в интересите на държавите-членки и преди всичко на животновъдите и земеделските стопани. Много благодаря на докладчика.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Г-н председател, г-н член на Комисията, госпожи и господа, Нямам съществени възражения по предложенията в законодателната резолюция и искам да поздравя Комисията за инициативата, която има за цел признаването на научните развития и разрешаването да се използват ваксини против болестта син език извън областите, където са наложени ограничения по отношение на движението на животни, тъй като този вид ваксини не представляват риск от нежелано разпространение на вируса.
<P>
Също така искам да поздравя и да благодаря на докладчика на комисията по земеделие и развитие на селските райони, г-н Wojciechowski, и на председателя на тази комисия, г-н De Castro, за свършената от тях работа, която позволи на Съвета и Комисията да достигнат до бързо споразумение относно правното основание на предложението. Следователно, за разлика от първоначалното предложение, законодателните правомощия се поделят от Парламента и Съвета съгласно обикновената законодателна процедура, въведена от Договора от Лисабон.
<P>
Комисията по земеделие и развитие на селските райони обсъди и одобри доклада в кратки срокове, за да можем днес проведем гласуването и с оглед на това следващата стъпка към постигане на споразумение със Съвета да бъда направена възможно най-скоро, като по този начин се даде възможност новите клаузи на директивата да влязат в сила. Ето защо искам да призова Съвета да постигне компромис с позицията на Комисията и Парламента, която според мен ще бъде одобрена днес тук с огромно мнозинство.
<SPEAKER ID="064" NAME="Horst Schnellhardt" AFFILIATION="PPE">
(DE) Г-н председател, госпожи и господа, адаптирането на правилата за ваксиниране против болестта син език е в съответствие с новата политика на ваксиниране на ЕС, както е посочено в Стратегията за здравето на животните 2007-2013 г. под мотото "По-добре превенция, отколкото лечение".
<P>
Нуждаем се от по-гъвкава процедура относно ваксинирането на селскостопанските животни, ако искаме да успеем да се преборим по-ефективно с епидемии като болестта син език и да намалим въздействието от тях за селското стопанство. Несъмнено е желателно да има по-голяма гъвкавост и по-добра превенция за редица епидемии по животните.
<P>
Повече не можем да продължаваме да отстояваме строга политика за неваксиниране, както сме правили досега в рамките на ЕС. Ето защо съм на мнение, че сега предприемаме правилната стъпка. Освен това искам да подкрепя г-жа Paulsen, която каза, че в бъдеще трябва да очакваме нови епидемии по животните в резултат от изменението на климата. Това на свой ред означава, че ни трябва ясна стратегия, и в това отношение, разбира се, можем правилно да приложим въпроса на практика. В този смисъл бих искал отново да заявя, че не трябва да има повече обсъждания в Комисията и относно унищожаване на трупове на животни.
<P>
В случая с болестта син език сме се възползвали, разбира се, от подкрепата си за научни изследвания, благодарение на което сега разполагаме с инактивирана ваксина и можем да проведем всеобхватно ваксиниране, което преди беше много опасно и много трудно. Ето защо сега се намираме в ново положение.
<P>
Искам също да благодаря на докладчика за експедитивната работа. Опитът ни е научил да очакваме първите епидемии в края на лятото или през есента. Ето защо държавите трябва да разработят подробни стратегии за ваксиниране и да ги прилагат.
<P>
Искам да кажа на г-н Agnew, че добрият ветеринар би препоръчал ваксиниране, защото ветеринарите искат тъкмо това и защото това чувах през цялото време, докато течеше обсъждането.
<P>
Разбира се, това не е краят на проблема. Комисията трябва да разработи регламенти за прилагане и да ги адаптира към новия процес. Това трябва да стане толкова бързо, колкото тук в Парламента. Ето защо призовавам Комисията да работи бързо, така че да можем да използваме постигнатия научен напредък преди края на годината.
<SPEAKER ID="065" NAME="Marc Tarabella" AFFILIATION="S&amp;D">
(FR) Г-н председател, г-н член на Комисията, госпожи и господа, аз съм благодарен на колегата, г-н Wojciechowski, за настоящия доклад, който ни припомня важността от подходящо законодателство по въпроса.
<P>
Въпреки това, независимо дали става дума за жива атенюирана или инактивирана ваксина, като се има предвид настоящото ниво на познание, което имаме, кръвните изследвания не ни позволяват да разберем по какъв начин патогенът, причиняващ болестта, е попаднал в кръвообращението на животното - с други думи, дали е от ваксина или от див тип вирус. Така че, докато не се разработи инактивирана ваксина с белязан вирус - тоест, такава, при която патогенният организъм е с ваксинален произход - ще бъде невъзможно да правим разлика между ваксинирано животно и животно, заразено с вируса. Въпреки това ваксинирането е жизненоважно условие за обявяването в регион или страна, които са обявени за свободни от всякакво заразяване. Съществува обаче голям риск защитените от заразяване държави да поставят търговски бариери между себе си и държавите, които използват инактивираната ваксина.
<P>
Поради тази причина Европейският съюз е длъжен да насърчи продължаването на научните изследвания в областта на създаване на белязана инактивирана ваксина, за да се гарантира биологичната сигурност в рамките на Съюза, нещо, което ще ни позволи по-ефикасно да съчетаваме здравните и търговските подходи.
<SPEAKER ID="066" NAME="Mairead McGuinness" AFFILIATION="PPE">
(EN) Г-н председател, важно е да отбележим коментара на члена на Комисията, че проявите на болестта син език са намалели от 48 000 случая през 2008 г. на 120 през 2010 г. Въпреки това все още не сме сигурни каква ще бъде бъдещата тенденция, затова разработването на инактивираната ваксина и обсъждането относно техническите подробности, свързани с прилагането й, са много уместни.
<P>
Би било полезно, ако представители на Съвета можеха да присъстват сега в пленарната зала, за да обърнем внимание на въпроса дали те наистина имат желание да предоставят таблиците на съответствието, които според Парламента и Комисията са от изключително значение - а вероятно това е въпрос, на който Съветът може да ни предостави доста бърз отговор. Превенцията на всички болести, и по-конкретно на тази, се съсредоточава върху животновъдството, ограничаването на тяхното придвижване, защитата им от преносители на вируса и върху въпроса, който обсъждахме тази сутрин - а именно, ваксинирането.
<SPEAKER ID="067" NAME="Oldřich Vlasák" AFFILIATION="ECR">
(CS) Г-н председател, проблемът с използването на инактивираната ваксина за ваксиниране извън затворената зона е, че животните ще покажат положителни резултати на серологичните тестове, а за да определим дали животните са били ваксинирани или действително са болни, ще трябва да направим вирусологично изследване, което е много по-скъпо. Това ще създаде проблеми по отношение на търговията със и преноса на животни. Предвид факта, че това ще включва транспонирането на директивата в националното законодателство, трудно бихме могли да спазим крайния срок 30 юни 2011 г. по процедурни причини. Лично аз не съм съгласен да се промени датата за влизането в сила на директивата от по-ранната дата 20-ти на датата на деня след нейното публикуване. Освен това трябва да разберем, че изработването на таблици на съответствието ще увеличи допълнително административната тежест.
<SPEAKER ID="068" NAME="Giommaria Uggias" AFFILIATION="ALDE">
(IT) Г-н председател, госпожи и господа, смятам, че отбелязваме крачка напред към разбирането, че проблемът не се отнася само до определени области в Европа, Южна Европа или Северна Африка. Въпреки това гледам положително на тази мярка.
<P>
Искам да попитам г-н Tarabella дали той и Комисията не смятат, че също така спешно следва да се заемем с въпроса за прилагането към ветеринарните служби, така че наистина да има мярка, която да позволи премахването на проблема в целия Европейски съюз.
<SPEAKER ID="069" NAME="Peter Jahr" AFFILIATION="PPE">
(DE) Г-н председател, подобряването на разпоредбите за ваксинирането против болестта син език е много важен въпрос. Новите инактивирани ваксини позволяват за първи път на производителите да изключат риска от заразяване с това потенциално изключително опасно заболяване, защото вече могат да бъдат използвани и в области, където досега не са откривани случаи на болестта син език. С оглед на това трябва многократно да подчертаваме, че селското стопанство - включително износът на животни за разплод - е важен фактор във всички европейски държави. Следователно земеделските стопани се нуждаят от възможността да се възползват от най-новите научни достижения в областта на здравето на животните, използвани за разработването на тези ваксини.
<P>
В момента се нуждаем най-вече от две неща. Първо, от бързо решение относно проблема с практиките в Европейския съюз. Второ, според мен също толкова спешно се нуждаем от задължението държавите-членки да уведомяват за въвеждането на мерки или, с други думи, от задължението държавите-членки да докладват пред Комисията.
<SPEAKER ID="070" NAME="Марош Шефчович" LANGUAGE="EN">
Г-н председател, най-напред искам да благодаря на залата за решителната подкрепа за това предложение и за това, че призна неотложността на проблема и необходимостта от много бързи процедури.
<P>
Някои от вас говориха за проблема с таблиците на съответствието. Нека само ви припомня, че Председателският съвет добави нов тласък в решаването на проблема и му придаде огромно значение, особено като призна проблема с транспонирането на законодателството на ЕС в националното законодателство.
<P>
Искам да попитам наистина ли е толкова трудно за държавите-членки да уведомяват Комисията относно правната правното основание, въз основа на което транспонират законодателството на ЕС в националното. Наистина ли е толкова трудно? Сигурен съм, че когато става дума за това как да се транспонира законодателство, държавите извършват известна подготовка и решават как възнамеряват да го транспонират.
<P>
Мисля, че всички признаваме факта - и вече проведохме няколко разисквания по въпроса - че се отразява лошо на Европейският съюз, когато транспонирането на законодателството на ЕС се извършва неравномерно. По-конкретно, по толкова важен въпрос като обсъждания днес, неправилното транспониране на законодателството може да има разрушителни последствия.
<P>
В същото време, както казах във встъпителните си бележки, искам да подчертая, че Комисията очевидно е против ненужното забавяне. Съзнаваме напълно неотложността на въпроса. Ето защо се надявам, че с помощта на по-голяма гъвкавост и интензивни преговори можем да решим проблема. Комисията ще се опита в максимална степен да бъде полезна, така че да можем да приемем директивата преди началото на сезона, през който може да има евентуална епидемия от болестта син език.
<P>
Що се отнася до готовността на Комисията да приложи тази мярка, искам да уверя г-н Schnellhardt и г-н Uggias, че Комисията е изпълнила своите задължения. Мерките, които трябва да бъдат приложени, са почти готови. Това, което ни трябва, е одобрението на предложението от законодателя. След като го получим, ще можем да действаме много бързо.
<P>
Още веднъж искам да благодаря на докладчика и на залата за решителната подкрепа за тази мярка.
<SPEAKER ID="071" NAME="Janusz Wojciechowski" LANGUAGE="PL">
Г-н председател, искам да благодаря на всички колеги, които взеха участие в разискването и изразиха подкрепата си за моя доклад. Благодаря на всички докладчици в сянка и на членовете на комисията по земеделие и развитие на селските райони, с чиято помощ успяхме да процедираме с доклада така бързо и ефикасно. Не се случва често да приемем единодушно положителен документ, който очевидно се стреми да подобри съществуващото положение.
<P>
Що се отнася до таблиците на съответствието, за които стана дума в хода на обсъждането като евентуален източник на проблеми, смятам, че ще ми бъде трудно да застана на страната на административните органи или правителствата на държавите-членки. Създаването на таблиците и изпращането им на Комисията наистина няма да представлява чак такъв проблем. Това, което е сигурно обаче, е, че гражданите, които пожелаят да проверят дали законодателството на тяхната държава-членка съответства на законодателството на Европейския съюз, ще срещнат по-големи затруднения. Те ще са тези, които ще трябва да полагат усилия и да направят проучване ако тези таблици не съществуват, както беше практиката досега. Често пъти човек трудно се ориентира в законодателството на ЕС. Смятам и се надявам, че този инструмент ще бъде достъпен за всеки, който проявява интерес, а не само за Комисията, и че ще бъде леснодостъпен документ, който при необходимост ще е налице. Освен това ще бъде и много полезен документ.
<P>
Призовавам Съвета да не отменя въпроса с таблиците на съответствието и ако се налага, поне да не го прави в този случай, за да могат да влязат в сила новите ваксини през настоящия сезона съгласно очакванията. Не можем да си позволим никакво забавяне, защото това ще компрометира нашата бърза и ефективна работа. Благодаря ви още веднъж за помощта по изготвянето на доклада.
<SPEAKER ID="072" NAME="Председател">
Разискването приключи.
<P>
Гласуването ще се проведе след малко.
