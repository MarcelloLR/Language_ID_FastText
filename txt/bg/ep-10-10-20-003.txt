<CHAPTER ID="003">
Подготовка на срещата на високо равнище на Г-20 (11-12 ноември) - Подготовка на заседанието на Европейския съвет (28-29 октомври) - Финансова, икономическа и социална криза: препоръки за мерките и инициативите, които следва да се предприемат - Подобряване на рамката за икономическо управление и стабилност в ЕС, по-специално в еврозоната (разискване)
<SPEAKER ID="009" NAME="Председател">
Следващата точка е общото разискване относно:
<P>
изявленията на Съвета и на Комисията относно подготовката на срещата на високо равнище на Г-20 (11-12 ноември),
<P>
изявленията на Съвета и на Комисията относно подготовката на заседанието на Европейския съвет (28-29 октомври),
<P>
доклада на г-жа Berès относно финансовата, икономическа и социална криза: препоръки за мерките и инициативите, които следва да се предприемат (междинен доклад), и
<P>
доклада на г-н Feio относно подобряването на рамката за икономическо управление и стабилност в ЕС, по-специално в еврозоната.
<SPEAKER ID="010" NAME="Оливие Шастел" LANGUAGE="FR">
Г-н председател, г-н Барозу, г-н член на Комисията, госпожи и господа, от името на Съвета искам да Ви благодаря, г-н председател, за възможността да представя подготовката, която се извършва в рамките на Съвета, за следващото заседание на Европейския съвет.
<P>
Европейския съвет ще има натоварен дневен ред. Фокусът несъмнено ще бъде икономическото управление. Както знаете, работната група, председателствана от г-н Ван Ромпьой, одобри окончателния си доклад на своето заседание в понеделник.
<P>
Докладът съдържа важни и конкретни препоръки и предложения, които трябва да ни дадат възможност да направим качествен скок в европейското икономическо управление. По-конкретно препоръките целят подобряване на финансовата дисциплина, разширяване на икономическото наблюдение, развитие и задълбочаване на координацията, укрепване на рамката за управление на кризи и укрепване на институциите.
<P>
Всички препоръки могат да бъдат приложени бързо посредством законодателство. Естествено ние се надяваме, че Европейският съвет ще може да ги одобри, за да даде възможност на Комисията, Парламента и Съвета да постигнат бърз напредък по тези изключително важни въпроси. Това във всеки случай ще изпрати положителен сигнал за намерението ни да предприемем необходимите мерки за справяне с важното икономическо предизвикателство пред нас.
<P>
Вярно е, че беше повдигнат въпросът за проучване на други възможности, които отиват по-далеч от препоръките и извън обхвата на Договорите. Имам предвид въпроси като спиране на правото на глас или въвеждане на нови правила за гласуване, като обратно мнозинство.
<P>
Очевидно въпросите не са леки нито от техническа, нито от политическа гледна точка. Те ще бъдат дискутирани на Европейския съвет следващата седмица.
<P>
Друга важна точка от дневния ред на Европейския съвет е подготовката на заседанието на Г-20. Всъщност Европейският съвет ще трябва да определи позицията на Съюза въз основа на подготвителната работа, извършена вчера от Съвета по икономически и финансови въпроси. Общо казано, важно е заседанието на Г-20 в Сеул да отбележи ускоряване на усилията за прилагане на рамката за насърчаване на по-стабилен, по-устойчив и по-балансиран растеж. По-конкретно трябва да се справим с големите глобални икономически дисбаланси, които могат да компрометират растежа.
<P>
От 2008 г., с началото на кризата и мерките, предприети за преодоляването й - с други думи, от дългоочакваното нарастване на значението на Г-20 - нещата се промениха коренно. Причината е много проста: практическото значение. Самият характер на много решения, които имат преки последици за нашите съграждани, се промени в рамките на няколко месеца от местно или национално равнище на международно равнище. Глобализацията означава, че сега трябва да действаме едновременно на европейско равнище и на международно равнище по повечето въпроси.
<P>
Всички знаем, че беше необходимо време на Европейския съюз да постигне споразумение относно нов Договор, който също така има за цел да утвърди ролята на Съюза на международната сцена. Отне ни почти 10 години да изготвим Договора, но едва 10 месеца - да осъзнаем колко важен е той.
<P>
Г-20 доказа своя успех от зараждането си, но считам, че най-трудното и най-важното изпитание предстои през следващите няколко седмици и месеци, когато ще трябва да се справим със сериозния риск да загубим инерция.
<P>
Европейският съюз в момента подготвя две важни заседания, и двете в Корея, първото след два дни. Първото е заседанието на министрите на финансите и управителите на централните банки от Г-20, а второто - срещата на високо равнище на Г-20 в средата на ноември.
<P>
По същество приносът на Съюза за стабилен, устойчив и балансиран растеж се основава на: 1) благоприятстващи растежа и диференцирани планове за фискална консолидация; 2) стратегията "Европа 2020" за структурните реформи, необходими за подкрепа и на създаването на работни места; 3) програмата за реформиране на финансовия сектор и пазари; и 4) засилване на икономическото управление на Съюза. По последната точка можем да представим заключенията на работната група на срещата на високо равнище през ноември, след като бъдат приети от Европейския съвет.
<P>
Ще добавя, че Европейският съюз проявява голям интерес към процеса на партньорска оценка в рамките на Г-20. Като европейци ние сме свикнали с този вид упражнение и знаем колко интересно и полезно може да бъде. Ясно е, че всеки трябва да изиграе своята роля и да покаже истинско желание да допринесе за рамката за растеж.
<P>
Войната срещу протекционизма не се печели с една битка, а като бдим ден след ден. За останалите - въпреки че работата на техническите структури, като Съвета за финансова стабилност, председателстван от Марио Драги, напредва добре и че цялостната интеграция, особено в определени области, по мое мнение, върви в правилната посока - също така е важно да се извърши реформа на Международния валутен фонд в дългосрочен план.
<P>
Европейците са готови да спазят поети задължения, особено поетите миналата година в Питсбърг, за да се гарантира, че новият МВФ представя по-добре новата международна икономическа действителност и оттук, че развиващите се икономики играят по-голяма роля и имат по-голям глас. Но искам да заявя ясно: не може да се очаква Европа да направи всички отстъпки в това отношение.
<P>
Всички развити държави трябва да допринесат. Вече обявихме по какво имаме изрично желание да преговаряме от гледна точка на представяне, управление и споделяне. Считаме, че това е една добра основа за постигане на компромис. Така че никой да не вини Европа, ако нищо не се промени в това отношение.
<P>
Като Съюз сме договорили помежду си всичко това, както и редица ключови въпроси и мандата на заседанието на министрите на финансите от Г-20, което ще се проведе тази седмица. Направили сме го, за да гарантираме, че европейците не само говорят с един глас, но също така се фокусират върху защитата и насърчаването на своите най-важни интереси. Председателството и Комисията ще направят всичко възможно да защитят и подкрепят тези интереси, произтичащи от общата ни позиция, която е плод на няколкомесечна работа на всички държави-членки.
<P>
По отношение на изменението на климата, на теория намерението е да не се провежда подробно обсъждане на Европейския съвет, тъй като Съветът по околната среда вече прие на 14 октомври много подробен текст със заключения, формиращ европейската позиция. Все по-належащо е да се върви напред с изпълнението на амбициозна схема за борба с изменението на климата след 2012 г. и за целта Европейският съюз продължава да защитава поетапен подход, който се основава на Протокола от Киото и на резултатите от конференцията в Копенхаген и който проправя пътя за цялостна и правно обвързваща глобална рамка, като се вземат предвид политическите насоки, очертани в окончателния документ от Копенхаген.
<P>
Конференцията в Канкун трябва да постигне балансиран резултат, който отчита интересите на страните и ни позволява да затвърдим постигнатия до момента напредък. Съюзът изрази предпочитанието си за един правно обвързващ инструмент, който да обхваща основните елементи на Протокола от Киото. Може да предвиди втори период съгласно Протокола от Киото при няколко условия. Това следва да се случи в контекста на по-широко споразумение, което да бъде подписано от всички големи икономически сили, да олицетворява амбицията и ефективността на международните действия и да отговори на спешната нужда да се защити целостта на околната среда.
<P>
Искам накратко да спомена подготовката на позицията на Европейския съюз с оглед на срещите на високо равнище със Съединените американски щати, Русия и Украйна. За първи път подготовката на срещите на високо равнище с основните партньори на Съюза се обсъжда от държавните и правителствените ръководители, в съответствие със заключенията на Европейския съвет от 16 септември. Идеята е държавните и правителствените ръководители да проведат открит дебат относно основните предизвикателства в отношенията ни с нашите партньори. Без да правя прогнози, накратко ще спомена ключовите въпроси за предстоящите срещи на високо равнище.
<P>
Със сигурност ще бъде важно срещата на високо равнище със САЩ да се концентрира върху няколко ключови въпроса. Като цяло тя ще трябва да отбележи засилване на трансатлантическото сътрудничество, което е основно средство за разработване на ефективни решения за общите предизвикателства пред нас. Освен това ден след заседанието на Г-20, срещата на високо равнище между Европа и САЩ ще представлява важна възможност да се отчетат резултатите и да се разработи общ подход към няколко настоящи икономически проблема. Трябва да се стремим да разработим общ подход и по отношение на развиващите се икономики.
<P>
Срещата на високо равнище следва също така - или поне се надяваме - да предостави възможност за съживяване на Трансатлантическия икономически съвет, като го превърне в икономически форум, който далеч надхвърля чисто регулаторни въпроси. Съветът би могъл да разгледа начини за преодоляване на кризата и за насърчаване на растежа и заетостта на основата на засилен мандат.
<P>
Възнамеряваме също така да използваме срещата на високо равнище да се подготвим за Канкун и очевидно очакваме важен положителен сигнал от нашите партньори от САЩ.
<P>
И накрая, дневният ред ще включва и важни въпроси в областта на външната политика, по-специално по отношение на Судан и Иран.
<P>
Що се отнася до срещата на високо равнище с Украйна, за днес следобед е планирано друго разискване с върховния представител, така че ще ми простите, ако не кажа нищо повече по въпроса сега.
<P>
На срещата на високо равнище с Русия Европейският съюз възнамерява да изрази пълната си подкрепа за партньорството за модернизация, което ще ни позволи да засилим нашето сътрудничество във всички области, особено в ключови области като иновации и енергетика.
<P>
Това, г-н председател, г-н Барозу, госпожи и господа, са основните точки, които трябва да бъдат дискутирани на Европейския съвет следващата седмица: наистина натоварен и важен дневен ред.
<SPEAKER ID="011" NAME="Жозе Мануел Барозу" LANGUAGE="EN">
Г-н председател, днес разискваме на първо място въпросите, които ще бъдат разгледани следващата седмица от Европейския съвет. Ще се концентрирам върху най-важните според мен теми: икономическото управление в Европейския съюз, разбира се, и извън него - освен много важната среща на високо равнище със САЩ и също срещата на високо равнище с Русия - най-важните според мен срещи на високо равнище: на Г-20 в Сеул, както и конференция в Канкун относно изменението на климата.
<P>
Реформата на нашето икономическо управление е крайъгълен камък на устойчивото ни възстановяване и доверието в нас. Ето защо Комисията предприе много амбициозен подход от началото на обсъжданията. Предложенията, внесени от Комисията миналия месец, целят да превърнат спешността, произтичаща от кризата, в амбициозна правна реалност. Те решават основните въпроси относно това, как Европейският съюз да се сдобие с реално влияние в икономическата политика чрез подходящо координирано фискално наблюдение и за преодоляване на макроикономическите дисбаланси, създавайки, както много често казваме, истински икономически Съюз в Европа.
<P>
Приветствам вниманието, което Парламентът обръща на предложенията. Ранно съгласие на първо четене ще докаже, че Европейският съюз желае да приложи новата си визия на практика. Трябва да се опитаме да въведем разпоредбите до средата на следващата година. Затова призовавам държавите-членки да извървят пътя към постигането на важните цели и да следват неотложния дневен ред.
<P>
Досега сме постигнали по-стабилен консенсус относно ключови области на действие за укрепване на Пакта на стабилност и растеж и за преодоляване на макроикономическите дисбаланси, благодарение и на работата на работната група под председателството на г-н Херман ван Ромпьой.
<P>
След като приключат всички дискусии и се вземат всички решения, резултатът от процеса следва да бъде визия за икономическо управление, която е много по-цялостна, много по-настроена към необходимостта да се предотвратят проблеми, на първо място, и много по-солидно обоснована чрез използването на санкции.
<P>
Но нека да е ясно: цялостният резултат трябва да представлява реална промяна на сегашното положение. Трябва да покажем на нашите граждани, че Европейският съюз си е извадил всички изводи и поуки от кризата.
<P>
Някои други въпроси все още трябва да бъдат решени. Особено важен въпрос е как да заменим сега действащия кризисен механизъм, договорен през май, с по-постоянен механизъм след изтичането му през 2013 г. Ще направим всичко възможно да избегнем подобни кризи, но също така ще направим всичко по силите си да бъдем по-добре подготвени, отколкото бяхме сега. Подготвеността и наличието на стабилен и постоянен кризисен механизъм могат да предотвратят подобно развитие в бъдеще.
<P>
Комисията взема под внимание становищата, изразени от държави-членки, в полза на изменение на Договора, за което, както всички знаем, е необходимо единодушието на държавите-членки. На този етап Комисията ще се съсредоточи върху същността. С това имаме предвид създаването на постоянен механизъм, който може да осигури защита в критични моменти, като свежда до минимум моралния риск и като гарантира, че подобен инструмент ще се използва само в краен случай, в общ интерес.
<P>
Ако и когато се реализира в пълен размер, резултат от цялата работа ще бъде това, от което имаме нужда: система, която предоставя стимули за държавите-членки да провеждат разумна икономическа и фискална политика и стимули за инвеститорите да спазват отговорните практики за кредитиране.
<P>
Като цяло считам, че се движим добре. Взехме си поуки от кризата. В интерес на своите граждани Европейският съюз въвежда система за управление, която е напълно обновена в сравнение с положението от преди кризата, и сега поставяме системата на много по-здрава основа.
<P>
Нашият опит в икономическото управление, но също с "Европа 2020" и финансовия регламент, ще ни предостави подходящата платформа да вървим напред към Г-20 в Сеул. Тази среща на високо равнище идва в критичен момент. Тя ще бъде истинско изпитание дали Г-20 може да осигури координацията, от която се нуждае световната икономика, чрез съвместни решения на глобално равнище. Считам, че може и че Европейският съюз ще изиграе ключова роля за постигането на успех в Сеул.
<P>
Какво искаме да постигнем в Сеул? Първо, трябва да си припомним, че Г-20 изигра важна роля за преодоляване на кризата. Направи го, като действа колективно, и сега, когато навлизаме в нов етап, трябва да продължим да действаме колективно, в сътрудничество. Това означава да приемем, че световните дисбаланси са грижа за всички и че всички големи икономики играят роля в намирането на решение. И да, не можем да пренебрегнем факта, че валутните курсове са важен фактор тук.
<P>
Второ, трябва да видим и действия спрямо международните финансови институции. Реформата на МВФ, в частност, закъснява. Другите трябва да отговорят на гъвкавостта, показана от Европейския съюз.
<P>
Трето, с подкрепата на Парламента ние сме по средата на основна реформа на нашата собствена финансова система и отново искам да ви благодаря за акцента, който поставяте върху необходимостта да я постигнем възможно най-скоро.
<P>
Трябва да поддържаме инерцията на Г-20. Напредъкът е добър, но сега трябва да се уверим, че продължава при изпълнението.
<P>
Искам финансовият сектор да участва тук. Ето защо Европейският съюз следва да продължи да настоява за данък върху финансовите операции в световен мащаб. Междувременно Комисията иска да проучи други начини за гарантиране на справедливо участие на финансовия сектор на европейско равнище, като например данък върху финансовите дейности.
<P>
За първи път дневният ред на следващата среща на високо равнище на Г-20 ще включи и развитието. Ще бъде приет многогодишен план за действие, който да ръководи общите ни усилия в тази област. Комисията от самото начало е силен поддръжник на тази идея, съвместно с корейското председателство. Трябва да покажем, че растежът в дневния ред на Г-20 също така включва и подпомага развиващите се страни. Същевременно искаме да привлечем нововъзникващите икономики в международна рамка за развитие, която е в съответствие с основните принципи на политиката за развитие и позволява по-добра координация.
<P>
Вчера, когато говорих тук, в Страсбург, с генералния секретар на ООН, г-н Бан Ки-Мун, той изрично спомена въпроса и беше много благодарен за подкрепата на Европейския съюз.
<P>
И накрая, Г-20 трябва да поеме водеща роля по отношение на търговията. Споразумението ни с Корея, което съвсем не е алтернатива на СТО, следва да вдъхнови нашите партньори да дадат тласък за бързото приключване на преговорите от Доха, възползвайки се от момента.
<P>
В навечерието на Канкун искам да кажа няколко думи за тази много важна конференция. Трябва да останем съсредоточени върху нашите цели, да бъдем амбициозни за Европа, а също и за света. Трябва да придвижим международния процес напред. Това не е лесно. Знаем, че при някои от нашите ключови партньори темпото на промените се забави, вместо да се ускори.
<P>
Нека не забравяме, че междувременно въвеждаме най-конкретната и ефективна система за намаляване на емисиите в света. Това е най-силната ни карта и колкото по-близо стигаме до прилагането на новата система за търговия с емисии, толкова по-силна става тя. Доверието в нас няма равно, основано е на стабилен консенсус между Парламента, държавите-членки и Комисията за това, което трябва да направим.
<P>
Когато стигнем до Канкун, нека не се разсейваме със спорове относно формата. Трябва да влезем в процеса на ООН с много увереност и решителност. Канкун няма да е краят на историята, крайният пробив, но може да бъде много важна стъпка по пътя. ЕС трябва да изпрати ясно и последователно послание, за да придвижи преговорите напред. Трябва да се стремим към пакет от конкретни мерки, ориентирани към действия, които могат да породят доверие в процеса и да ни приближат към нашата крайна цел.
<P>
Затова се обърнах към членовете на Европейския съвет миналата седмица. Изложих балансирана и реалистична според мен позиция, която продължава да ни придвижва напред, без да създава нереалистични очаквания. Време е Европа да поеме водещата роля, като посочи как Канкун може да направи редица важни стъпки напред, като спази важни ангажименти, като бързото финансиране, и преди всичко като посочи ясно, че продължаваме да даваме пример.
<P>
Растежът на икономиката на Европейския съюз тази година ще е по-голям от първоначално прогнозирания, но възстановяването все още не е пълно; няма място за самодоволство, както казваме няколко пъти, особено когато виждаме все още много високото равнище на безработицата.
<P>
Всички знаем, че през последните месеци сме изправени пред сериозни предизвикателства, както е посочено ясно в доклада на г-жа Berès, който ще разисквате сега. Приветствам амбицията и широкия консенсус в залата по тези важни въпроси, но всички знаем, че безработицата е сериозна, а публичните разходи се свиват. Нашите граждани показват своите безпокойства и ние трябва да ги вземем под внимание.
<P>
Но знаем и че можем да намерим отговори като Европейски съюз. Предложихме някои важни законодателни акта относно икономическото управление. Излязохме с "Европа 2020". На този етап именно искам да ви припомня стратегията за растеж, защото растежът - интелигентен, приобщаващ, устойчив растеж - е отговорът. Това е отразено и в отличния доклад на г-н Feio.
<P>
Предложихме широка гама от мерки за регулиране на финансовия пазар. Приветствам съгласието на законодателя с нашите предложения относно финансовия надзор. Истината е, че ако повечето наблюдатели бяха попитани преди две години дали Европейският съюз е готов за европейска система за надзор, повечето щяха да кажат "не, не е възможно". Сега показахме, че е възможно.
<P>
Следваме цялостен подход, който включва различните измерения. Позволете ми да подчертая и съгласието, постигнато вчера от Съвета, по предложението на Комисията относно хедж фондовете. Надявам се, че тази позиция сега може да доведе до окончателни преговори в Европейския парламент, така че Европейският съюз най-накрая да се възползва от дългоочакваното регулиране и да бъдем водачи по въпроса в Сеул.
<P>
Отбелязваме напредък и в други области, защото трябва да видим реалната икономика. Искам да поздравя Парламента за работата по нова директива относно борбата със забавянето на плащанията по търговските сделки. Директивата ще предостави по-добра защита на кредиторите, в повечето случаи малки и средни предприятия (МСП), като същевременно зачита свободата на договаряне. Публичните органи ще трябва да извършват плащането в срок от 30 дни или ще дължат лихва в размер на 8%. Знаете колко очаквано е това от МСП, които остават най-важният сектор в нашата икономика.
<P>
Работата ни не е приключила. Всички предложения трябва да бъдат доведени до край, но те започват да показват резултати. Целта е да ни изведат от кризата и по пътя на възстановяването, постигайки отново темповете на растеж, които създават заетост, и гарантирайки, че нашата социална пазарна икономика ще бъде готова за XXI век. Много благодаря за вниманието.
<SPEAKER ID="013" NAME="Pervenche Berès" LANGUAGE="FR">
Г-н председател, г-н Шастел, г-н Барозу, финансовата, икономическа и социална криза, в която се намира светът от няколко години, ще струва 60 трилиона щатски долара в световен мащаб, което се равнява на един процент от годишния растеж. Трябва да направим нещо по въпроса. Това ще доведе до равнище на безработицата в Европейския съюз от 11% до края на годината, на фона на нова валутна война, причинени от опасността от вторична рецесия, по думите на нашите икономисти.
<P>
Изправени пред тази ситуация, усетих нагласата в залата, че е наш дълг да изпратим силно послание към другите институции, към Комисията и Съвета, да кажем, че трябва да обединим сили отново около добавената стойност на европейския проект и че въпросът може да се обобщи с няколко думи: имаме колективна отговорност и трябва да приложим стратегия за целия ЕС, която ще ни позволи, в областта на енергетиката, да бъдем силни във вътрешен план и по този начин силни и във външен. Трябва да разчитаме на собствените си сили, а за целта се нуждаем от европейско равнище.
<P>
Но, г-н Барозу, за нас икономическото управление не е визия. То е средство за продължаване на стратегията, на основата на която решаваме какви ресурси са необходими. Това са, на първо място, финансови средства. Налице е предизвикателството да приведем прегледа на финансовата перспектива в съответствие с фокуса върху стратегия за европейска енергийна общност. Необходимо е предложение, което отхвърляте: облагането на финансовите операции. Необходимо е да се предостави значителен европейски заем за финансиране на дългосрочни инвестиции. Необходимо е да се възстанови балансът на данъчното облагане в Европа, така че да насърчава работата и заетостта, а не капитала, и да не застрашава околната среда. Необходимо е да се координират бюджетите на държавите-членки с европейския проект, така че усилията да бъдат насочени в една и съща посока.
<P>
По отношение на управлението предлагаме назначаване на "г-н Евро", за да се гарантира хармонично и балансирано икономическо управление. Предлагаме също така да не се съсредоточаваме изцяло върху ситуацията в държавите с дълг, а да я балансираме с оценка на държавите с излишък. Освен това в рамките на паричен съюз дългът следва да се управлява общо и следва да можем да предвидим общи дългови инструменти. Искаме финансовата реформа, за която работите толкова усилено, г-н Барозу, да се концентрира върху нуждите на европейците, а не само върху целите за финансова стабилност. Искаме финансовите пазари да бъдат реформирани по начин, който съживява понятията за етика и морал, който подпомага създаването на работни места и дългосрочните инвестиции.
<P>
Никой европейски проект не може да успее, ако не е подкрепен от държавите-членки. Единственият начин Европейският съюз да покаже най-доброто от себе си е да накара държавите-членки да искат да го подкрепят. Дебат, фокусиран единствено върху налагането на санкции, няма да накара европейците да искат да се включат отново със своите държави-членки в проекта. Искаме решителни действия, основани на добавената стойност на европейския проект, за да можем да изведем европейците от рецесията и да гарантираме, че в бъдеще всеки в Европа ще има работа, ще излезе от бедността и отново ще има вяра в европейския проект.
<P>
Това е нашата амбиция. Надявам се, г-н Барозу, че я споделяте и ще възприемете много от предложенията, които правим тук, от името на цялата зала.
<P>
(Ръкопляскания)
<SPEAKER ID="014" NAME="Diogo Feio" LANGUAGE="PT">
Г-н председател, г-н Барозу, г-н Рен, искам да ви поздравя по-специално за положителния диалог между Парламента и Комисията. Първо искам да благодаря на всички, които работиха по доклада и го направиха възможен, особено на всички докладчици в сянка, с които имахме възможността да обменим мнения и да изградим консенсус. Постигането на консенсус често беше трудно поради няколкото тенденции в Парламента: от ляво на дясно, защитници на по-голям суверенитет или по-модерен тип суверенитет и застъпници на определени институции. Така че имаше много мнения, но целта беше една: намирането на решения на сегашната криза.
<P>
Кризата показа, че Европа не реагира навреме и често не реагира добре. Кризата показа, че много правителства в рамките на Европейския съюз все още провеждат политика, която не се основава на истински факти. Именно поради тази причина са необходими решения и Европейският парламент трябва да ги предложи с подходящ и твърд глас. Някои от решенията ще бъдат краткосрочни, а други - дългосрочни.
<P>
По същество внасяме осем препоръки. Идеята за многостранно наблюдение на развитието на макроикономическата обстановка в Съюза и в държавите-членки се внася, за да се постигнат по-пълно целите на стратегията "Европа 2020", да се постигне Европа на растеж и да се укрепи пакт за стабилност, но и за растеж.
<P>
Внесени са и предложения за укрепване на Пакта за стабилност и растеж и за подробно проследяване какво се случва с дълга, за укрепване на икономическото управление в еврозоната от страна на Еврогрупата и за създаване на здрав и надежден механизъм за предотвратяване на прекомерен дълг и за решаване на проблема с дълга за еврозоната, което може да включва създаване на Европейски валутен фонд. Внесени са също и идеите за преглед на бюджетните, финансовите и данъчните инструменти на ЕС, за регламент относно финансовия пазар с ясно макроикономическо измерение и за по-голяма надеждност за статистиката на ЕС.
<P>
Накрая се предлага по-добро представяне на Съюза в икономическата и паричната област. Парламентът демонстрира или може да демонстрира твърда позиция по всички тези въпроси. Стремим се към по-добра институционална координация между Европейския парламент и националните парламенти. Можем да допринесем за по-добри решения при бъдещи кризисни ситуации или трудности. Отсега нататък Европа разполага с инструментите да отговори по-добре в областта на икономиката; Парламентът има голям принос за това и ще продължи да има.
<P>
Започваме законодателен дебат по шест предложения, внесени от Комисията, по които, считам, Парламентът ще отстоява своята позиция. Именно поради тази причина ще споделя изненадата си, че не се споменава за позицията на Парламента и за диалога между залата и Съвета в документа на Съвета, внесен вчера.
<P>
В заключение, ще кажа следното: Европейският парламент има собствена позиция, независимо от различията ни. Европейският парламент желае силна Европа и по-добро икономическо управление, с по-голям растеж и просперитет.
<SPEAKER ID="015" NAME="Marta Andreasen" LANGUAGE="EN">
Г-н председател, в моето становище по доклада на г-н Feio относно управлението и рамката за стабилност подчертах три неща.
<P>
Първото е необходимостта наистина да санкционираме държавите-членки, които нарушават Пакта за стабилност. Само преди няколко дни френският министър-председател и германският канцлер дори се съгласиха да изменят Договора, така че да се въведат по-строги санкции срещу държавите, които заплашват стабилността на еврото. Подчертах и необходимостта да се даде приоритет на разходите от бюджета, в случай че държава-членка трябва да бъде спасена. И накрая, посочих необходимостта от оценка на въздействието върху кредитния рейтинг на Европейския съюз, тъй като той е гарант на европейския механизъм за финансово стабилизиране.
<P>
Съответните параграфи бяха изменени и вече не са част от моето становище. Чувствам се длъжна при тези обстоятелства да се отрека от него.
<SPEAKER ID="016" NAME="David Casa">
докладчик по становището на комисията по заетост и социални въпроси. - (MT) Няма съмнение, че Европейският съюз беше за пример с начина, по който избра да продължи с регулаторните и надзорните мерки. Това е отразено в новия надзорен пакет, който позволява някои системни рискове да бъдат идентифицирани своевременно.
<P>
От друга страна, когато става дума за концепцията за икономическо управление, никой не може да отрече, че все още предстои дълъг път. Всяка държава-членка, която пренебрегва своите задължения и отговорности, по-специално по отношение на Пакта за стабилност и растеж, създава сериозни проблеми за други държави-членки. Затова сме длъжни да направим всичко възможно да насърчим сериозно спазване на договорените правила, за да гарантираме стабилност в държавите-членки - както финансово, така и физически.
<P>
Много съм доволен от препоръките, които представих в комисията по заетост, и се радвам, че бяха взети под внимание. Считам, че докладът допринася за по-добро наблюдение в Европейския съюз и за укрепване на комисията по заетост.
<SPEAKER ID="017" NAME="António Fernando Correia De Campos" LANGUAGE="PT">
Г-н председател, госпожи и господа, всички признаваме, че наблюдението на краткосрочните и дългосрочните макроикономически променливи в Европейския съюз се провали, не на последно място по отношение на бюджетните рамки и националния дълг. Кризата направи още по-належаща необходимостта от укрепване на единния пазар, като се вземат предвид предложенията на г-н Монти и г-н Grech. Важно е да се развият електронната търговия и международната търговия, да се опростят процедурите за онлайн плащания, да се стандартизират продуктите и услугите и да се хармонизират фискалните инструменти, за да се засили доверието на потребителите и да се стимулира икономиката.
<P>
Съюзът трябва да излезе от кризата по начин, който е устойчив, като се гарантират стабилен растеж и отговорни бюджети, но и заетост. Следва да бъде задължително показатели като равнището на безработицата и на заетостта сред активното население да бъдат част от системата за надзор.
<P>
Показателите, които ще измерват напредъка на стратегията 2020, също не трябва да се забравят. Проучването на възможността за издаване на еврооблигации може да представлява възможност да се проучат по-подробно финансовите инструменти за защита срещу спекулации и да се приложат на практика.
<P>
Искаме да бъде нещо повече от проучване. Създаването на Европейския валутен фонд заслужава нашата подкрепа и го считаме не просто за дисциплинарен инструмент, но преди всичко за средство за намаляване на спекулативното манипулиране на пазарите на дългови инструменти. Сътрудничеството ни с докладчика, г-н Feio, беше ползотворно и позволи постигането на текст, който е цялостен, балансиран и богат.
<SPEAKER ID="018" NAME="Martin Schulz">
от името на групата S&D. - (DE) Г-н председател, ако погледнете списъка на ораторите, ще видите, че следващ е моят колега, г-н Jáuregui Atondo. Преди той да вземе думата, позволете ми като председател на нашата група да информирам залата, че тази сутрин г-н Jáuregui Atondo беше назначен от испанското правителство за министър в председателството. Както можете да си представите, това е голяма чест за нашата група. Поздравявам го искрено.
<P>
(Ръкопляскания)
<SPEAKER ID="019" NAME="Ramón Jáuregui Atondo" LANGUAGE="ES">
Г-н председател, искам да благодаря на моя приятел, г-н Schulz. Разполагам само с една минута да ви кажа, че считам, че през последните няколко месеца Европа постигна изключителен напредък по отношение на икономическото управление.
<P>
Любопитно е, че срещата на високо равнище между Франция и Германия преди два дни отвори врати за нова надежда: възможността за преразглеждане на нашите рамки и договори относно икономическото управление.
<P>
Знам, че това е въпрос, който малко уплаши държавите-членки. Въпреки това считам, че като проевропейци знаем, че за да постигнем икономическото управление, най-вероятно ще са необходими реформи, които ще трябва да се договорят.
<P>
Искрено вярвам обаче, че споразумението между Франция и Германия отваря възможност за доклада Feio, който ще приемем по-късно - по предложение на комисията по конституционни въпроси - да разгледа необходимостта от приспособяване на нашата конституционна рамка към управление, което не е само пакт за стабилност. Това е задълбочено управление, с цел да се сближат икономиките по такъв начин, че да бъдат конкурентоспособни, да създават работни места и да доведат до преразпределението, към което ние, като социалдемократи, винаги сме се стремили.
<P>
(Ръкопляскания)
<SPEAKER ID="020" NAME="Joseph Daul" LANGUAGE="FR">
Г-н председател, госпожи и господа, общото между заседанията на Европейския съвет и на Г-20 е необходимостта да се направят нужните корекции след финансовата криза.
<P>
За Европейския съюз тези корекции включват поставяне в ред на националните и европейските публични финанси и защита на нашата валута, еврото, чрез вътрешното му укрепване и защитата му спрямо останалите основни валути. На Европейския съвет ще преобладават дискусиите относно икономическото и финансовото управление на Европа. Групата на Европейската народна партия (Християндемократи) приветства първоначалните линии на работната група на г-н Ван Ромпьой, включително плановете за система от санкции срещу държавите-членки, които не отговарят на критериите на Пакта за стабилност.
<P>
Но предстои още работа, с повече метод на Общността и с по-малко междуправителствен метод. Приветствам работата на Комисията в тази насока. Съветът трябва да помни, че Парламентът е съзаконодател и ще играе пълноценна роля в определянето на предстоящите реформи. Колкото по-голямо е участието на Парламента на ранен етап, толкова по-голям шанс имаме да постигнем задоволителни и навременни резултати. Призовавам г-н Ван Ромпьой да обърне внимание на това.
<P>
Госпожи и господа, Европа трябва да направи така, че гласът й да се чуе в дебата за относителните стойности на валутите, и Европейският съвет трябва да установи нашата позиция по въпроса следващата седмица, преди срещата на високо равнище на Г-20 в Сеул. Европа и нейните партньори, в частност САЩ, трябва да напомнят на развиващите се страни техните задължения. Валутният дъмпинг и социалните последици, които произтичат от него, повече не трябва да бъдат позволени.
<P>
Три основни теми ще бъдат на масата на срещата на високо равнище в Сеул: реформа на международната валутна система, разбира се, но също и стабилността на стоките - особено на храните и енергията - и глобалното управление. Европа има какво да каже по всяка от темите, но ще се ползва с доверие само ако въведем в цялата Общност ефективни вътрешни инструменти за управление на публичните финанси.
<P>
Госпожи и господа, няма да можем да повлияем върху глобалното управление и няма да имаме място на международната сцена, ако не предприемем често непопулярните усилия да изчистим нашите финанси и ако не се придържаме към нашите приоритети в борбата с изменението на климата и в политиката за развитие.
<P>
(Ръкопляскания)
<SPEAKER ID="021" NAME="Martin Schulz" LANGUAGE="DE">
Г-н председател, искам да цитирам пасаж от изявлението, направено от държавните и правителствените ръководители на срещата на високо равнище на Г-20, проведена в Питсбърг на 24 и 25 септември 2009 г. - т.е. преди една година. Правителствените ръководители се ангажираха: "Да създадем рамка, която определя политиките и начина, по който действаме заедно, за да генерираме стабилен, устойчив и балансиран растеж в световен мащаб. Необходимо е трайно възстановяване, което да създаде добрите работни места, от които се нуждаят нашите хора." Чудесно! Предполагам, че подобен пасаж ще бъде написан и тази година по време на следващата среща на високо равнище, а също и на всички други срещи на високо равнище. Това ме кара да попитам какво е направено междувременно за постигането на стабилен, устойчив и балансиран растеж, който да създаде работните места, от които се нуждаят нашите хора. Описанието е правилно, но това, което се създава, е философия на европейско равнище - в Европейския съвет - според която едностранното съкращаване на обществените услуги чрез бюджетни намаления е универсално лекарство за стабилизиране на нашия континент, вместо да се отчита фактът, че инвестициите, които стимулират растежа, са основна предпоставка за създаването на повече работни места и чрез по-голям икономически растеж - за укрепването на държавните приходи - когато е толкова спешно да се консолидират държавните бюджети и да се позволи на държавите да изпълняват своите задължения. Това, което виждаме в Европа, е, че в резултат на повече или по-малко чернобял манихейски процес, при който разходите са нещо лошо, а съкращенията - добро, се оказваме в ситуация, при която най-тежко засегнатите от кризата държави - Ирландия и Гърция, са в рецесия или с нулев растеж. На практика се постига точно обратното на описаното тук като цел. Това е поразително. Още повече, че тези, които бяха източникът на кризата, които причиниха кризата - финансовият сектор, тези, които спекулираха необуздано - не са подведени под отговорност, като бъдат накарани да допринесат за държавните приходи чрез мерки като данък върху финансовите операции. Това може да се застъпва на европейско равнище, но дори и тогава се отлага с мотива, че "Г-20 никога няма да го одобри". Разбира се, че Г-20 няма да го одобри, ако първо не го пробваме на европейско равнище.
<P>
Това е несправедливост, която е особено поразителна, тъй като липсата на действия от страна на държавните и правителствените ръководители - фактът, че ни водят в грешната посока на социалния дисбаланс - непрекъснато се засилва. Бунтуващите се по улиците са прави, че в Европа не се борим със социалния дисбаланс, а по-скоро го засилваме допълнително с неправилни политики. Задача на Парламента е да разясни проблема и да разработи стратегии за противодействие. Затова настояваме за данък върху финансовите операции. Докладът на г-жа Berès и докладът на моята колега, г-жа Podimata, ще ни покажат дали залата е готова да каже: "Знаем, че няма да е лесно, но настояваме Европейският съюз да започне да облага с данъци финансовия сектор транснационално, ако не може да го прави на национално равнище."
<P>
Има и друг повод за тревога. Случилото се в Довил между г-н Саркози и г-жа Меркел обръща институционалната структура на Европейския съюз с главата надолу. Питам се кога г-н Ван Ромпьой ще си направи съответния извод. Той беше поканен със своята работна група да работи по подробното описание на необходимите реформи - това всъщност трябваше да е ваша задача, така че беше малко нахално да поискате г-н Ван Ромпьой да го направи - а на всичкото отгоре горкият човек работи тайно и преди да може да представи каквото и да било, нашата очарователна двойка в Довил заяви: "Вече решихме всичко". Това, което направиха Никола и Ангела - този самозван френско-германски управителен комитет - е обида за институциите на Европейския съюз.
<P>
(Ръкопляскания)
<P>
На мястото на г-н Ван Ромпьой щях да им кажа какво да направят с работата си. Не можете винаги да служите за изтривалка и да се примирявате с подобни обиди. Има и друго: ако нашата хубава двойка беше погледнала отвъд канала, щеше да види белите скали на британското крайбрежие, където е необходим референдум за изменението на Договора - поне ако може да се вярва на г-н Камерън. Наистина ли смятате, че г-н Камерън ще приеме изменението, без да сложи допълнителни спирачки в Договора, които да забавят европейското право? Това наистина ще отвори кутията на Пандора. Надявам се нашата очарователна двойка да не се срути на пода.
<P>
Затова повтарям: Европа се води в грешната посока институционално и по същество.
<SPEAKER ID="022" NAME="Guy Verhofstadt" LANGUAGE="EN">
Г-н председател, може би мога да започна от там, където спря г-н Schulz. Може би можем да поискаме конвент сега, ако желаят да изменят Договора. Обикновено това, което трябва да направим, е да поискаме конвент. Това е първото, което трябва да направим, но нещата не са стигнали толкова далеч, струва ми се. Сега е необходим спешен компромис в рамките на Европейския съвет относно икономическото управление и укрепването на Пакта за стабилност.
<P>
Измина почти една година от началото на кризата с гръцкия дълг. Тя започна през декември 2009 г. и сега е време да се стигне до завършек, до споразумение. На масата има три предложения. Нека е ясно. Получихме предложението на Комисията, предложението на работната група, а вчера и предложението, което наричаме "сделката от Довил". То е третото на масата. И е добре според мен, че Парламентът анализира различията между трите предложения, за да реши дали са подходящи.
<P>
Комисията направи според мен добри, смели и съгласувани предложения преди няколко седмици. Предложението на работната група се различава от тях по това, че предлага Съветът да действа въз основа на препоръки, а не на предложения на Комисията. Има голяма разлика, защото препоръките могат да бъдат променени, а предложенията на Комисията - не. Освен това има по-дълга процедура за анализ в предложението на работната група, което също го отличава от предложението на Комисията.
<P>
Но трябва да кажем, че предложението на работната група запазва полуавтоматичния характер на санкциите и поддържа обратното мнозинство, предложено от Комисията.
<P>
От вчера имаме и трето предложение - "сделката от Довил". Трябва да кажа, че едно споразумение между Франция и Германия често може да бъде полезно за работата на Съвета, но този път не е. Защото френско-германското предложение от Довил просто разчита на запазването на старото гласуване с квалифицирано мнозинство в рамките на Съвета, така че вместо да се налага да се търси мнозинство, което да блокира автоматичните санкции на Комисията, техните предложения изискват такова мнозинство за налагането на санкциите, предложени от Комисията. Считам, че това е огромна разлика, тъй като полуавтоматичният характер на санкциите в предложението на Комисията не присъства в предложението от Довил.
<P>
Не знам дали познавате Довил, но освен плаж и няколко красиви хотела, има и казино. Затова може би следва да говорим не за сделката от Довил, а за френско-германския хазартен компромис, защото той е точно такъв. Това предложение позволява на държавите-членки да продължат да играят с еврото и еврозоната.
<P>
Ако имате достатъчно подкрепа в рамките на Съвета, давайте; можете да направите точно това, което Гърция направи. Ако имате достатъчно подкрепа в Съвета, давайте. Начало на залаганията! Давайте.
<P>
Първата част от сделката от Довил отслабва не само предложението на работната група, но най-вече пакета на Комисията. Намирам това за напълно непонятно, особено от Германия. От десет месеца те настояват за по-смели санкции, а вчера направиха точно обратното. Предложението представлява отслабване на смелите предложения на Комисията. И идва точно в момент, когато г-н Трише, председателят на Европейската централна банка, иска по-смели решения, по-смели предложения, дори по-смели от първоначалните предложения от Комисията.
<P>
Моето заключение е, че Парламентът има мисия: да обърне сделката, или хазартния компромис, от Довил. Нека се придържаме към добрите предложения на Комисията и да извършим необходимата законодателна работа.
<SPEAKER ID="023" NAME="Daniel Cohn-Bendit" LANGUAGE="FR">
Г-н председател, г-н Шастел, г-н Барозу, госпожи и господа, г-н Verhofstadt се измори днес! Но думите му са важни, както и изказването на г-н Schulz. Аз също имам какво да кажа.
<P>
Знаете ли филма "Жюл и Жим"? Е, има една жена - г-жа Меркел. Знаем кой е Жюл - г-н Саркози. Проблемът е кой е Жим. Г-н Камерън или г-н Барозу? Това е дилемата на Комисията.
<P>
Считам, че Парламентът и Комисията трябва да разговарят помежду си честно сега, защото политиката на Съвета - г-н Verhofstadt е прав в това отношение - и на френско-германския съвет на директорите е против Европейския съюз. Тяхната политика не отразява същността на ЕС и ролята ни днес е да преодолеем различията помежду ни - г-н Daul е прав тук - и да спасим Европейския съюз и общностния метод. За да го направим, Комисията, Парламентът и всички ние трябва да разберем, че няма да има победители в тази игра, ако не намерим общ подход между Комисията и Парламента, Парламента и Комисията.
<P>
Г-н Барозу, вярвам Ви, когато казвате, че искате данък върху финансовите операции или финансовите дейности. Не това е проблемът, а как действително да го направим. Не е достатъчно да се каже "искам". Моят четиригодишен син казва: "Аз искам". Въпросът е да измислим как можем да постигнем нашата цел и считам, че Комисията не следва да иска поредното проучване, както направи Съветът по околна среда вчера, за да разбере дали влошаването на климата е наистина толкова сериозно, че Европа да ускори намаляването на емисиите на въглероден диоксид - напълно нелепо е да се иска ново проучване. Не. Какво би донесло за Европа едно голямо проучване на финансовите операции и данък върху тях? Данък в размер на 0,01% върху финансовите операции ще се равнява на 80 милиарда евро. Ако заделите 30 милиарда евро за намаляване на националните вноски и оттук за намаляване на националните бюджети, получавате допълнително 50 милиарда евро за бюджета на ЕС. Сто и двадесет милиарда евро минус 30 милиарда прави 90 милиарда, плюс 50 прави 140 милиарда. Значи е възможно да се приложат европейските политики, необходими след Лисабон, и държавите-членки и ЕС ще бъдат победителите. Това обаче предполага наличието на европейска визия.
<P>
Второ, г-н Барозу, относно дефицита: по мое мнение има дефицит и дефицит. Като холестерола: има положителен и отрицателен маркер. Дефицитът, който инвестира и следователно предоставя на държава или на Европа перспективи, не е отрицателен. Ако инвестираме, както сме правили и преди, в отраслите от миналото, които са непродуктивни - говоря за въглищата - инвестираме в нещо, с което хвърляме парите си на вятъра, защото то е безсмислено, и така губим. Но ако инвестираме в енергиите на бъдещето и производството на бъдещето, печелим.
<P>
Следователно това, което трябва да направим и за което призовавам и либералите, е не просто да говорим за "стабилност, стабилност", но и направим разлика между това, което следва да правим, и това, което вече не следва да правим; не просто да говорим за "дефицит", а да кажем "това е продуктивно" или "това не е продуктивно". Ако постигнем съгласие, макар че ще бъде трудно, ако успеем да стигнем до споразумение, ще бъдем в състояние да се противопоставим на постоянните манипулации на Съвета.
<P>
Проблемът днес е, че много правителства желаят да намалят европейския аспект на политиката, а нашата роля е да го защитаваме и увеличаваме, защото без него няма да можем да се измъкнем от положението.
<P>
Виждате, г-н Барозу, имаме общ интерес, но трябва да го доведем до неговия завършек. Не върху Парламента трябва да оказвате натиск, а върху Европейския съвет.
<SPEAKER ID="024" NAME="Председател">
Както виждате, не следя точно времето, отчасти защото всички изказвания бяха много приятни, както и много силни - МВФ, казина и холестерол - чудесно гориво за разискването.
<SPEAKER ID="025" NAME="Michał Tomasz Kamiński" LANGUAGE="PL">
Всички разказваме различни анекдоти в разискванията днес, което породи историческа асоциация в мен. Осемнадесет години живях в държава на реалния социализъм, където всеки следващ конгрес на партията залагаше нови икономически цели и партийните конгреси казваха на гражданите на моята държава - а същото важи и за други държави с истински социализъм - че нещата ще се оправят и как следва да се оправят. Нещо повече, по онова време имаше министерство на вътрешната търговия в моята страна, макар да нямаше вътрешна търговия.
<P>
Слушайки някои от изказванията днес, оставам с впечатлението, че предложението на Европейската комисия има за цел да възстанови приоритета на икономическото над политическото мислене. Над политическия начин на мислене, който задушава икономическата дейност, защото днес политици на национално равнище и - както чуваме - от популистки съображения наистина искат да сочат с пръст Европа. Те казват, че ни трябва по-малко Европа и че Европа не е решението, тъй като това до известна степен ги спасява в очите на избирателите. Ако не направим нещо, което да накара държавите да осъзнаят, че ще има тежки последствия, ако провеждат нерационални икономически политики, няма да стигнем доникъде. Необходима е обаче и солидарност. Във френско-германското предложение виждам реалната опасност да се окажем в ситуация, в която по-силните държави ще имат по-голяма свобода на действие, а Гърция няма да може да излезе извън определени граници. Гърция ще трябва да намали разходите, но по-силните държави ще извадят късмет и изведнъж ще открием, че ще им бъде позволено да нарушават правилата по политически причини. Искам да кажа следното: нуждаем се от европейска солидарност и затова се нуждаем от европейска солидарност.
<P>
В заключение, г-н председател, искам да кажа, че знам, че защитавате европейската солидарност. Последното решение на Европейската комисия относно газовото споразумение между Полша и Русия - за което искам да благодаря - е чудесен пример, че общностният аспект работи, включително в интерес на държави като Полша. Искам да кажа още веднъж, г-н председател, че не можем да променим действителността с магическа пръчка. Ако стигнем дотам, че политическите решения, съчетани с популизма, който съществува днес в някои части на Европа, да доминират над икономическото мислене, тогава амбициозните планове за засилване на пазара - което считам за много добър план (изречението не е довършено). Смятам, че като членове на ЕП сме наясно колко далеч сме все още от общ пазар, само като погледнем сметките за роуминг, които получаваме всеки месец. Ако имаме общ европейски пазар, но все още трябва да плащаме за роуминг, е съвсем ясно, че все още имаме да извървим дълъг път, преди да постигнем целта си за икономическа интеграция.
<SPEAKER ID="026" NAME="Patrick Le Hyaric" LANGUAGE="FR">
Г-н председател, г-н Шастел, г-н Барозу, ако съм Ви разбрал правилно, г-н Барозу, изхождаме от напълно противоположни анализи, тъй като Вие казахте, че икономическата криза е приключила, докато нашата група, Конфедеративната група на Европейската обединена левица - Северна зелена левица, смята, че тя се задълбочава. За преодоляване на кризата препоръчвате строги мерки с Пакта за стабилност и сега - засилване на санкциите. Според мен е необходимо точно обратното: повишаване на работните заплати, нов фискален подход в тяхна подкрепа и данък върху финансовите операции, подобряване на социалното благосъстояние, защита на обществените услуги и смела политика по заетостта.
<P>
За съжаление се опасявам, че Вашата стратегия може да постави Европейския съюз в голяма беда. Не сте ли чули за силата на протестите на хората в целия Европейски съюз? Вчера за шести ден милиони хора излязоха на улицата в цяла Франция с подкрепата на 70% от населението. Не виждате ли опасността, която ни заплашва днес? Европейската идея, понеже се основава на конкуренция и политика на напълно свободна търговия, се сблъска челно с парите в икономическите войни, а сега и валутните войни. Защо не разгледаме нова система: фонд за човешко и социално развитие вместо Пакта за стабилност, заедно с Европейската централна банка, който да бъде в състояние да рефинансира дълговете на държавите-членки и националните банки, чрез създаване на пари, при лихвени проценти, благоприятни за социалните критерии?
<P>
Както го виждам аз, Европейският съюз трябва да поеме инициативата за създаване на нов световен паричен ред, като започне с приемане на предложението на Китай за обща международна търговска валута. Подобно на Тайланд и Бразилия, защо Европа не започне с въвеждането на данък върху чуждата валута, за да облекчи валутното напрежение?
<P>
Г-н председател на Комисията, представители на Съвета, считам, че е дошло времето да обмислим нови инициативи и да чуем мнението на хората.
<SPEAKER ID="027" NAME="Nigel Farage" LANGUAGE="EN">
Г-н председател, г-н Барозу, със сигурност показвате мускули, като използвате правомощията, предоставени Ви от Договора от Лисабон, който прокарахте с незаконни средства. Сега правите всичко възможно на световната сцена и в рамките на ЕС да придобиете всички атрибути на държавността.
<P>
Това личи в най-голяма степен от последното Ви предложение за налагане на пряк данък от европейските институции на народите на континента.
<P>
Разбира се, в миналото имаше много успешно движение за независимост под лозунга "Няма данъчно облагане без представителство", а Вие със сигурност не сте наш представител. Не сме гласували за Вас и не можем да Ви отстраним, така че смятам, че с този пряк данък в действителност допуснахте грешка.
<P>
И колко скъпо става членството в клуба. Само преди две години нетната вноска на Великобритания беше 3 милиарда британски лири годишно. Тази година е 6 милиарда. Следващата година ще бъде 8 милиарда. По-следващата трябва да бъде 10 милиарда, а сега разбираме, че искате да ни отнемете отстъпката. Искате да отмените британската отстъпка, което ще означава, че до 2013 г. нашата вноска ще бъде 13 милиарда британски лири. Ще се е увеличила четири пъти за шест години.
<P>
Данъкоплатците във Великобритания, осъзнавайки всичко това, виждайки вашия пряк данък, просто ще решат, че не можем да си позволим Европейския съюз.
<P>
Но виждам лъч на надежда: сделката от Довил между г-жа Меркел и г-н Саркози, от която всички сте толкова ужасени днес. Надявам се да се осъществи. Нека да имаме нов договор. Самият Вие изглежда почти го подкрепяте. Нека имаме нов европейски договор и да го поставим на референдум в много държави, особено във Великобритания, където хората ще решат, че това е една много лоша сделка за Великобритания. Ще гласуват да напуснем Европейския съюз.
<P>
Благодаря. С радост ще си тръгнем.
<P>
(Ораторът се съгласява да отговори на въпрос, зададен чрез вдигане на синя карта съгласно член 149, параграф 8)
<SPEAKER ID="028" NAME="Martin Schulz" AFFILIATION="S&amp;D">
(DE) Г-н председател, имам въпрос към Вас, г-н Farage. Може би ще бъдете така любезен да ни отговорите. Силно сте загрижен за британската данъчна хазна. Също като мен, в началото на мандата имахте възможността да изберете от коя хазна да се заплащат дневните Ви пари: от Обединеното кралство или от Европейския съюз. Ще кажете ли пред залата дали дневните Ви се плащат от бюджета на ЕС или сте избрали националната система в Обединеното кралство?
<SPEAKER ID="029" NAME="Nigel Farage" AFFILIATION="EFD">
(EN) Г-н председател, считам, че трябва да се премахне понятието европейски пари. Преди да съществува пряк данък, до днес няма такова нещо като европейски пари: това са нашите пари. Ние сме сериозен нетен вносител в Европейския съюз без каквато и да е икономическа полза в замяна! Това са нашите пари!
<SPEAKER ID="030" NAME="Жозе Мануел Барозу" LANGUAGE="EN">
Г-н председател, обикновено не се намесвам, но искам да повдигна процедурен въпрос.
<P>
Не за първи път г-н Farage ми казва: "Не сте избран". Със сигурност не съм избран от Вас, но съм избран от Парламента.
<P>
(Ръкопляскания)
<P>
Бях избран от Парламента с тайно гласуване, а Вие сте част от него. Смятам, че повтарянето на твърдението, че аз или Комисията не сме избрани, представлява липса на уважение към Комисията и към Парламента, чийто член сте.
<P>
(Ръкопляскания)
<SPEAKER ID="031" NAME="Francisco Sosa Wagner" AFFILIATION="NI">
(ES) Г-н председател, да видим дали мога да успокоя донякъде ожесточеното разискване.
<P>
Жалко е, че, заедно с Европейския съюз, някои от неговите държави-членки са все още част от Г-20. Въпреки тази аномалия, която със сигурност отслабва имиджа на Европа в света, би било добре, ако поне имаше като цяло обща позиция на този световен форум.
<P>
Каква би била общата позиция? По моето скромно мнение следното: първо, приемането на глобално споразумение за преодоляване на последиците от кризата не трябва да се забавя с приемане само на финансово споразумение; второ, Европа трябва да запази еврото като валутата ориентир или, ако предпочитате, като котва, която да попречи на сътресенията на пазара да ни завлекат със себе си и да повторим грешките, допуснати през XX век; трето, еврото трябва да олицетворява това, което Европа трябва да представлява в света на демократични ценности и свободи.
<P>
Накратко, трябва да бъдем наясно, че в глобален свят, в глобалната игра тези, които играят само с национални карти, губят.
<SPEAKER ID="032" NAME="Othmar Karas" AFFILIATION="PPE">
(DE) Г-н председател, г-н Барозу, госпожи и господа, в разискването става ясно едно: сделката от Довил ни пречи да преодолеем кризата, тя е крачка назад за Европейския съюз и ни показва, че очарователната двойка не се е поучила от неподходящото поведение на Франция и Германия през 2002 г. и 2005 г., когато двете държави започнаха да подкопават Пакта за стабилност. Вместо това сега виждаме продължение на същото неподходящо поведение.
<P>
Искаме да преодолеем грешките от миналото. Искаме европейски отговор на национализма и ветото, вградено в повечето европейски регулаторни уредби. Направихме го при надзора над финансовите пазари. Правим го с доклада в отговор на кризата. Правим го с доклада Feio и с ежедневната си законодателна дейност. Нека се съсредоточим върху това и да не позволяваме да бъдем пращани в глуха улица, включително в настоящото разискване. Трябва да продължим напред. Трябва да намерим отговорите. Докладът на петте групи изпраща ясно послание. Все още не сме преодолели кризата. Фискалните и паричните политики не са заместител на структурните реформи. Заявяваме ясно, че искаме дефицитът да бъде намален като предпоставка за осигуряване на бъдещето. Не можем да го намалим, като прекараме ножицата през него. Това трябва да стане в резултат от реформи, инвестиции, спестявания и промени. Докладът изпраща ясен отговор, че искаме да имаме повече Европа като част от решението. Нека направим следващата стъпка в процеса на интеграция - създаването на икономически съюз, на социален съюз, на съюз на отбрана и сигурност, и нека направим така, че общият пазар да е вътрешният пазар на всички наши граждани. Европейската общност - инициативата за Европейския съюз - е отговорът. Работната група и Довил се провалиха.
<SPEAKER ID="033" NAME="Stephen Hughes" AFFILIATION="S&amp;D">
(EN) Г-н председател, както чухме, работната група, председателствана от г-н Херман ван Ромпьой, представи своя доклад. Той съдържа предложения за преодоляване на кризи и за бюджетна дисциплина, т.е. само част от картината.
<P>
Подчертавам, че това са само предложения. Сигурен съм, че министрите от ЕКОФИН, които доминираха в работата на работната група, искат това да е краят, но не е. Това е началото. Намираме се в самото начало на законодателния процес. Надявам се всички институции да осъзнаят, че работата на Европейския парламент по законодателните предложения на Комисията сега ще трябва да се извършва в условията на напълно демократичен процес със Съвета.
<P>
Работната група каза, че целта й е да постигне голям скок към по-ефективно икономическо управление. Считам, че това, което предлага, е по-скоро потенциална стъпка назад по отношение на просперитета и благоденствието на Европа. Работната група предлага укрепване на инструментите, но само на тези, които се фокусират върху фискалната дисциплина. Това е проблем. Икономическата координация е нещо повече от фискална дисциплина и няма да се постигне икономически съюз, докато не се признае значението на баланса. Това неминуемо ще доведе до изкривяване на икономическите политики, които не обръщат достатъчно внимание на други полезни политически цели за провеждането на макроикономическата политика, а с това имам предвид растежа, инвестициите и заетостта.
<P>
Г-н Барозу, не е нужно друга работна група да излезе с балансиран набор от политически мерки. Необходимо е Комисията да използва правото си на инициатива да представи предложения по отношение на растежа, инвестициите и заетостта.
<P>
По отношение на настоящите предложения считам, че Парламентът носи огромна отговорност през следващите месеци. Трябва да направим някои промени в съответствие с доклада Feio, който ще гласуваме днес. Смятам, че са необходими три основни промени: процедурата при прекалено големите салда трябва да бъде достатъчно широка, за да обхване трудовите пазари, включително равнището на безработицата, и следователно Съветът по заетостта трябва да се включи, когато е уместно; качествената оценка на размера на публичния дълг и коригиращите мерки на Пакта за стабилност и растеж трябва да обърнат сериозно внимание също така на равнището и развитието на публичните инвестиции и връзката с 2020 г. в новата система трябва да бъде ясна и да се използва в максимална степен.
<P>
Относно управлението ще спомена само две неща на този ранен етап. Съветът трябва да ръководи системата и да носи цялата политическа отговорност, както и да гарантира надлежното участие на всички съответни формации на Съвета - не само на ЕКОФИН - където е необходимо.
<P>
И накрая, Европейският парламент трябва да участва в целия процес, за да гарантира най-високото ниво на демократична легитимност. Само погледнете предложението за Европейския семестър, за да видите до каква степен ролята на Парламента липсва във всичко това. Колеги от всички политически групи работят по предложения за засилване на участието на Парламента. Надявам се те да бъдат приети от останалите институции, за да се даде на процеса нужната демократична легитимност.
<SPEAKER ID="034" NAME="Olle Schmidt" AFFILIATION="ALDE">
(SV) Изминалата година показа, че ЕС може да взема важни решения в трудни ситуации. За съжаление, последните няколко дни са разочароващи. Когато ЕС се нуждае от ясни и строги бюджетни разпоредби, Франция и Германия се колебаят. Това буди тревога. Нашето послание е: оставете на мира предложението на г-н Рен.
<P>
Искам да благодаря безрезервно на г-жа Berès и на моите колеги в специалната комисия по финансовата, икономическа и социална криза, които показаха, че в Европейския парламент можем да излезем извън партийните граници и да намерим общи решения в интерес на Европа. Групата на Алианса на либералите и демократите за Европа внесе предложение за изменение, съгласно което ако се въведе данък върху финансовите операции, задължително трябва да се направи в световен мащаб. Важното в случая е да се направи на световно равнище.
<P>
Не трябва да се позволи на национализма да намери отново място в Европа. Това е пазарна икономика с ясни граници и свободна търговия, която създава просперитет. Имаме нужда от по-единна Европа, по-отворена Европа, по-силна Европа - просто се нуждаем от повече Европа.
<P>
Предложените санкции първоначално ще се прилагат само за държавите от еврозоната. В това отношение искаме да видим текст, който включва всички 27 държави-членки. Затова искам да внеса устно предложение за изменение на доклада Feio, което се надявам, че Парламентът ще може да подкрепи. Докладчикът и групата на Прогресивния алианс на социалистите и демократите в Европейския парламент заявиха, че ще го направят. Ще прочета текста:
<P>
(EN) Доколкото е възможно, всички 27 държави-членки следва да прилагат в пълна степен всички предложения относно икономическото управление, като за държавите-членки извън еврозоната това ще бъде на доброволни начала.
<P>
(SV) Днес не е време да създаваме ЕС, който е в опасност да разедини Съюза.
<SPEAKER ID="037" NAME="Pascal Canfin" AFFILIATION="Verts/ALE">
(FR) Г-н председател, г-н Барозу, г-н Рен, искрено се надявам, че ще обърнете внимание на работата на Европейския парламент по въпросите, с които се занимаваме днес - докладите Berès и Feio - защото, разбира се, работим като съзаконодатели по отношение на икономическото управление. Мога да ви кажа, че заедно с поне четири проевропейски групи в Парламента положихме реални усилия да изготвим компромиси, които ще постигнат нещо. Идваме от дискусиите, в които се опитахме да решим проблемите.
<P>
Някои говорят за бюджет, други за данъци, а трети за управление. Това, което е необходимо днес, е Комисията - ваша задача е да го направите, ние се опитваме да го направим, но е и ваша задача - да предложи цялостен пакет: нещо в духа на доклада Монти и в съответствие с това, което Мишел Барние се опитва да направи в контекста на вътрешния пазар. Очаквам цялостен пакет от г-н Барозу, който да ни покаже как да излезем от икономическата криза. Той следва да касае не само макроикономическото управление, а да обърне внимание на три или четири досиета в областта на макроикономиката, данъците и бюджета, преди да бъде изготвен.
<P>
Сигурен съм, че ако го направите, много голямо мнозинство в Европейския парламент ще подкрепи инициативата. Ако погледнем само въпроса за публичните финанси например, преди две-три години Комисията и нейните служби казваха, че от всички държави Испания се придържа най-стриктно към Пакта за стабилност и растеж и че публичните финанси на Испания са в ред. Проблемът е, че нестабилността дойде от другаде и сега Испания е в ужасно положение, също като Ирландия. Можем ясно да видим, че съсредоточаването единствено върху публичните финанси няма да ни помогне да се справим с кризата.
<P>
Компромисите, които предложихме в различните представени днес доклади, които ще гласуваме утре, представляват сумата от тези въпроси. Те са начин да се каже: да, трябва да засилим бюджетната дисциплина. Разбира се, че трябва. Но за да гарантираме, че бюджетната дисциплина няма да доведе до социално разделение, а само до съкращаване на публичните разходи, се нуждаем същевременно от пакет относно европейския бюджет, който ще финансира инвестиции, и от данъчен пакет, който ще позволи на държавите-членки да наложат определени данъци.
<P>
Последният ми въпрос към г-н Рен, и особено към г-н Барозу, е: наистина ли подкрепяте общата корпоративна данъчна основа? Действително ли я подкрепяте? Въпросът се отлага от Комисията в продължение на 10 години и за 10 години не успяхте да го решите. Време е да го направите.
<P>
(Ръкопляскания)
<SPEAKER ID="038" NAME="Roberts Zīle" AFFILIATION="ECR">
(LV) Благодаря, г-н председател, г-н Барозу (който напусна залата).
<P>
Първо искам да благодаря на докладчика, на докладчиците в сянка и на председателя на комисията, г-н Klintz, за компромиса, който накрая успяхме да постигнем. Ще посоча само две неща в доклада, от които не съм доволен и които не засягат нито Германия, нито Франция. Първо, в резултат от агресивни трансгранични инвестиции след 2004 г. нараснаха дълговете на домакинствата и предприятията в много от новите държави-членки, дори и десетократно. Освен това почти всички заеми са взети при условия, при които кредитополучателят носи валутния риск. Това от своя страна означава, че правителствата на държавите имат много малка възможност за маневриране в макроикономическата политика, освен да съкращават публичните разходи и да повишават данъците. В същото време основната грижа на домакинствата е само да изплащат заеми в евро условия. За съжаление, това се посочва бегло в доклада.
<P>
Втората ми забележка, която е свързана с първата, е следната. Да си представим нова държава-членка, чийто БВП е спаднал обратно до предприсъединителното си равнище, от преди 2004 г., само че с 10 пъти по-голям частен дълг и с пет пъти по-голям публичен дълг, и тази държава-членка може да си направи извод от доклада, че дори политиката на сближаване може да се променя по такъв начин, че основният критерий вече да не бъде БВП на глава от населението, а управление на кризи в определена територия, което може да има изключително съществени политически последствия. Благодаря.
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Г-н председател, декларациите на Германия и Франция в т.нар. споразумение от Довил са неприемливи и показват истинските лица на онези, които диктуват условията в защита на икономически и финансови групи по интереси. Декларациите показват също нетърпение, арогантност и агресия към реакцията на работниците и населението, засегнато от техните неолиберални и антисоциални политики - Пакта за стабилност и растеж и политиката за конкуренцията - в Гърция, Франция, Испания или Португалия, където вече е планирана обща стачка за 24 ноември.
<P>
Време е управляващите в Европейския съюз да признаят провала на неолибералните политики - растяща безработица, социално неравенство и бедност - които причиняват рецесия в държавите с по-слаби икономики, където налозите на ЕС могат да предизвикат истинска социална катастрофа.
<P>
За съжаление, това не се случва. Всички обещания за край на данъчните убежища, за подходящо облагане на финансовите операции и за спиране на спекулативните финансови продукти се сринаха.
<P>
Ето защо протестираме тук: давайки глас на многото милиони работници, застрашени от бедност, на безработните, на по-възрастните хора с жалки пенсии, на младите и безработните, на децата в риск от бедност, на които те искат да откажат достойно бъдеще.
<P>
Време е за раздяла с тези политики, за да можем да имаме наистина социална Европа: Европа на прогреса и развитието.
<SPEAKER ID="040" NAME="Juozas Imbrasas" AFFILIATION="EFD">
(LT) Искам да кажа няколко думи за работата на специалната комисия по кризата. Наистина е свършила чудесна работа и е направила добри препоръки и предложения. Разбира се, в идеалния случай те ще намерят място в документите на Комисията. Важно е Комисията да не забрави основните и най-важни въпроси. Един от тях е създаването на регулаторна и надзорна система, която да не пропусне нито един финансов пазар, нито един финансов инструмент и нито една финансова институция. Комисията следва да насочи действията си към създаване на нови работни места и да ги обвърже с мерките за борба с бедността и социалното изключване. Всички усилия в тази посока трябва преди всичко да бъдат насочени към осигуряване на заетост на младите хора. Спешни инфраструктурни решения относно възобновяеми енергийни източници, зелена енергия, енергийна ефективност в транспорта и строителството и европейска енергийна мрежа са необходими за преодоляване на кризата. Би било добре, ако точно след една година Комисията може да дойде и да каже: "Разпоредбите на резолюцията, която предложихте, не останаха само на хартия; пригодихме конкретните предложения на специалната комисия по кризата и те вече дават резултат".
<SPEAKER ID="041" NAME="Krisztina Morvai" AFFILIATION="NI">
(HU) Както и при предишното голямо разискване тази седмица тук, в Европейския парламент, а именно разискването относно бедността, политиците на Европейския съюз за пореден път са изненадани и огорчени, че положението на гражданите на Европа не се подобрява, а постоянно се влошава. Бедността се разраства постоянно, а също мизерията, безработицата и бездомието. И са толкова изненадани от това, сякаш е следствие от злощастно природно бедствие или цунами. Не, резултат е от решенията, взети от европейските политици. Нарастващата мизерия и бедност произтича пряко от неолибералната политика, която вие - с изключение на противниците й - провеждате, и тази тенденция ще се запази. Бедността и мизерията ще продължат да растат, ако не изберете друга ценностна система.
<P>
Двата доклада могат да се оприличат на сценарий, в който медицинска комисия определя, че лечението на даден пациент му е причинило вреда и е влошило състоянието му, но лечението, предписано въз основа на диагнозата, трябва да продължи, че те трябва да продължат това, което са правили преди, но с по-строго наблюдение и санкциониране на пациента, ако не спазва изискванията, например ако не си взима лекарството. Залогът тук е съзнателен избор между ценностни системи. До момента Европейският съюз избира умишлено ценностна система, при която винаги търси правилното решение от гледна точка на парите и печалбата, правилното решение от гледна точка на мултинационални компании и банки и никога от гледна точка на хората и общността. Винаги търси правилното от гледна точка на необузданата конкуренция, която не се спира заради справедливост и морал, и никога правилното от гледна точка на социалната справедливост и солидарност. Това трябва да се промени и отсега нататък трябва да се вземат добри решения.
<SPEAKER ID="042" NAME="Corien Wortmann-Kool" AFFILIATION="PPE">
(NL) Г-н председател, въпреки някои положителни сигнали, не е отминала опасността кризата да се задълбочи. Банковата система продължава да бъде нестабилна и редица държави-членки са изправени пред заплахата държавният дефицит да излезе извън контрол, ако не се направи нищо. Затова спешно се нуждаем от икономически съюз.
<P>
Г-н председател, работната група все още не е представила конкретни резултати, но като докладчик на Парламента относно Пакта за стабилност и растеж искам да кажа на г-н Рен: можем да работим бързо. Същото казвам и на Съвета. Можем да работим бързо, но само въз основа на предложенията на Комисията. Съветът готов ли е да го приеме?
<P>
Искам също така да предупредя да внимаваме с поисканото изменение на Договора, защото това може да е примамка, която само да ни принуди да отложим необходимите мерки. Сега трябва да направим всичко възможно по силата на Договора от Лисабон. Парламентът вече има нова роля на съзаконодател по отношение на Пакта за стабилност и растеж и ще се възползва напълно от нея, с цел постигане на стабилен икономически съюз, със здрав Пакт за стабилност и растеж.
<SPEAKER ID="043" NAME="Sergio Gaetano Cofferati" AFFILIATION="S&amp;D">
(IT) Г-н председател, госпожи и господа, кризата оказа много голямо влияние върху обществото във всички европейски държави. Ако погледнем последиците от социална гледна точка, бързо стигаме до заключението - което ръководи голяма част от работата на Комисията - че най-лошото тепърва предстои. Безработицата ще расте и слабите признаци на възстановяване, отбелязани в някои държави, не са достатъчни да се гарантира създаването на нови работни места. Затова трябва да приемем, че ще бъде от съществено значение да се изправим срещу най-острия социален аспект на кризата, предизвикан от финансовата система и разпространил се бързо в икономическата и социалната област.
<P>
По тази причина трябва да се въоръжим с други инструменти да защитим хората, които са най-силно засегнати. Предстои да обсъдим предложение за рамкова директива относно минимален гарантиран доход във всички европейски държави, което считам за много важно за борбата с бедността, от една страна, и за подпомагане на тези, които ще бъдат засегнати в края на кризата през следващите седмици и месеци, от друга.
<P>
Най-добрият начин да се справим с кризата обаче е чрез политики за растеж. Растежът се нуждае от ресурси, целеви инвестиции и ясни приоритети, към които да се насочи значителна част от наличните ресурси. Бюджетът на Съюза не е достатъчен. Поради това Комисията ясно посочи необходимостта допълнителни средства да бъдат изразходвани за инфраструктурни инвестиции и инвестиции в качествена конкуренция и заетост. Това води до създаването на еврооблигации и данък върху финансовите операции. Няма алтернатива. Ето защо решенията, които определихме - надявам се, че Парламентът ще одобри формулирането им - са и важни, и новаторски.
<SPEAKER ID="044" NAME="Wolf Klinz" AFFILIATION="ALDE">
(DE) Г-н председател, госпожи и господа, в условията на най-тежките проявления на финансовата криза държавите от Г-20 обещаха съвместни действия за стабилизиране на финансовите пазари. Днес, две години по-късно, все още сме много далеч от глобален отговор. В много случаи приетите мерки преследват национални интереси и съображения. Първоначалната енергия отслабна и твърде често се връщаме към обичайния сценарий. Мървин Кинг от Централната банка на Обединеното кралство заяви кратко и ясно: "Необходимостта да се действа в колективен интерес предстои да се появи". В своя междинен доклад специалната комисия по финансовата, икономическа и социална криза показва ясно, че Европа се намира на решителен кръстопът. Трябва да засилим нашата интеграция, да хармонизираме в по-голяма степен нашите икономически и бюджетни политики, нуждаем се от европейски инфраструктурни проекти в областта на енергетиката, транспорта и телекомуникациите. Нуждаем се от функциониращ вътрешен пазар и пазар на труда, както и от средствата, необходими за постигането на високите цели по отношение на растежа, заложени в стратегията "ЕС 2020". Нуждаем се от новаторски източници на финансиране, за да можем да се възползваме от потенциала на МСП. Нуждаем се от повече метод на Общността и по-малко междуправителствен метод. Застоят е крачка назад; той няма да запази статуквото.
<P>
Кризата с дълга в Европа ясно показва, че стабилността и доверието не са постижими без дисциплина. Предложенията на г-н Рен и на работната група на г-н Ван Ромпьой целят да гарантират, че държавите-членки действат дисциплинирано. За съжаление, преди дни в Люксембург министрите на финансите захвърлиха тези предложения по искане на нашата френско-германска двойка - пропусната възможност и лош ден за нашите граждани, които с основание се чувстват предадени от политиката за пореден път.
<SPEAKER ID="045" NAME="Kay Swinburne" AFFILIATION="ECR">
(EN) Г-н председател, всички точки в тазсутрешното разискване имат сериозен общ елемент - продължението на нашия отговор на финансовата криза и намирането на начини за по-ефективно управление на риска, независимо дали по отношение на държавния дълг, на нашите финансови пазари и продукти, или на глобалните дисбаланси. Дали относно поведението на нашите банки, или на трезорните отдели на държавите-членки, трябва да гарантираме общ висок стандарт на поведение във връзка със спазването на съгласуван набор от правила.
<P>
Необходима е по-голяма финансова и фискална дисциплина и в частния, и в публичния сектор. Трябва да гарантираме, че в търсенето на възможности за растеж инструментите за финансиране, използвани от ЕС и отделните държави-членки, са най-добри и възможно най-прозрачни. Към използването на новаторско финансиране трябва да се подходи предпазливо и да се обърне внимание на действията от страна на ЕС спрямо собствения му бюджет, отчитайки всички рискове, включително и моралния риск.
<P>
Европейският фонд за финансова стабилност е голямо задбалансово средство, зависещо от кредитен рейтинг. Оползотворяването на бюджета на ЕС при емитирането на проектни облигации от страна на ЕИБ трябва да бъде подложено на строг контрол. Както всички знаем, сложните финансови инструменти и средства носят собствен риск. Няма излишни пари и няма преки пътища.
<SPEAKER ID="046" NAME="Nikolaos Chountis" AFFILIATION="GUE/NGL">
(EL) Г-н председател, по отношение на доклада Berès относно кризата, от името на Конфедеративната група на Европейската обединена левица - Северна зелена левица, за да обясня защо няма да гласуваме, искам да кажа, тъй като има излишно много исторически препратки, че днешният текст, в сравнение с първоначалния, внесен от докладчика, изглежда като стар папирус, като стар пергамент, от който е заличен старият текст и е надраскан новият, оставяйки следи от предишния текст - това, което наричаме палимпсест. Грубото "заличаване", от страна на групата на Прогресивния алианс на социалистите и демократите в Европейския парламент и европейската десница, на първоначалния, честен и почтен опит на докладчика да очертае причините за кризата и да представи смели предложения доведе до текст, който вече не е текст на Европейския парламент - единствената демократична институция в Европейския съюз, а текст на Комисията, който прикрива причината за кризата и нагажда политиката на ЕС към инициативите на г-жа Меркел, г-н Саркози и работната група.
<P>
Внесохме предложения за подобряване на текста. Разкритикувахме Пакта за стабилност и функционирането на Европейската централна банка. Внесохме предложения за изменения, за да видим дали всички, които казват дори и днес, че Европейският съюз свива в грешната посока, имат предвид едно и също. Нашето предложение беше провокирано от днешните демонстрации във Франция, от демонстрациите на работниците в Германия, чиито доходи се орязват, за да имат "Сименс" пари за подкупи, от демонстрациите на работниците в Гърция, които в момента се третират като морски свинчета; с други думи текст, чиято форма не можем да приемем.
<SPEAKER ID="047" NAME="Mario Borghezio" AFFILIATION="EFD">
(IT) Г-н председател, госпожи и господа, трябваше да се вслушаме в съвета на нобеловия лауреат Морис Але, който призова за ясно разграничение между търговските банки, кредитните банки и спекулативните банки, в съответствие с принципите на закона на Глас-Стийгъл, който не се разглежда в доклада.
<P>
По отношение на предложението за облагане на европейските данъкоплатци, моят отговор е: "Без данъци в Европа!". Ако предложението на Европейския съюз успее, можете да бъдете сигурни, че ще имаме собствено "Чаено парти": ще има масов протест. Европейската общественост няма намерение да плаща за услуга, която не получава, и с пълно право.
<P>
Продължаваме да финансираме банките. А какво правят те в разгара на финансово-икономическата криза? Купуват ценни книжа, дори съдържащи опасни деривати и пр. Все още ги купуват. И какво прави ЕЦБ, докато това се случва? ЕЦБ - създадена като неоспорима структура - позволява това да продължава. За мен е ясно, че това е Европа за банкерите. Ако дори и масонските лидери го твърдят, не виждам защо не можем да го твърдим и ние.
<P>
Считаме, че има само един начин да се преборим ефективно със спекулациите: транзакциите да се извършват по същото време, когато се плащат преговорите, и само в брой. Г-жа Меркел се осмели да го каже и я надвикаха. Трябва да има някаква причина за това.
<SPEAKER ID="048" NAME="Sirpa Pietikäinen" AFFILIATION="PPE">
(EN) Г-н председател, изминаха само две години от началото на финансовата криза и само шест месеца от гръцкия проблем, а виждаме как цялата готовност отшумява в нашите държави.
<P>
Днес имаме ясно послание от Европейския парламент в докладите Berès и Feio. Нуждаем се от по-актуална икономическа и финансова политика. Нуждаем се от повече Европа и от по-добър Пакт за стабилност и растеж с укрепени механизми. Последното решение на Съвета по икономически и финансови въпроси (ЕКОФИН) е плесница за европейските граждани. Трябва да утвърдим стратегията за растеж, за да бъде в настоящата среда устойчива и социално отговорна, и се нуждаем от по-добри механизми за управление на "ЕС 2020". Имаме нужда от по-голямо и по-добро европейското икономическо управление на националните действия в подкрепа на тази линия, в това число и данъка върху финансовите операции, който призовавам Комисията да разгледа много внимателно, включително в европейски контекст. Нуждаем се от по-добра и по-обединена Европа, която говори с един глас в света. Имаме нужда от по-добро финансово регулиране и все още предстои да изминем дълъг път.
<P>
В заключение, нуждаем се от инициатива на Комисията. Комисията трябва да действа в интерес на европейските граждани, а не на определен брой работни групи.
<SPEAKER ID="049" NAME="Udo Bullmann" AFFILIATION="S&amp;D">
(DE) Г-н председател, г-н Шастел, г-н член на Комисията, това можеше да бъде време на големи отговори, но като се замислим, не изглежда такова. Предложението относно т. нар. реформа на Пакта за стабилност и растеж не е кой знае какъв отговор; за пореден път е най-малкият общ знаменател - малкото, което в действителност може да бъде договорено. Поздравявам Комисията. Все още сте на масата - държавите-членки не са съвсем сами. Поздравявам и Съвета. Постигнат е успех, Франция и Германия имат споразумение - не знаем дали е добро или лошо, но поне вече не са затънали в блатото.
<P>
Какво означава всичко това? Означава, че следващата година, ако данните за растежа се сринат отново, ще се изправим пред всички и няма да имаме отговор на икономическите затруднения. Къде е разделът, правният статус, в който е предложението ви относно това, как можем заедно да се научим да се измъкнем от кризата с дълга? Тук моята група открива несъответствие и това е разискването, което ще трябва да проведем в залата. Да, съгласни сме с нашите колеги, които искат по-голяма ангажираност с реформи. И ние го искаме. Но трябва да обсъдим същината. Ако не сте готови да осигурите по-солидна основа за реалната ориентация на бюджетната ни политика, то не виждаме причина да продължаваме да обсъждаме "ЕС 2020". Тя вече е безполезна - можем да я изхвърлим в кошчето, ако няма да обсъдите същината й с нас по-енергично.
<P>
Искаме да променим нещата. Да, има значение дали инвестираме в куцаща бюрокрация или в енергийните източници и работните места на бъдещето. Коя част от предложенията ви прави това разграничение? Това чакаме. Дебатът предстои. Той ще бъде решаващ за нас.
<P>
Освен това няма да приемем каталог с показатели, основан на законодателството. Парламентът няма да бъде изигран. Искаме да обсъдим дали заетостта и безработицата са важна характеристика на бюджетното развитие и да го направим преди приемането на законодателството.
<SPEAKER ID="050" NAME="Ramon Tremosa i Balcells" AFFILIATION="ALDE">
(EN) Г-н председател, настоящата финансова криза предлага възможността да се изясни напредъкът в процеса на европейската интеграция. Искам да насоча вниманието към създаването на общо европейско министерство на финансите за държавите от еврозоната. Това ще бъде ясно подобряване на институционалната рамка за европейското икономическо управление.
<P>
Знам, че въпросът е много деликатен за някои държави, но ще трябва да се справим с него през следващите години. Европейското министерство на финансите ще подобри координацията на политиките за стимулиране, приложени от държавите-членки. Също така ще може да емитира еврооблигации за финансиране на изграждането на европейска инфраструктура. ЕС се нуждае от собствени ресурси в контекста на бъдещото намаляване на бюджетите в държавите-членки. Европейско министерство на финансите, което събира данъци на европейско равнище, ще позволи намаляване на националните трансфери към ЕС.
<P>
Без реална автономия на приходите няма да има реална автономия на разходите. Създаването на европейско министерство на финансите е политическо решение. Проблемът е липсата на политическа воля, или по-точно липсата на политическа воля от страна на Германия. През деветдесетте години на миналия век Германия имаше политическата визия да настоява за въвеждането на еврото въпреки трудностите, свързани с процеса на обединението. Според мен Германия следва да поведе сега към европейско министерство на финансите.
<SPEAKER ID="051" NAME="Ivo Strejček" AFFILIATION="ECR">
(CS) Ако слушате разискването от началото, считам, че всички, които казаха, че Европейският съюз е на кръстопът, са прави. От едната страна са тези, които застъпват силен общностен подход. От другата страна, можем да кажем, е малцинството в Парламента, които смятат, че Европейският съюз следва да работи оттук нататък повече на междуправителствен принцип. Предложението за въвеждане на различни европейски данъци също се включва тук, макар че се нарича новаторско финансиране. То отразява призивите за укрепване на Европейския съюз, за прехвърляне на повече правомощия на Европейската комисия за сметка на държавите-членки. Жалко е, че досега никой не каза, че Европейският съюз и Европейската комисия следва да започнат да намаляват своите програми, да намаляват броя на често противоречивите си служби и да реформират общата селскостопанска политика.
<SPEAKER ID="052" NAME="Jürgen Klute" AFFILIATION="GUE/NGL">
(DE) Г-н председател, икономическото управление във вида, в който се развива тук, се съсредоточава единствено върху спестяванията и политиката за конкуренцията. Както току-що беше посочено от колегата от Испания, проблемът с ориентацията на Германия към износа не е споменат изобщо. А това очевидно е основен проблем както в еврозоната, така и в Европейския съюз като цяло. Германската политика за конкуренцията е в ущърб на вътрешното търсене в Германия. Това не се обсъжда изобщо. Преди всичко обаче, тя е в ущърб и на заплатите. Това е битка на заплатите - конкуренция на заплатите. Конкуренцията на заплатите оказва огромен натиск върху съседните ни европейски държави, върху европейските профсъюзи и върху европейските работници. Нито Комисията, нито докладът Feio са обърнали внимание на проблема. За да заслужи името си, икономическото управление трябва да предприеме коригиращи действия в тази област, а не да мълчи.
<SPEAKER ID="053" NAME="Jean-Paul Gauzès" AFFILIATION="PPE">
(FR) Г-н председател, г-н Шастел, г-н член на Комисията, през 1968 г. приятелите на нашия уважаем колега г-н Cohn-Bendit написаха "думи, не дела" по стените на Париж. Днес гражданите искат точно обратното: дела, а не думи. Чуваме много думи, но нашите съграждани не виждат резултати. Мудният отговор на Европейския съюз не е достатъчно добър предвид императивите, с които трябва да се справим.
<P>
Трябва да вървим напред заедно, с обединен европейски дух. Във връзка с това искам да кажа няколко думи за ролята на Парламента. И тук предстои още работа по отношение на спазването на принципа на съвместно вземане на решение. Председателят на Комисията благодари за подкрепата на Парламента няколко пъти, но Парламентът не трябва да играе второстепенна, поддържаща роля или да ратифицира решенията, взети от Съвета, без да има възможност първо да ги обсъди. Парламентът е на равна нога със Съвета. Време е да го признаем, а разискването относно икономическото управление ще бъде изпитание в това отношение.
<P>
Накрая, що се отнася до предстоящата среща на високо равнище на Г-20, Европейският съюз трябва да представи единна позиция, за да гарантира, че международната структура ще играе ролята, която се очаква от нея, а не да се отдаде на безкрайни беседи.
<SPEAKER ID="055" NAME="Elisa Ferreira" AFFILIATION="S&amp;D">
(PT) Г-н председател, г-н член на Комисията, първо искам да благодаря на г-н Feio за сътрудничеството и духа на компромис, с който е пропит докладът му. Заключението, до което стигнахме, е, че по определени въпроси - същото се случи и с финансовия надзор - Парламентът може да се обедини и да заеме твърда позиция в защита на обществения интерес и че тази твърда позиция трябва да бъде призната от Комисията и Съвета. Въпросът е особено уместен при представянето на законодателен пакет от шест предложения, които са изключително чувствителни и по които Парламентът разполага с правомощия за съвместно вземане на решение.
<P>
Ще бъдем еднакво активни, но без отстъпки. Нашият дух е дух на диалог, но не и извън целите, които възнамеряваме да защитаваме. Г-н Feio подчертава някои аспекти, свързани с въпроса, в доклада си. Един от тях е, че икономическото управление не е само набор от санкции. Растежът и заетостта се нуждаят от техни собствени инициативи. Необходими са инициативи за борба с нарастващите вътрешни различия в Европейския съюз. Необходими са конкретни предложения относно Европейския валутен фонд. Необходими са стабилни решения за държавния дълг.
<P>
Сега доверието зависи от способността на Комисията и Съвета да отговорят на реалните проблеми на обществото, а това са безработицата, растежът и сближаването.
<SPEAKER ID="056" NAME="Vicky Ford" AFFILIATION="ECR">
(EN) Г-н председател, необходимо е по-добро икономическо управление с по-ранни предупреждения и по-ранни действия. Традиционни цели по отношение на дълга и дефицита бяха нарушени от много държави, но не можеха да ни предупредят за предстоящата криза в Испания или Ирландия. Нужни са и други мерки.
<P>
Икономиката обаче не е точна наука и не става въпрос само за цифри. Съветската история ни припомня, че централизираната отчетност при производството на трактори само по себе си не води до силна икономика и централизираните данъци или централизирана хазна също не са утопично решение.
<P>
Има много въпроси какви действия да се предприемат сега. Заплахата да се глоби почти фалирала нация изглежда напразна, а обещанията за непрекъснато спасяване на еврозоната винаги ще носят морален риск. Наясно съм, че хората се притесняват от френско-германски сделки, но може би имат право. Ако пазарът отпуска парите, тогава може би пазарът трябва да поеме загубата, а не данъкоплатците.
<SPEAKER ID="057" NAME="Danuta Maria Hübner" AFFILIATION="PPE">
(EN) Г-н председател, както обикновено, има добри и лоши страни в нашата действителност и в това, което правим. Важно е да разберем миналото и причините за кризата и считам, че Съюзът е подготвил домашното си, но днес фокусът трябва да е върху бъдещето. Глобалното и европейското икономическо управление, което градим, е за утрешния ден, така че не става въпрос само за преодоляване на кризата.
<P>
Европа не съществува във вакуум. Когато определяме Европа, го правим на фона на един свят, който днес е много различен от 2008 г. Г-20 се обедини в подкрепа на фискалното спасяване преди две години, но единодушието беше предизвикано от страх. Днес е разделена. Общото глобално добруване не съществува. Впрегнати са много сили начело на глобалното възстановяване и за възвръщане на баланса на световната икономика. Главна роля имат основните структурни промени, които оказват голямо влияние върху европейската конкурентоспособност. Но ролята на валутите и обменните курсове като световни механизми за коригиране скочи до небето. Нова световна парична система възниква с безпрецедентна скорост и броят на играчите се увеличава.
<P>
За да избегнем катастрофата на асиметрични корекции, спешно се нуждаем от диалог и колективни действия. Ако го постигнем, въпросът е дали Европа ще може да играе своята роля в колективните действия. Това, което очевидно липсва тук, е смела, рационализираща реформа на външното представителство на еврозоната. Като забавяме реформата, пропускаме възможността за оказване на влияние. В настоящите глобални условия Европа не може да си го позволи.
<SPEAKER ID="058" NAME="Robert Goebbels" AFFILIATION="S&amp;D">
(FR) Г-н председател, госпожи и господа, Европа е в лошо състояние и светът не е по-добре.
<P>
По-рано действащият председател на Съвета подчерта, че глобализацията означава, че трябва да действаме на европейско и на международно равнище. Но ако погледнем какво се случва в Европейския съюз и в международен план, е съвсем ясно, че липсват именно конкретни действия.
<P>
На всяка следваща среща на високо равнище великите и не толкова великите, които се предполага, че ни управляват, парадират с надутото си его и се впускат в помпозни речи, а основното заключение след всяка среща на високо равнище е, че ще се срещнат отново.
<P>
Нещо повече, т.нар. глобално управление, което Г-20 трябва да олицетворява, няма абсолютно никакво международноправно основание и функционира извън системата на ООН. Г-20 е самопровъзгласила се, работи без писмени правила и е клуб на богати нации, които са се обградили с няколко т.нар. развиващи се страни, включително и такива образцови демокрации като Саудитска Арабия.
<P>
По-рано Martin Schulz цитира откъс от една от кухите декларации на Г-20. Можем да направим същото с декларациите, публикувани след нашите европейски срещи на високо равнище. Безкрайни обещания и празни думи, никога следвани от действия. За капак на всичко Европа е обект на френско-германски мини срещи на високо равнище, където странната двойка Меркел-Саркози твърдят, че ни показват пътя.
<P>
Guy Verhofstadt преди малко говори за хазартни игри. Изкушавам се да добавя: "Стига толкова залози!". Комисията и Парламентът трябва да се обединят, за да не пропилеем чиповете на Европа и да запазим метода на Общността.
<SPEAKER ID="059" NAME="Regina Bastos" AFFILIATION="PPE">
(PT) Г-н председател, първо поздравявам докладчика, г-жа Berès, за доклада, който обсъждаме днес, както и всички останали, които работиха по него. Като член на специалната комисия по финансовата, икономическа и социална криза, аз допринесох по въпроса за малките и средните предприятия (МСП), като подчертах решаващата им роля на движеща сила за възстановяването на Европейския съюз и за бъдещия му растеж и благосъстояние.
<P>
Всъщност има повече от 20 милиона МСП в Европейския съюз. Затова ако всяко от тях може да създаде едно работно място, това би означавало еквивалентно намаляване на броя на безработните. Докладът отправя препоръки като икономически стратегии за излизане от кризата: сега ще подчертая основните.
<P>
Първата е необходимостта от укрепване на социалната пазарна икономика, като се избягва ограничаването на конкуренцията и се гарантира достъпът на МСП до кредити. Следва предоставянето на данъчни стимули и дори субсидии на МСП, с цел да се запазят и да се създадат работни места. След това е създаването на нов закон за малките предприятия с по-голямо социално измерение. Следва създаването на европейска мрежа от старши консултанти, които да разпространят знанията си. След това са иновациите като най-мощния двигател за икономическия растеж и оттук значимостта на връзката между промишлеността и иновациите. Следва създаването на нови партньорства между промишлеността и академичните среди. И накрая, създаването на образователна система, която отговаря на потребностите на пазара на труда, но и на необходимостта от създаване на нови квалификации за нови работни места.
<SPEAKER ID="060" NAME="Liisa Jaakonsaari" AFFILIATION="S&amp;D">
(FI) Г-н председател, председателят на Комисията, г-н Барозу, каза в началото, че икономическото управление е постигнало толкова бърз напредък, че само преди две години никой не би могъл дори да го прогнозира. Това е вярно и затова винаги си струва да се проверява дали влакът се движи в правилната посока, когато скоростта не е самоцел. Докладът Berès извършва такъв анализ и е отличен.
<P>
Сега, когато комисията на г-жа Berès продължава работата си, може би си струва също да се вслушаме в икономическите дисиденти: например носителя на Нобелова награда Пол Кругман. Той твърди, че финансовите министри са шарлатани, които принасят в жертва работни места. Трябва да се вслушаме в тези хора, ако искаме да преминем от въображаема икономика към реална, а след това се нуждаем и от показатели за реалната икономика, които са заетостта и бедността.
<P>
Разочарова ме предположението на г-н Schmidt, че данъкът върху прехвърлянето на активи не може да се изпробва и да се въведе в цяла Европа. Това е голямо разочарование, особено след като заключението му беше "повече Европа".
<SPEAKER ID="061" NAME="Илиaна Ивaнова" AFFILIATION="PPE">
С доклада на специалната комисия за кризата ние призоваваме преди всичко за европейски отговор, за силно политическо и интелектуално лидерство с европейско измерение, задълбочена интеграция и завършване на единния европейски пазар в полза на европейските граждани.
<P>
Изключително важен беше компромисът, който постигнахме по ключови въпроси като Пакта за стабилност и растеж, неговите механизми за санкциониране, пътя на структурните реформи, бюджетната консолидация, стратегическите инвестиции на Европейския съюз. Особено важни приоритетни действия са тези в областта на кохезионната политика и малките и средните предприятия.
<P>
Кохезионната политика трябва да бъде един от основните стълбове на икономическата ни политика. Тя ще допринесе за развитието на енергийната ефективност и трансевропейските мрежи, които от своя страна ще доведат до съживяване и устойчив растеж на европейската икономика. Малките и средните предприятия от своя страна са жизнено важни за бъдещото ни развитие, растеж и просперитет. Трябва да се формулира нова дефиниция за малки и средни предприятия, което ще даде възможности и за по-целенасочена политика в подкрепа на предприемачеството, както и реално да се предприемат действия за намаляване на административното бреме и бюрокрацията.
<P>
Искрено се надявам нашите предложения и препоръки да намерят израз в конкретни действия от страна на Европейската комисия и най-вече от страните членки, защото нямаме време за губене и дължим на нашите граждани адекватен и бърз отговор, за да излезем по-скоро и по-силни от кризата.
<SPEAKER ID="062" NAME="Ивайло Калфин" AFFILIATION="S&amp;D">
Икономическата криза засегна страните членки с различна интензивност. Разликата обаче не минава по границите на еврозоната, което би могло да се предположи от икономическа гледна точка. За съжаление единната валута не доведе до този момент до икономическо изравняване. Точно обратното - днес страните от еврозоната са много по-различни, отколкото бяха при въвеждането на еврото. Това е много опасно.
<P>
Очевидно е, че показателите в Пакта за стабилност и растеж не са точните и не работят. Затова механичното налагане на санкции само по себе си няма да доведе до положителни резултати. Още по-малък ще бъде ефектът върху всички 27 страни членки на Европейския съюз. Даже обратното, самоцелните икономически клишета ще доведат до нови проблеми.
<P>
Решението е ясно: страните членки трябва да доближат максимално своите икономики, за да може с еднакви мерки да се постигат еднакви резултати навсякъде. Това означава повече общностна политика, повече инструменти на европейските институции, по-висок бюджет и по-голяма бюджетна независимост на Европейския съюз, включително чрез увеличаване на дела на собствените приходи.
<SPEAKER ID="063" NAME="Frank Engel" AFFILIATION="PPE">
(FR) Г-н председател, кризата съвсем не е отминала и размириците в държави като Франция са свидетел за това. В Европа, считам, кризата се превърна в криза на интеграцията. Отличен пример за пореден път е "сделката от Довил", която подкопава метода на Общността и е отражение на заблудите за величие на някои държави-членки. В края на краищата, кой от нас е все още велик?
<P>
През 2050 г., разбирам, Европа все още ще приютява 6-7% от населението на света и икономическата й мощ ще се разпада. Следователно кое ще ни помогне да се справим с предизвикателствата на международната конкуренция: да продължаваме да се конкурираме помежду си или да позволим да ни ръководи методът на Общността и да действаме съвместно? Европа ще се нуждае от ресурси, за да го направи: нови и новаторски ресурси. Дебатът относно бъдещата финансова перспектива е добра възможност за обсъждане и определяне на ресурсите: по отношение на изследователските и развойни дейности, както и по отношение на Службата за външна дейност.
<P>
Какъв е смисълът да се създава 28-ми европейски дипломатически корпус, ако просто се прибавя към съществуващите структури, а не намалява броя им? Трябва да го направим, за да дадем малко време на държавите-членки да укрепнат, и да предоставим на Европа нужните средства, за да може най-накрая да провежда политики, които означават нещо за нашите граждани. Това е, което те искат от нас.
<SPEAKER ID="064" NAME="Burkhard Balz" AFFILIATION="PPE">
(DE) Г-н председател, не искам да изглеждам самонадеян, но слушайки разискването тази сутрин, считам, че можем да заключим, че през последните месеци е свършена доста работа. Специалната комисия по финансовата, икономическа и социална криза също свърши много работа през изминалата година. Това е видно от внесените 1 600 изменения на първоначалния проект на доклад. Комисията ще продължи да работи още една година. Според мен това е съвсем правилно. Кризата съвсем не е приключила. Ирландия едва избегна банкрут, държавният бюджет в Гърция със сигурност все още не е в добра форма и общото състояние не дава основание да се отмени тревогата. Следователно финансовите и икономическите реформи трябва да продължат и все още е твърде рано да се приключи дебатът за причините за кризата и изводите, които трябва да се направят.
<P>
Затова е неправилно да се обяви работата на комисията по кризата за повече или по-малко завършила и да се прекрати мандатът й. Вместо това трябва да продължим да работим въз основа на постигнатото до момента. Ето защо считам, че внесеният междинен доклад е приемлив за всички. Това личи и от широкото одобрение в рамките на комисията по кризата. Разбира се, текстът можеше да бъде малко по-стегнат и сбит на някои места, но трябва да приемем доклада за това, което е - междинен отговор.
<P>
Това, което е много по-важно от формулировката на отделни пасажи, е, че във втората част от работата на комисията градихме върху предварителната работа, която сме свършили. Необходимо е да помислим как и къде обсъжданията в рамките на комисията по кризата могат да бъдат подкрепени в предстоящите разисквания в законодателните комисии.
<SPEAKER ID="065" NAME="Antonio Cancian" AFFILIATION="PPE">
(IT) Г-н председател, госпожи и господа, слушах много внимателно различните изказвания тази сутрин, но смятам, че можем да хвърлим малко повече светлина върху разграничението между инструментите, които между другото считам за ясно определени и съгласувани, и стратегията и вътрешното ни единство като Европейски съюз.
<P>
По отношение на инструментите считам, че е постигнат решаващ напредък и вървим в правилната посока. Това, което не мога да разбера, е стратегията. С други думи: всички ли следваме един и същи подход? Винаги сме се говорили за стабилност, но е дошло времето, всъщност закъсняваме, да говорим за растеж. Напълно съм съгласен, когато говорим за стабилност и жертви, но ако не се стремим към растеж със създаването на заетост - ключовата тема сега - смятам, че няма да сме свършили добра работа.
<P>
Не много отдавна г-н Барозу направи тук изявление относно състоянието на Съюза и считам, че трябва да му напомним за това, определяйки ясно стратегията на Съюза относно финансовия пазар. Тази сутрин не чух никой да говори за стратегията.
<P>
Позволете ми също да кажа, че би било непростима грешка да се опитваме да замаскираме очевидната анархия между държавите-членки зад концепцията за субсидиарност, на която се позоваваме твърде често и обикновено неуместно.
<SPEAKER ID="066" NAME="Arturs Krišjānis Kariņš" AFFILIATION="PPE">
(LV) Г-н председател, г-н член на Комисията, г-да членове на Съвета, през последните две години много хора в Европейския съюз пострадаха пряко от кризата. Немалък брой хора в моята държава, Латвия, също пострадаха. Намаляване на стопанския оборот с 20% и също толкова рязко покачване на равнището на безработицата. Моите сънародници разбират, че извънредните обстоятелства изискват извънредни решения. Какви са тези решения? За да се възстановят нашите публични финанси, народът на моята държава, латвийците, търпеливо понасят намаляване на заплатите с повече от 30%, заедно с увеличаване на данъците. В резултат нашите финанси бяха стабилизирани. Кое предизвиква възмущението ми? Възмущавам се, когато чета днес, че Германия и Франция, които съвсем не искат да засилят финансовия надзор в Европейския съюз, желаят в действителност да го отслабят. Това означава ли, че усилията на моите сънародници са напразно? Госпожи и господа, не можем да позволим някои големи държави-членки да продължат да живеят безотговорно, да доминират. Трябва да укрепим предложението на Комисията, така че Европа да има стабилен финансов надзор. Благодаря за вниманието.
<SPEAKER ID="067" NAME="Gunnar Hökmark" AFFILIATION="PPE">
(EN) Г-н председател, считам, че трябва да сме наясно с едно нещо, а именно, че световната икономическа криза е съсредоточена главно върху икономиките на САЩ и Европа. В други части на света има високи равнища на растеж, но не и в Европа, нито в САЩ. Това се корени най-вече в преразхода и липсата на растеж. Считам, че това е едно от най-важните предизвикателства.
<P>
Трябва да дадем тласък на растежа, но със стабилни публични финанси. Затова намирам за обезпокоително - в допълнение към казаното от предишните оратори - че някои европейски лидери сега говорят за по-смекчени и гъвкави правила по отношение на Пакта за стабилност и искат изменение на Договора. Не смятам, че Европа се нуждае от десетилетие на дискусии относно промени в Договора. Това е по-скоро политика на разпадане, а не на интеграция и конкурентоспособност.
<P>
Необходимо е да укрепим Пакта за стабилност с възможно най-много автоматични санкции. Трябва да гарантираме намаляване на бюджетните дефицити, надеждно и подходящо, докато се реформираме, за да отворим път за по-голям икономически растеж - като отворим европейските граници и позволим по-голяма конкуренция. Това е пътят напред и това, което трябва да отстояваме в Г-20. Това е и целта на Европейската програма.
<SPEAKER ID="068" NAME="Theodoros Skylakakis" AFFILIATION="PPE">
(EL) Г-н председател, докладът Berès относно икономическата криза, предмет на разискване днес, отбелязва в параграф 32, че някои държави-членки, очевидно намеквайки за моята държава, Гърция, за момента нямат възможности за изработване на действителни национални планове за възстановяване и че всички възможности до 2012 г. се ограничават до съкращаване на публичните разходи, увеличаване на данъците и намаляване на брутния държавен дълг. Това е от огромно значение за Гърция и други, защото някои сили в държавата твърдят точно обратното.
<P>
Аз лично подкрепям становището на доклада Berès, тъй като държавите с огромен дефицит и дълг, и по-специално държавите, които вече нямат достъп до международния капиталов пазар, трябва да намалят дефицита си, преди да може да се постигне възстановяване. Няма друг начин. Без намаляване на дефицита не може да има достъп до международните пазари. Без достъп до международните пазари не може да има възстановяване. Това е горчив хап, особено за гражданите, но трябва да имаме смелостта да им кажем истината.
<SPEAKER ID="069" NAME="Seán Kelly" AFFILIATION="PPE">
(EN) Г-н председател, само минута. Искам да коментирам две изявления, направени тази сутрин. Едното е на Danuta Hübner, която каза, че Европа не съществува във вакуум, а второто - на г-н Шастел, който каза, че Европа не може да направи всички отстъпки.
<P>
Считам, че е време Европейският съюз да заеме твърда позиция, особено пред държавите от Г-20 и Организацията на обединените нации. Понастоящем имаме 11% безработица, 20% безработица сред младежта, огромен публичен дълг и милиони в бедност и, освен ако другите държави в света не са готови да споделят бремето, следва да кажем, че няма да позволим нашите държави да станат неконкурентоспособни и да се увеличи бедността в ЕС.
<P>
Второ, искам да кажа, че в Европа не само трябва да говорим с един глас, но и да действаме като един; не можем да позволим да продължи да съществува самозваният управителен съвет, споменат тук тази сутрин. Те имат възможност да изложат доводите си пред Съвета.
<SPEAKER ID="070" NAME="Jan Kozłowski" AFFILIATION="PPE">
(PL) Първо искам да изразя задоволството си от доклада относно подобряването на рамката на ЕС за икономическо управление и за стабилност, и благодарността си за изключителната работа на докладчика, г-н Feio. Убеден съм, че новите инициативи, като например пакетът за финансов надзор и Европейският семестър, ще ни позволят да избегнем бъдещи кризи или поне да смекчим последиците им.
<P>
Въпреки това считам, че е от ключово значение да продължим с мерки, насочени към подобряване на координацията и увеличаване на прозрачността на политическите стратегии по отношение на икономиките на държавите-членки. Искам да подчертая значението на създаването на добра рамка за бюджетно сътрудничество на равнище ЕС и държави-членки, включително обвързването на разходните категории на националните бюджети с тези на бюджета на ЕС. Това ще даде възможност за извършване на задълбочен системен анализ на европейските публични разходи.
<SPEAKER ID="071" NAME="Gilles Pargneaux" AFFILIATION="S&amp;D">
(FR) Г-н председател, първо искам да кажа няколко думи за френско-германските предложения. Считам, че нашата реакция в крайна сметка следва да бъде положителна. Често казваме, че от 2007 г. липсва нашият френско-германски двигател. В същото време е жалко, че Франция е в известен смисъл подчинена във френско-германските предложения, тъй като са създадени, за да се избегнат трудностите за Франция поради лошото й финансово и икономическо състояние.
<P>
Също така е важно да се отбележи, че за разлика от доклада Berès, тези предложения не предлагат положителни стъпки, които да ни позволят да имаме истинско икономическо управление в Европейския съюз.
<SPEAKER ID="072" NAME="Monika Flašíková Beňová" AFFILIATION="S&amp;D">
(SK) Кризата е много сложно явление; само няколко забележки, тъй като времето е малко.
<P>
Първо, поставя се прекалено голям акцент върху критерия за публичния дълг в рамките на националните икономики, докато и други критерии са също толкова важни. В същото време определено равнище на публичния дълг е неизбежно по време на криза, тъй като правителствата трябва да компенсират дефицита в частния сектор с икономическа дейност в публичния сектор, или по-точно с публични стимули за частния сектор, който може да забави нарастването на равнището на безработицата. Защото, госпожи и господа, при всички тези цифри забравяме за хората, които не причиниха кризата, забравяме за безработицата и влошаващото се социално положение. Искам също така да подчертая факта, че без координация на икономическите политики в цяла Европа и регулиране на финансовия сектор излизането от кризата ще бъде много трудно.
<P>
В заключение, имам едно последно искане, г-н член на Комисията. От няколко години призовавам за реални действия спрямо данъчните убежища.
<SPEAKER ID="073" NAME="Anneli Jäätteenmäki" AFFILIATION="ALDE">
(EN) Г-н председател, предлагам в бъдеще да имаме представител по икономическите въпроси. Трябва да имаме върховен представител по икономическите въпроси, както имаме върховен представител по въпросите на външните работи. В бъдеще можем да слеем постовете на г-н Рен и г-н Барние.
<P>
Жалко е, че не можем да говорим с един глас на срещите на Г-20. Европейският съюз помага на Франция, г-н Саркози и председателя на Г-20. В бъдеще Европейският съюз следва да има едно място, един човек на тази среща и да говори с един глас.
<SPEAKER ID="074" NAME="Sven Giegold" AFFILIATION="Verts/ALE">
(EN) Г-н председател, вчера вечерта наистина съчувствах на г-н Рен, когато видях как трябваше да представи по време на пресконференцията сделката, която не се основава на предложенията му. След наученото от пакета за надзора считам, че видяхме как Парламентът и Комисията могат да работят заедно, за да се получи добър резултат. Смятам, че точно това трябва да направим сега.
<P>
Когато погледнем процедурите при дефицит и дълг, както и добрите предложения относно макроикономическите дисбаланси, наистина е от решаващо значение, за да имаме добра сделка, държавите с излишък и с дефицит да поемат своя дял, за да се възстанови еврото. Мога само да кажа, че мнозинството в залата има готовност да подкрепи Вашите предложения.
<SPEAKER ID="075" NAME="Miguel Portas" AFFILIATION="GUE/NGL">
(PT) Г-н председател, тъй като френско-германският борд на директорите вече не е в залата, ще оправя трите си въпроса относно безумието на санкциите към Комисията и Съвета.
<P>
Първият засяга идеята за натрупване на лихви: как обяснявате, че добавянето на един дефицит към друг може да се справи с дефицита?
<P>
Вторият касае възможността за спиране на структурните фондове, единственият резултат от което ще бъде застрашаването на икономическия растеж в средносрочен и дългосрочен план, оттук увеличаване на лихвите по дълга и увеличаване на краткосрочния дефицит.
<P>
И третият въпрос: какво ще кажете за санкции за глупостта и арогантността?
<SPEAKER ID="076" NAME="Andrew Henry William Brons" AFFILIATION="NI">
(EN) Г-н председател, обещан ни е икономически растеж, но конкуренцията, пред която са изправени европейските държави от развиващите се икономики, ще доведе до унищожаване на производствените бази и работните места в нашите държави.
<P>
Можем да се конкурираме с тях само като снижим жизнения стандарт на нашите работници. Трябва да отхвърлим глобализма, да защитим нашите икономики и да спрем да повишаваме силата на нашите конкуренти.
<P>
Обещано ни е подобряване на икономическото управление в Европа. Но икономиките на държавите-членки са много различни и една обща икономическа рецепта няма да пасне на 27 различни държави. Всяка държава трябва да определи формата на управление, която й е необходима.
<P>
Икономическата криза започна от дейността на банките, но реакцията на правителствата беше да бързат да ги спасят. Трябва да контролираме кредитните дейности, т.е. дейностите на банките за правене на пари. Банките трябва да служат на нашите икономики, а не да им бъде позволено да следват собствените си програми, и със сигурност не трябва да бъдат облагодетелстваните ни бенефициери.
<SPEAKER ID="077" NAME="Alajos Mészáros" AFFILIATION="PPE">
(HU) Преживяхме най-сериозната социална и икономическа криза в историята на Европейския съюз, сред основните причини за която са световното неравенство, слабото финансово регулиране и толерантната финансова политика на САЩ. Считам, че Европейският съюз малко закъсня с отговора на последиците от кризата. Първите реакции на държавите-членки не бяха съгласувани. В бъдеще ще се нуждаем от подходящи механизми за икономическо управление, за да се справим с кризи. В името на нашата сигурност трябва да гарантираме, че Европейският съюз може да разчита на собствените си сили. Според мен работата на специалната комисия по финансовата, икономическа и социална криза все още е необходима, тъй като кризата още не е отминала и финансовите пазари все още не са стабилизирани. Държавите-членки трябва да хармонизират и споделят своите бюджетни политики. Вътрешният пазар е един от незаменимите лостове за растеж и следователно стратегията "ЕС 2020" трябва да се съсредоточи върху дългосрочни инвестиции и заетост. Необходимо е да утвърдим позицията на МСП, тъй като работата им е движещата сила за научните изследвания, иновациите и растежа.
<SPEAKER ID="078" NAME="Antigoni Papadopoulou" AFFILIATION="S&amp;D">
(EL) Г-н председател, Европейският съюз е наистина на кръстопът. Международната икономическа криза ограничи растежа и увеличи безработицата, бедността и социалното изключване. Спасителните мерки бяха положителни въпреки сериозните слабости. Но очевидно се нуждаем от повече солидарност и координация между националните планове за възстановяване.
<P>
Европейският парламент иска повече Европа от Комисията, по-малко бюрокрация, подкрепа за малките и средните предприятия, повече нови работни места, повече средства за финансиране на проекти в ключови сектори и по-стабилна система за регулиране, надзор и координация на икономическата, данъчната и социалната политика на Европейския съюз.
<P>
Аз също подкрепям създаването на общ валутен фонд с цел ефективен контрол на европейското икономическо управление. И накрая, много се гордея с носителя на Нобелова награда от Кипър, Christoforos Pissalides, и призовавам Европейския парламент да го покани да представи становището си за справяне с безработицата и предизвикателствата на нашето време.
<SPEAKER ID="079" NAME="Philippe Lamberts" AFFILIATION="Verts/ALE">
(FR) Г-н председател, искам да се обърна към Комисията и Съвета само за да подчертая трите слабости, които виждаме в предложенията относно европейското управление.
<P>
Първата слабост е, че има изключително строга дисциплина по отношение на дефицита и дълга и изключително слаба дисциплина по отношение на инвестициите; имам предвид "Европа 2020". Наистина се нуждаем от еднакво строга дисциплина и в двете области, тъй като икономиите сами по себе си няма да възстановят стопанската дейност.
<P>
Втората слабост е, че ако толкова искаме да упражняваме контрол върху разходите, също следва да гарантираме необходимите приходи. Подчертавал съм го много пъти: не можем да имаме координация на бюджета, ако нямаме координация на данъците.
<P>
Третата слабост считаме за демократична слабост, която според мен е особено видна в предложенията на работната група. Оказва се, че за работната група Парламентът не съществува, което е недопустимо.
<SPEAKER ID="080" NAME="Constance Le Grip" AFFILIATION="PPE">
(FR) Г-н председател, искам да обърна внимание на подготовката на предстоящите срещи на високо равнище на Г-20. Предните оратори казаха всичко по отношение на европейското икономическо управление, необходимостта от укрепване на европейското икономическо управление и на Пакта за стабилност и растеж и по-голямото участие в процеса на Европейския парламент и, разбира се, на националните парламенти.
<P>
Искам накратко да спомена две предизвикателства пред нашите народи и членовете на Г-20, предизвикателства, с които трябва според мен да се справим по време на предстоящите срещи на високо равнище на Г-20.
<P>
Това са валутната война и нестабилността на цените на суровините. По отношение на тези два въпроса, които представляват истинска заплаха за световния растеж и които причиняват сериозни дисбаланси на нашата планета, считам, че Европейският съюз трябва да се обедини около общи позиции, за да може да говори с един глас на предстоящите срещи на високо равнище на Г-20 - както в Сеул, така и на следващите, и по по-всеобхватен начин на световната сцена.
<SPEAKER ID="081" NAME="Petru Constantin Luhan" AFFILIATION="PPE">
(RO) Последиците от кризата изглежда съвсем не са се изчерпали. Ето защо искам да ви припомня важната роля на политиката на икономическо и социално сближаване и не на последно място, абсолютната предпоставка, която тя представлява.
<P>
Въпросната политика се превърна в ключов елемент от пакета за икономическо възстановяване, създавайки добавена стойност и подкрепяйки усилията за насърчаване на модернизация и устойчив икономически растеж, демонстрирайки същевременно европейска солидарност. Считам, че се нуждаем на първо място от големи инвестиции в инфраструктурата, било то транспортна, енергийна или телекомуникационна. Нуждаем се от значителни капиталови инвестиции от редица източници на финансиране, публични и частни, както и публично-частни партньорства, които, считам, все още не се използват в пълния им потенциал.
<SPEAKER ID="082" NAME="Rachida Dati" AFFILIATION="PPE">
(FR) Г-н председател, госпожи и господа, първо искам да поздравя нашия колега, г-н Feio, за качествения доклад и амбициозните предложения, които той съдържа. Това също показва, че Европейският парламент играе пълноценна роля в дебат, който е решаващ за бъдещето на Европа, и можем само да се радваме, че е така.
<P>
Освен това гръцката криза разкри слабостите, които подкопават икономическото управление на Европейския съюз. По този въпрос отчитам предложението на г-н Feio за създаване на постоянен механизъм за финансова стабилност. Трябва също така да се справим с източника на проблема.
<P>
Считам, че решението включва и укрепване на Пакта за стабилност и растеж, и по-специално на неговите санкции. Това е от съществено значение, ако искаме да постигнем трайно възстановяване на националните бюджети - нещо, което не винаги е популярно. Рестриктивно е, но нямаме друг избор.
<SPEAKER ID="083" NAME="Vilija Blinkevičiūt" AFFILIATION="S&amp;D">
(LT) Финансовата, икономическа и социална криза засегна всеки гражданин на Европа. Трудната ситуация подчерта още повече факта, че различните национални планове за икономическо възстановяване са слабо координирани и недостатъчно ефективни. Освен това някои държави-членки наистина не разполагаха с възможности да създадат истински национални планове за икономическо възстановяване, включително мерки за стимулиране на растежа и заетостта, тъй като намалиха публичните разходи още повече по време на рецесията и увеличиха данъците с цел намаляване на държавния дълг. За съжаление, в някои държави-членки това се прави за сметка на обикновените хора. Искам да обърна внимание и на факта, че кризата подчерта много ясно социалното неравенство между различните социални групи. Така например жените са застрашени в много по-голяма степен от мъжете да се окажат под прага на бедността. Следователно Европейският съюз трябва да научи урока си от кризата и да приложи приетите във всички области инициативи, като координира съвместните действия с държавите-членки.
<SPEAKER ID="084" NAME="Andreas Mölzer" AFFILIATION="NI">
(DE) Г-н председател, едва наполовина сме регулирали финансовите акули на монопола на фондовия пазар и се изправихме пред световна надпревара за валутна девалвация, която, въпреки лекото успокояване на Китай, все още не е избегната. Това, което е проклятие за нас в Европа, а именно девалвацията или интервенцията на валутните пазари, вече е проблем, породен от глобализацията. САЩ искат да намалят държавния дълг, японците искат да стимулират икономиката и китайците искат да увеличат износа. Слабата валутна политика на други икономически сили естествено вреди на Европа, както и на други държави, и затова трябва според мен да бъде важна тема за обсъждане на срещата на високо равнище на Г-20.
<P>
В крайна сметка наводняването на световните пазари с евтини китайски вносни стоки е лесно, ако валутата е изкуствено подценена. Подобна трайна намеса изкривява пазара; това е изключително опасна игра, която в най-лошия случай може да постави на колене цялата световна икономика.
<P>
Дори перспективите за успех да са съмнителни, е важно на срещата на високо равнище да се разгледат плановете за данък върху финансовите операции.
<SPEAKER ID="085" NAME="Pervenche Berès" LANGUAGE="FR">
Г-н председател, искам да благодаря на всички членове на ЕП, които взеха участие в разискването. Ще отговоря на две-три от изказванията.
<P>
Първо, на г-н Zīle. Считам, че казаното от него е много важно, когато говорим за реформиране на политиката на сближаване. Трябва да направим оценка на политиката на сближаване, за да установим дали в годините след присъединяването вътрешните неравенства наистина са частично изравнени с прилагането на фондовете, и да направим обективна оценка, за да си извлечем поуки за бъдещето.
<P>
Много колеги - благодаря им - говориха за представителството на Европейския съюз и за глобално управление. Това е изцяло въпрос на стратегия за нашия Европейски съюз, отново в момент, когато изглежда сме на ръба на валутни войни. Трябва да говорим с един европейски глас както във вътрешен, така и във външен план. Нека използваме нашите вътрешни сили да бъдем силни и обединени в нашите представителства пред външния свят.
<P>
След това, в повторение на казаното от моя колега Robert Goebbels, наистина Г-20 не е решението, към което в крайна сметка се стремим, за глобалното управление, където всеки има своето място и са налице арбитражните органи, които са ни необходими. Това напомня за речта на генералния секретар на Организацията на обединените нации вчера, в смисъл, че трябва да следваме нашия бъдещ курс в рамките на ООН чрез цялостна реформа на институцията и нейното управление.
<P>
И накрая, г-н председател, в заключение на разискването искам да се върне на темата за публичните инвестиции и казаното от уважаемия колега г-н Lamberts. В нашия доклад призоваваме за годишен преглед от Комисията на потребностите от публични и частни инвестиции и за въвеждане на показатели за изпълнението, които действително ще ни позволят да имаме дългосрочна инвестиционна стратегия в полза на работните места и оттук в полза на европейските граждани. Стратегията ще се основава на устойчива визия и концепцията за солидарност, което е в основата на Европейския съюз.
<P>
(Ръкопляскания)
<SPEAKER ID="086" NAME="Diogo Feio" LANGUAGE="PT">
Г-н председател, първо искам да благодаря за участието на всички членове на ЕП, дори и на тези, които предстои да се изкажат преди приключването на разискването. Време е да преминем от думи към дела. Отсега нататък, след гласуването, което се надявам да бъде "за", Парламентът ще има собствена позиция по въпроса за икономическото управление. Тя ще защитава духа на Съюза: по-голяма прозрачност и публичност. Ще защитава икономическото управление като цел за растежа на всички 27 държави-членки на Европейския съюз и по-добра координация между тях, с по-голям икономически и паричен съюз.
<P>
С една дума, тя ще се застъпи за Европа на по-голяма солидарност, подготовка и ефективност; Европа за всички, с различни гласове, но обединени в една песен; Европа с позиции на Съвета, Комисията и Парламента. Европа на икономическото управление не е Европа на двустранни срещи на високо равнище, а Европа на институционалните гласове, където глас имат и Европейският парламент, и обществеността.
<P>
Важното тук е ключовата роля, която Европейският парламент и националните парламенти трябва да имат в тази област. Те трябва да имат своя визия за необходимия макроикономически надзор на държавите-членки, да имат собствен глас по отношение на начина, по който се изпълнява стратегията "Европа 2020", и да отделят специално внимание на въпроса за укрепването на Пакта за стабилност и растеж. Парламентът има различни предложения по отношение на останалите институции.
<P>
Следователно е време - г-н председател, ще спра дотук - да обсъждаме въпросите по силен и единен начин.
<SPEAKER ID="087" NAME="Оли Рен" LANGUAGE="EN">
Г-н председател, първо искам да благодаря на докладчиците, г-жа Berès и г-н Feio, и на уважаемите членове на ЕП за важното и съществено разискване.
<P>
Оценявам факта, че многобройните изказвания съответстваха на важността на обсъжданите въпроси. Искам да направя няколко коментара и забележки относно разискването и докладите и ще започна с международната картина.
<P>
В световната икономика се появяват отново дисбалансите отпреди кризата, което заплашва устойчивото възстановяване и създаването на работни места. Следователно е много важно Г-20, първо министерската среща тази седмица, а след това и срещата на високо равнище след две седмици, да може да потърси ефективно координиране на международната политика, за да се балансира отново растежът на световната икономика.
<P>
Всички държави трябва да изиграят своята роля за възстановяването на баланса: държавите с излишък чрез повишаване на вътрешното търсене и държавите с дефицит чрез повишаване на износа. Става въпрос за милиони работни места в световната икономика и в Европейския съюз.
<P>
Европейският съюз работи за силна и стабилна международна финансова система, в която обменните курсове отразяват икономическите основи. Това е основен елемент на целта на Г-20 за балансиране на растежа в световен мащаб в интерес на устойчиво възстановяване и създаване на работни места.
<P>
По същите причини е от съществено значение ЕС да реформира и укрепи собственото си икономическо управление. Докладите, изготвени от г-жа Berès и г-н Feio, имат важен принос за целта и законодателните предложения на Комисията, след тяхното приемане, ще направят голям скок към истински и ефективно функциониращ икономически и паричен съюз.
<P>
Имаше няколко въпроса за позицията на Комисията относно таксите и данъците за финансовите институции. Обсъдихме въпроса с г-н Барозу и решихме, че ще бъде полезно да изясним позицията ни, тъй като имаше някои объркващи изявления по въпроса.
<P>
Ние сме по средата на основна реформа на нашата собствена финансова система и трябва да поддържаме инерцията на Г-20. Комисията представи предложение, първо, за стабилизационен данък или данък върху банките, така че частният сектор, банковият и финансовият сектор, да участва в разходите, породени от кризата, и в преодоляването на бъдещи кризи.
<P>
Предложението се обсъжда, а в някои държави-членки се прилага.
<P>
Второ, Комисията иска финансовият сектор да участва в покриването на разходите от кризата и поради тази причина ЕС и Комисията настояват за данък върху финансовите операции в световен мащаб.
<P>
Трето, Комисията междувременно внесе, като възможност за собствени ресурси в бюджета на ЕС, предложение финансовият сектор да има справедливо участие на равнище ЕС, например с данък върху финансовата дейност.
<P>
Това е нашата позиция. Предложихме банков данък или стабилизационен данък, посочихме възможността за данък върху финансовата дейност като източник на собствени ресурси и, на трето място, настояваме за данък върху финансовите операции в световен мащаб.
<P>
В доклада на г-н Feio има предложение за създаване на Европейски валутен фонд. Комисията е в полза на създаването на постоянен механизъм за предотвратяване и преодоляване на кризи, който трябва да има две страни, два елемента, две измерения. Необходимо е да се акцентира върху предотвратяването на кризи, освен върху преодоляването им, тъй като е по-добре да бъдем предпазливи, отколкото да съжаляваме по-късно.
<P>
Що се отнася до преодоляването на кризи, още през май посочихме ясно необходимостта от солидна рамка за управление на кризи в еврозоната и Комисията възнамерява скоро да представи предложения за постоянен механизъм за преодоляване на кризи.
<P>
Няколко общи принципа станаха очевидни, особено че предотвратяването и преодоляването на кризи трябва да вървят ръка за ръка и че всяка финансова подкрепа трябва да е предмет на строги условия.
<P>
Подобен постоянен механизъм трябва да минимизира моралния риск и да предостави стимули за държавите-членки да провеждат отговорна фискална политика и стимули за инвеститорите да търсят отговорни практики за кредитиране.
<P>
Г-н Schmidt предложи изменение относно доброволното участие на държавите извън еврозоната в режима на санкции. Знаете, че на първия етап предлагаме режим за държавите-членки от еврозоната, а на втория етап - за всички 27 държави-членки. Комисията може да приеме и да подкрепи изменението, което цели включването на държавите извън еврозоната в режима на санкции на доброволни начала.
<P>
Постигнахме задоволителен напредък в рамките на работната група и сближаване на мненията относно инициативите на Комисията за укрепване на икономическото управление, най-вече чрез съсредоточаване върху превантивни действия, поставяне на ударение върху устойчивостта на дълга, съгласуване на метод за преодоляване на макроикономическите дисбаланси и за създаване на ефективен механизъм за прилагане.
<P>
Въпреки че мненията относно предложенията на Комисията се сближиха в работната група, обикновеният законодателен процес едва започва. До момента видяхме само началото. Вероятно сме в края на началото, но сега започва истинският обикновен законодателен процес и Европейският парламент, като съзаконодател, наистина има ключовата и решаваща роля.
<P>
Искаме да работим заедно с вас и призоваваме Съвета и Парламента да представят законодателните решения до лятото на следващата година, за да може новата система за икономическо управление да влезе в сила до лятото на 2011 г., когато ще се проведе следващата голяма оценка на ефективността на действията.
<P>
Наистина става въпрос за доверие в Европейския съюз по отношение на укрепването на икономическото управление и съм напълно съгласен с вас, че наистина методът на Общността лежи в основата на работата и постиженията на Европейския съюз.
<P>
Слушах ви много внимателно. Оценявам вашия твърд ангажимент към метода на Общността, като се започне с изказванията на г-н Daul, г-н Schulz, г-н Verhofstadt и г-н Cohn-Bendit, макар че аз не мога да използвам подобно ораторско красноречие, като "сделката от Довил" или "хазартния компромис".
<P>
Както и да е, нека покажем заедно още веднъж, че методът на Общността може да предостави, и сега трябва да предостави, новата система на икономическо управление, и нека по този начин допълним силния паричен съюз със силен и ефективен икономически съюз, за да създадем истински и пълен икономически и паричен съюз.
<SPEAKER ID="088" NAME="Оливие Шастел" LANGUAGE="FR">
Г-н председател, ще бъда кратък и ще започна, като благодаря на двамата докладчици, г-жа Berès и г-н Feio, от името на Съвета. Те олицетворяват ролята на Парламента в толкова важна област. Искам да кажа също, че ви призовавам да анализирате незабавно инициативите по отношение на икономическото управление - инициативите на Комисията, които следва да ни позволят да приложим европейското икономическо управление - и по-специално по отношение на принципа на съвместно вземане на решение.
<P>
Считам, че Съветът е на разположение на Парламента, за да може да се постигне истински напредък по предложенията.
<SPEAKER ID="089" NAME="Председател">
Разискването приключи.
<P>
Гласуването ще се проведе днес, сряда, 20 октомври 2010 г.
<P>
Писмени изявления (член 149)
<SPEAKER ID="090" NAME="Paolo Bartolozzi" LANGUAGE="IT">
Искам да изразя своята благодарност за важния принос, който работата ще има за определянето на набор от мерки за преодоляване на настоящата криза и за предотвратяване на бъдещи кризи.
<P>
След като ограниченията на системата за саморегулация бяха подчертани в тревожна степен от неотдавнашната финансова криза, става все по-необходимо да изберем глобална система за контрол. Настоящата икономическа и финансова нестабилност, най-сериозната от десетилетия, доведе до безработица и социална криза в такъв мащаб, че са необходими решителни действия за преодоляване на негативните последици и за отдаване на приоритет на възможностите, които се откриват в глобализираната икономика.
<P>
Кризата в последните години подложи на тежко изпитание повечето от развитите икономики. Възстановяването все още е бавно за някои държави дори и днес и продължаващата несигурност на финансовите пазари превръща глобалната координация и избора на подходящи икономически и промишлени стратегии в ключови аспекти в борбата срещу финансовата криза. Глобалният надзор следва на практика да насърчава стабилизирането на финансовите пазари и да подкрепя възстановяването, като гарантира сериозен ръст в търсенето и в равнищата на заетост.
<SPEAKER ID="091" NAME="Elena Băsescu" LANGUAGE="RO">
Икономическата криза доказва, че сегашният модел на икономическо управление в ЕС не работи достатъчно добре и следователно не може да постигне пълно сближаване между държавите-членки. Затова е необходимо подобряване на икономическата рамка и разработване на амбициозни инструменти за мониторинг, които са по-ясно дефинирани и по-целенасочени. От решаващо значение е държавите-членки да спазват разпоредбите и решенията на европейско равнище, особено по отношение на Пакта за стабилност и растеж. С оглед на това приветствам инициативата, внесена от г-н Feio, за насърчаване на действия като въвеждане на повече проверки и по-задълбочено наблюдение на държавния дълг и приходите.
<P>
В заключение ще добавя, че румънското правителство наскоро прие своята фискална бюджетна стратегия за 2011-2013 г., която включва необходимите мерки за намаляване на бюджетния дефицит до под 3% и за задържане на дълга под 60%. Процесът на реформи ще създаде условията, необходими за икономическото възстановяване.
<SPEAKER ID="092" NAME="Dominique Baudis" LANGUAGE="FR">
Финансовата, икономическа и социална криза бушува вече в продължение на две години. Тя доведе до равнище на безработицата от повече от 10% в ЕС и опасност от нова рецесия. Това е криза, която не сме в състояние да поставим под контрол.
<P>
Следващата среща на високо равнище на Г-20 ще се проведе на 11 и 12 ноември в Сеул, под председателството на Франция. Създаването на Г-20 е рожба на президента Саркози, който смята, че в днешно време световната икономика вече не се ръководи от осемте, но и от всички по-големи развиващи се страни. Тази рамка позволява развитието на амбиция, основана на дългосрочна визия. Кризата изисква да имаме истинско икономическо управление, правила за ограничаване на социалния дъмпинг в развиващите се страни, финансово регулиране и реформа на международната валутна система. За да го постигне, Европа трябва да знае как да говори с един силен и решителен глас.
<SPEAKER ID="093" NAME="Ivo Belet" LANGUAGE="NL">
Г-н председател, една от най-забележителните характеристики на препоръките е данъкът върху финансовите операции. Тази мярка ще ни даде възможност да уцелим няколко заека с един куршум: тя е ефективен инструмент срещу спекулациите и приходите ще ни предоставят възможност да се справим с бюджетния дефицит и с финансирането на неотложни социални проекти (околна среда, помощ за развитие, инфраструктурни проекти и т.н.). Парламентът показа ясно, че ние в Европа трябва да продължим с тези действия, макар и останалата част от света за момента да проявява нерешителност. Следващата стъпка е Европейската комисия да извърши проучване относно осъществимостта. Днешното ни решение представлява специална намеса и отговор на финансовата криза. Също така изпраща ясен сигнал на европейските граждани, че сме се поучили от всичко, което се обърка през последните няколко години, и че се борим с кризата, за да направим Европа по-силна, в интерес на европейските граждани по-специално.
<SPEAKER ID="094" NAME="George Sabin Cutaş" LANGUAGE="RO">
Регулаторните структури, които съществуваха преди икономическата и валутна криза в Европейския съюз и в Съединените американски щати, показаха липса на съгласуваност и като цяло се основаваха на различни макроикономически анализи. Поради липсата на глобална съгласуваност на регулаторните структури държавите реагираха поотделно. Не предвидиха, че в един глобализиран свят паричната политика, приета на национално равнище, има значително въздействие върху други икономики. Създаването на Европейския съвет за системен риск и европейски структури за финансов надзор укрепва финансовия надзор в ЕС. Въпреки това все още има недостатъчно разпоредби на международно равнище за управление на кризи във финансовия сектор. ЕС трябва да подчертае на срещата на Г-20 през ноември значението на надзорна и регулаторна система, която да направи задължително регистрирането на финансовите операции и инструменти. Носим отговорност за икономиката и трябва преди всичко да бъдем силни на равнище Европейски съюз, за да имаме водеща роля в световен мащаб.
<SPEAKER ID="095" NAME="João Ferreira" LANGUAGE="PT">
Веднъж завинаги ЕС и неговите лидери ще трябва да признаят, че тежката криза, в която се намираме, не дойде от САЩ! Тя е системна криза в резултат на капитализма в сегашния му етап на развитие - неолиберализъм. С оглед на това кризата в ЕС идва от основите на самия ЕС, един от главните принципи на който е неолиберализмът. Изправени пред катастрофалните резултати от своите политики, силите, които основно определят посоката на ЕС, показват обезпокоителна арогантност и агресивност, стремейки се да наложат неприемливи пречки пред напредъка, особено за работниците и хората от най-уязвимите държави, чрез недопустима атака срещу суверенитета им. Това е значението на общата декларация, която Германия и Франция решиха да направят в Довил преди срещата на Г-20 и Европейския съвет. Изглежда пренебрегват факта, че продължаването по пътя, който ни доведе дотук, може да доведе само до позор. Това е посланието, което се повтаря в цяла Европа в протестите на работниците и обществеността. Време е да го чуят! Истинският отговор на кризата е да се оцени трудът и доходите да се разпределят по-справедливо чрез данъчното облагане в полза на труда, а не на капитала.
<SPEAKER ID="096" NAME="Louis Grech" LANGUAGE="EN">
Намираме се в условията на криза, която до голяма степен навреди на финансовия, икономическия и социалния сектор и оказа отрицателно въздействие върху процеса на интеграция на вътрешния пазар. Единният пазар може да бъде нужният катализатор за истинско европейско икономическо и финансово възстановяване от кризата и за възвръщане на така необходимото доверие на гражданите. Кризата сама по себе си може да бъде възможност за прилагане на мерки, които ще стимулират икономическия растеж, конкурентоспособността и социалния напредък в Европа, като се поставят гражданите в центъра на европейската икономика. Подкрепям стремежа на докладчика да даде ясни указания за излизане от кризата: предприемане на конкретни мерки и инициативи, наблягащи на значението на вътрешния пазар, заетостта и ролята на МСП. Освен това трябва да бъде приет нов цялостен и всеобхватен подход, при който целите на гражданите, особено свързаните с икономическите, социалните, здравните и екологичните въпроси, вълнуващи гражданите, са напълно интегрирани в икономиката. Имаме нужда от нова парадигма на политическото мислене, в която европейските граждани са основната политическа променлива при определянето и формулирането на законодателството и политиката на Съюза.
<SPEAKER ID="097" NAME="Marian-Jean Marinescu" LANGUAGE="RO">
Икономическото възстановяване е в ход в Европа. Въпреки това положението остава несигурно. Световното икономическо възстановяване е все още крехко, а темпът е различен в отделните държави. Най-важният приоритет е създаването на стабилна основа, която систематично да насърчава устойчивия и балансиран икономически растеж. За целта трябва да създадем система, която да подкрепя едновременно отговора на кризата, превенцията и средносрочното и дългосрочното сътрудничество. Европейският съюз трябва да бъде силен партньор, способен не само да приложи опита си в икономическата и политическата интеграция, но и да направи значителен принос за глобалното икономическо управление. Трябва да разработим надеждни и жизнеспособни икономически политики в средносрочен план и да координираме макроикономическа политика, която ще се основава на рамка за устойчив и балансиран растеж, изготвена от Г-20. Стратегията за икономическите политики на ЕС трябва да включва следното: план за действие за използване на структурните реформи за засилване на икономическия растеж и заетостта, консолидирана фискална реформа и увеличаване на икономическото управление на ЕС и еврозоната. Трябва да бъде приета програма за развитие на Г-20 с многогодишен план за действие, който да стимулира икономически растеж и гъвкавост за развиващите се страни.
<SPEAKER ID="098" NAME="Alexander Mirsky" LANGUAGE="LV">
В настоящата ситуация най-важното е да се определят диагнозата и причините, които ни доведоха до кризата. Хората в отделните държави от ЕС изпитаха последиците от кризата по различен начин. Важно е да се установят грешките, злоупотребите и непрофесионалното поведение на националните правителства, за да не се влоши допълнително положението на хората в бъдеще. Правителството на Латвия например вече зае средства, надвишаващи двукратно годишния бюджет, от международни финансови институции. С всеки изминал ден латвийското правителство приема мерки по отношение на данъчната система и фискалната политика като цяло, които са в ущърб на хората и водят до закриване на предприятия и емигриране на латвийски предприемачи. Латвийското правителство непрекъснато се опитва да измени законодателството, така че да намали пенсиите. Това води до социална експлозия и категорична несправедливост. Трябва да дадем ясен сигнал на националните правителства, че намаляването на социалните плащания и пенсиите по време на криза е престъпление срещу населението. Убеден съм, че незащитените и нуждаещите се слоеве от населението не трябва да носят отговорността за грешките на правителствата.
<SPEAKER ID="099" NAME="Sławomir Witold Nitras" LANGUAGE="PL">
Искам да благодаря на г-н Feio за работата му по проекта на доклад. Струва ми се, че се връщаме към обичайните дела прекалено бързо, предвид заплахите за Европа. Не обръщаме необходимото внимание на предупредителните сигнали на финансовите пазари или на хора като председателя на ЕЦБ, г-н Трише, който определи предложението на Комисията като добра, но недостатъчна мярка за укрепване на Пакта за стабилност и растеж. Нашата роля днес, като Европейски парламент, е да защитим предложенията на Европейската комисия срещу правителствата на държавите-членки, които очевидно не са си извлекли никакви поуки от кризата.
<P>
Ако Европейският съвет беше спазвал стриктно разпоредбите на Пакта, мащабът на кризата в публичните финанси щеше да бъде много по-малък. Ако днес позволим на правителствата, и по-конкретно на правителствата на Германия и Франция, да размият предложенията на Комисията, кризата ще се задълбочи и ще трябва да се замислим дали проектът за общата валута в сегашната му форма има някакъв смисъл и дали няма да докажем по невнимание, че еврото е неуспешен експеримент. Парламентът е изправен пред сериозна задача. Трябва да защитим еврото и да се противопоставим на краткосрочни политически цели. Трябва да накараме всички държави-членки да провеждат отговорни бюджетни политики, дори и да е трудно. Благодаря за вниманието.
<SPEAKER ID="100" NAME="Alfredo Pallone" LANGUAGE="IT">
Думата "криза" идва от гръцката Krino, която буквално означава "решавам", "избирам". Следователно обозначава момент, който разделя един етап от друг. Трябва да погледнем по-далеч и да обмислим миналото, за да приложим структурните промени, които ще направят нашите малки и средни предприятия по-конкурентоспособни и в състояние да понесат по-големия натиск на една глобализирана среда.
<P>
При това трябва също така да гарантираме заетост за голямата част от по-уязвимите работници и техните семейства. Европейският съюз се нуждае от ново икономическо управление, което да гарантира стабилност и строгост на националните публични финанси. Финансова и икономическа криза като настоящата не трябва да се повтаря отново. Новото икономическо управление на Европа трябва да вземе под внимание не само равнището на държавния дълг, но и неговата устойчивост в средносрочен и дългосрочен план. Частният дълг и устойчивостта на системите за социална сигурност са също толкова важни, колкото и държавният дълг, за стабилността на публичните финанси. В действителност страни, които контролираха държавния дълг, изпаднаха в дълбока криза именно заради сериозната задлъжнялост на домакинствата и предприятията, докато страни с висок държавен дълг се справиха добре.
<SPEAKER ID="101" NAME="Richard Seeber" LANGUAGE="DE">
Икономическата и финансова криза разкри съвсем ясно недостатъците и слабите страни на съществуващите инструменти и методи за координиране на икономическата и валутната политика. В миналото някои държави-членки, особено Франция и Германия, се колебаеха да въведат по-строго регулиране. Преодоляването на икономическата криза е едно от най-големите предизвикателства, пред които сме се изправяли и на което може да има само европейски, а не национален отговор. Това важи и за механизмите за санкции, които все още се спират от някои държави-членки. Съгласно новите правила на вътрешния финансов пазар обаче е крайно време да се укрепи валутният съюз и в същото време да се намали държавният дълг по-конкретно, за да се гарантира бъдещето на европейското икономическо пространство. Националните парламенти в частност трябва да участват по-интензивно в процеса, за да се придаде европейско измерение на дебата в държавите-членки. Само тогава може да се намери европейски отговор, с който да се преодолее кризата и да се постигне стабилен и силен икономически съюз.
<SPEAKER ID="102" NAME="Jutta Steinruck" LANGUAGE="DE">
От началото на финансовата криза през 2008 г. държавните и правителствените ръководители от Г-20 се срещат редовно на всеки шест месеца, за да обсъдят икономическите и финансовите въпроси и да засилят сътрудничеството, с цел постигане на стабилен и устойчив растеж на световната икономика в полза на всички. Въпреки това считам, че за да намерим устойчив и подходящ отговор на финансовите, икономически и социални проблеми, причинени от кризата, се нуждаем от по-широк подход и по-балансиран поглед върху проблемите. Министрите на финансите на държавите-членки не са в състояние да направят оценка на състоянието на пазара на труда и да излязат с отговори на належащите проблеми на политиката по заетостта и социалните въпроси, които да отдават дължимото внимание на нуждите на работниците или на хората като цяло. Затова призовавам за редовни срещи на министрите на заетостта и социалните въпроси от Г-20. Освен това призовавам ЕС и държавите-членки, които също са членове на Г-20, да доразвият идеята, да си сътрудничат по-тясно в областта на заетостта и социалната политика и да се стремят към по-балансиран подход на срещите на високо равнище. Не можем да допуснем конкуренцията да подкопае защитата на правата на работниците. Трябва да укрепим тези права не само за гражданите на Европейския съюз, но и за гражданите на други държави по света.
<SPEAKER ID="103" NAME="Silvia-Adriana Ţicău" AFFILIATION="S&amp;D">
в писмена форма. - (RO) ЕС, със своите 500 милиона граждани, които представляват 7% от световното население, произвежда 30% от световния БВП. Последните статистически данни показват, че ЕС е отчел търговски дефицит от 17,3 милиарда евро през август 2010 г. През първата половина на тази година ЕС отбеляза най-голямо увеличение на износа за Бразилия (+57%), Китай (+41%) и Турция (+38%), докато най-голямото увеличение на вноса е от Русия (+43%), Китай и Индия (общо +25%).
<P>
За да постигне целите на стратегията "ЕС 2020", ЕС следва да намали своята енергийна зависимост от традиционните си доставчици. През първата половина на тази година търговският дефицит на ЕС-27 в сектора на енергетиката се увеличи с 34,3 милиарда евро в сравнение със същия период на миналата година. Освен това Европейският съюз се нуждае от екологично ефективна промишлена политика, която да гарантира връзката между иновативната способност и производствените единици на ЕС, с което да се способства за създаването на работни места в целия ЕС и да се запази конкурентоспособността в световен мащаб.
<P>
Затова Европейският съвет следва да включи в дневния си ред, по време на заседанието на 28 и 29 октомври, бъдещата промишлена политика и енергийната сигурност на ЕС, както и предложения за ограничаване на последиците от изменението на климата и демографските промени.
<SPEAKER ID="105" NAME="Janusz Wojciechowski" AFFILIATION="ECR">
(PL) Вчера в Лодз, Полша, служител в избирателен район на Европейския парламент беше убит на работното си място. Той беше моят помощник, Марек Рошак. Казаното от убиеца при извършването на престъплението не оставя никакво съмнение, че неговият мотив е омраза към партията "Право и справедливост", основната опозиционна партия в Полша. Кампания на омраза, която се води срещу партията от известно време, се увенча с трагедия. Освен самото престъпление, Европейският парламент трябва да осъди също омразата и насилието, които нямат място в европейската политика и европейската демокрация. Г-н председател, моля да запазим едноминутно мълчание в памет на Марек Рошак, който загина, работейки за Европейския парламент.
<SPEAKER ID="107" NAME="Ria Oomen-Ruijten" AFFILIATION="PPE">
(NL) Г-н председател, току-що показахме колко достойни можем да бъдем като Парламент. Но на влизане в залата преди малко първо ме нападнаха хора, които мислят, че трябва да подпишем определени резолюции, а след това бях заобиколена от балони, които рекламираха някои изменения. Г-н председател, считам, че подобно поведение вреди на достойнството на Парламента и Ви моля да помислите отново как можем да запазим коридорите чисти.
<SPEAKER ID="108" NAME="Gerard Batten" AFFILIATION="EFD">
(EN) Г-н председател, може ли да се намесите? Виждаме балони в залата. Може ли да се произнесе дали това е допустимо или не? Ако не, може ли да бъдат отстранени? Ако да, с колегите ми имаме някои много приятни балони на Партията за независимост на Обединеното кралство в лилаво и жълто, които бихме искали да донесем следващия път.
<P>
(Ръкопляскания)
<SPEAKER ID="109" NAME="Председател">
Уважаеми колеги, днес ще гласуваме този много важен въпрос. Той е свързан с демонстрацията тук. Моля да я отложите до гласуването, което ще се проведе след около 40 минути. Малък жест за всички нас. По принцип ви подкрепям, но моля да не провеждате демонстрации в залата.
<P>
(Ръкопляскания)
