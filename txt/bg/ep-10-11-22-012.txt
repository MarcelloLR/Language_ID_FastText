<CHAPTER ID="012">
Ред на работа:
<SPEAKER ID="020" NAME="Председател">
Окончателният проект на дневен ред, изготвен от Председателския съвет на негово заседание от 18 ноември 2010 г. съгласно член 137 от Правилника за дейността, е раздаден. Предложени са следните изменения:
<P>
Понеделник:
<P>
Политическите групи предлагат да премахнем от дневния ред разискването относно аспекти на Плана за действие за изпълнение на Програмата от Стокхолм, свързани с гражданското, търговското, семейното и международното частно право. В резултат на това докладът ще бъде подложен на пряко гласуване утре, вторник. Докладът ще остане в дневния ред. Ще се проведе гласуване, но без разискване. Повтарям: всички политически групи се съгласиха с това решение и следователно то беше прието.
<P>
(Парламентът приема искането)
<P>
Вторник:
<P>
Няма предложени изменения.
<SPEAKER ID="021" NAME="Martin Schulz" AFFILIATION="S&amp;D">
(DE) Г-н председател, в дневния ред за вторник има шест доклада от г-жа Matera относно мобилизирането на Европейския фонд за приспособяване към глобализацията в Нидерландия. Вземам думата по този въпрос, защото считам,че начинът, по който г-н Daul беше нападнат по този въпрос от пресата в Нидерландия е неправилен. На Председателския съвет г-н Daul повдигна въпроса, който беше обсъждан от ръководителите на различните групи, за това дали тези доклади не трябва да отпаднат с оглед на разискването за бюджета. Искам да направя два коментара по този повод.
<P>
Първо, тези доклади следва да останат в дневния ред. Следва също така да проведем гласуване по тях и да прехвърлим тези средства от Европейския фонд за приспособяване към глобализацията на Нидерландия.
<P>
Второ, все пак г-н Daul предложи това, когато направи коментар в рамките на Председателския съвет. Ако то е било изнесено от Председателския съвет в публичното пространство, без дори да бъде дадена възможност на г-н Daul да отговори на въпросите и да даде обяснение, тогава в качеството си на председател на група човек всъщност трябва много да внимава какво казва на Председателски съвет. Това е първото съображение.
<P>
Другото ми съображение е, че не Европейският парламент твърди, че тук се пилеят пари, а правителството на Нидерландия - не цялото - което постоянно твърди, че в Европа се пилеят пари и следователно тя следва да получава по-малко средства. Докладите на г-жа Matera показват, че е точно обратното, средствата от този бюджет се използват разумно и, по мое мнение, за много важни проекти в Нидерландия. Следователно приемането на тези доклади ще покаже, че критиката в Нидерландия по отношение на този бюджет е неоснователна.
<P>
(Ръкопляскания)
<SPEAKER ID="022" NAME="Председател">
Запознат съм с въпроса и зная какво е излязло в пресата в Нидерландия. Бих искал обаче да ви уверя, че гласуването относно мобилизирането на средства от Европейския фонд за приспособяване към глобализацията за Нидерландия ще се проведе утре, както е планирано. Нищо не се е променило. Гласуването ще се проведе утре.
<P>
Сряда:
<P>
Получих искане от Конфедеративната група на Европейската обединена левица - Северна зелена левица относно разискването на положението в Западна Сахара, а именно, че гласуването на предложенията за резолюции по въпроса би трябвало да се проведе през тази сесия, а не по време на парламентарната сесия през декември, както понастоящем се планира.
<SPEAKER ID="023" NAME="João Ferreira" AFFILIATION="GUE/NGL">
(PT) Г-н председател, положението в Западна Сахара е достатъчно сериозно, за да не е необходимо Парламента да отлага заемането на позиция по този въпрос. Фактите са неоспорими и очевидни. Станахме свидетели на редица сцени на разрушения в лагерите Сахрави и знаем, че те доведоха до смърт и наранявания, а много хора все още липсват. Знаем, че един от нашите колеги от Парламента не беше допуснат да посети лагерите и беше изгонен от мароканските власти и знаем, че това се случва и с членовете на националните парламенти, журналистите и членовете на неправителствените организации (НПО). Знаейки всичко това, не можем просто да игнорираме този факт.
<P>
Ако не заемем позиция по въпроса, това би било равносилно на неразбираемо и неприемливо самодоволно отношение и дори на съучастничество, а това само би могло да накърни достойнството на тази институция и ценностите, които твърди, че отстоява. Следователно бих искал да призова всички да вземем разумното решение да подкрепим гласуването на резолюция по този въпрос по време на настоящото заседание, като гласуваме в подкрепа на предложението.
<SPEAKER ID="024" NAME="Raül Romeva i Rueda" AFFILIATION="Verts/ALE">
(EN) Г-н председател, считам, че представените от групата на Конфедеративна група на Европейската обединена левица - Северна зелена левица аргументи са съвсем основателни, важни и необходими и следователно ще подкрепя тази позиция.
<SPEAKER ID="025" NAME="Martin Schulz" LANGUAGE="DE">
Г-н председател, трябва да помоля г-н Ferreira за минута внимание. Този въпрос беше подробно обсъден на Председателския съвет, както и по време на подготовката за него. От името на моята група, бих искал да кажа, че сме много обезпокоени от това, което се случва в Западна Сахара. Ако картините, които видяхме, са точни, те ще доведат не само до сериозни разисквания, но също така, ако е необходимо, ще имат и последици. Следователно обаче трябва да действаме правилно, което от своя страна означава, че трябва да обсъдим събитията през тази седмица. По наше искане министърът на външните работи на Мароко заяви, че е готов да присъства на заседание на комисията по външни работи. Не е необходимо да прави това. Министърът на външните работи на Мароко не е длъжен да се явява пред комисията по външни работи на Европейския парламент. Според мен ние във всички случаи трябва да се възползваме от факта, че той проявява такова желание, първо, за да го запознаем с отправените укори и едва тогава да приемем резолюция. Считам, че това е много по-подходящ начин за действие, отколкото първо да приемем резолюция и след това да го изслушаме. Нека приемем резолюцията в светлината на информацията и въпросите, които ще имаме възможността да зададем на министъра на външните работи на Мароко в комисията по външни работи. Лично аз считам, че е много по-правилно да процедираме по този начин. Освен това до днес следобед имаше консенсус по този въпрос между всички групи.
<SPEAKER ID="026" NAME="Председател">
Искането е подкрепено с мнозинство. Следователно съгласно предложението на г-н Ferreira, гласуването ще се проведе през тази седмица.
<P>
(Парламентът приема искането)
<P>
Ще ви съобщя крайните срокове: гласуването ще се проведе в четвъртък. Крайните срокове са, както следва: предложенията за резолюции трябва да бъдат внесени до утре, 23 ноември, 12,00 ч.; а измененията и общите предложения за резолюции до сряда, 24 ноември, 13,00 ч. С други думи с един час по-късно. Повтарям: гласуването ще се проведе в четвъртък.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(DE) Г-н председател, бих искал да попитам нещо своите колеги.
<P>
Има извънредно положение в Тибет, както и безпокойство относно намерението на Китай да наложи китайския език в Тибет. Считам, че това е въпрос, който заслужава да бъде разискван на пленарно заседание в присъствието на баронеса Аштън. Всъщност, съвсем отделно от извънредното положение, проблематична е именно политиката, която се прилага в Тибет.
<P>
Извънредно положение? Много добре. Ако мнозинството иска да обсъдим този въпрос от тази перспектива - добре. От своя страна и тъй като дневният ред за декември е сравнително ясен, бих искал да проведем разискване по този проблем и по въпроса за политиката на Европейския съюз по отношение на Китай в присъствието на баронеса Аштън, както и да приемем резолюция. Считам, че това би било по-разумно.
<SPEAKER ID="028" NAME="Председател">
Много Ви благодаря, г-н Cohn-Bendit. Това може да се предложи и на Председателския съвет. Като председател на група Вие можете да направите предложение по всяко време, г-н Cohn-Bendit. Благодаря Ви за коментара.
<P>
Четвъртък:
<P>
Няма предложени изменения.
<P>
(С това редът на работа е определен)
