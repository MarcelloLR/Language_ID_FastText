<CHAPTER ID="013">
Едноминутни изказвания по въпроси с политическа значимост
<SPEAKER ID="036" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="037" NAME="Elena Oana Antonescu" AFFILIATION="PPE">
(RO) Румънското правителство разглежда възможността за налагането на данък върху храните за бързо хранене с надеждата това осезаемо да намали броя на гражданите, особено деца и млади хора, които избират такива храни, чието въздействие върху човешкия организъм в средносрочен и дългосрочен план е извънредно пагубно.
<P>
Данъците може да изглеждат доста сложно решение по време на криза, но ако такава мярка се приложи както трябва, нейното въздействие може да надхвърли чисто данъчните аспекти и да достигне до образователни такива. Това ще даде възможност на все повече хора да научат, че грижата за тяхното здраве започва с хранителния режим. Средствата, събрани от тези данъци, ще бъдат разпределяни само за програми, предназначени да осведомяват обществеността за съставки и вещества, които могат да им навредят.
<P>
Заболяванията в резултат на затлъстяване са нарастващо бреме за здравните системи на държавите-членки, а връзката между затлъстяването и храните за бързо хранене е добре документирана. Насърчаването на здравословното хранене следва да се превърне в ключова политика в Европейския съюз и това трябва да стане възможно най-скоро. Една европейска програма, която да използва разработените от няколко държави-членки инициативи, ще бъде приета положително и ще е извънредно полезна. Тя би могла да спомогне за по-здравословно хранене в Европейския съюз.
<SPEAKER ID="038" NAME="Jarosław Kalinowski" AFFILIATION="PPE">
(PL) Г-н председател, бих искал да говоря за сигурността на доставките на суровини за производство, от каквито се нуждаят земеделските стопани и търговците в Европейския съюз, както и производителите на фуражи и храни за животни. Един от основните въпроси и заплахи за веригата на доставки в Европа е липсата на установено, приемливо и много ниско равнище на наличие на разновидности на генетично модифицирани организми, които още не са получили одобрение в Европейския съюз. Според последните изследвания до 2015 г. в света ще се отглеждат близо 120 нови видове ГМО. Липсата на решение ще доведе до повишаване на цените на фуражите и храните за животни и в резултат от това може да се стигне до изключването на много европейски земеделски стопани от пазара. Най-пресният пример е положението от юли миналата година, когато в доставките на соя бяха открити следи от генетично модифицирани разновидности. Това оказа съществено въздействие върху цялата верига за фуражи и храни за животни, тъй като Европа не може да посрещне нуждите си единствено с вътрешно производство и е принудена да внася ежегодно 14 милиона тона соя.
<SPEAKER ID="039" NAME="Ádám Kósa" AFFILIATION="PPE">
(HU) Бих искал да помоля председателя или председателството на Парламента да предадат на Европейската комисия, че в хода на работата си съм подал две запитвания в писмена форма в рамките на шестмесечен период. В първия случай получих отговор след сериозно забавяне, а на второто ми запитване, внесено на 30 ноември, все още не съм получил отговор. Смятам, че е важно да имаме подходяща комуникация и диалог между институциите на ЕС. Моля, предайте това, за да не се препятства моята работа и да мога да получа исканите от мен отговори.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Г-н председател, г-н член на Комисията, много добре е, че Европейският съюз най-накрая има свой представител, ако мога така да се изразя, министър на външните работи в лицето на Кати Аштън. По време на нейното изслушване тя каза едно изречение за Китай, чието общо значение няма нужда да подчертаваме тук. Изненадващо е, че никой член на Парламента, който има право да задава въпроси за Китай, не взе думата, независимо че неотдавна ЕС получи истинска плесница по време на срещата на високо равнище в Копенхаген относно климата, където Китай и САЩ постигнаха споразумение зад гърба ни. Също така изненадващо е, че Европейският съвет никога през цялото си съществуване не е обсъждал отношенията между ЕС и Китай. Ето защо моля председателя да призове Европейския съвет да включи в своя дневен ред стратегическите отношения между ЕС и Китай, докато Парламентът в бъдеще следва да разглежда този въпрос така, както това се изисква от важността на Китай.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Основният приоритет на бъдещата Европейска комисия трябва да бъде намаляването на икономическите неравенства между държавите-членки чрез установяване на тясно сътрудничество на фискално равнище и на равнище валутни политики.
<P>
Тази готовност за сътрудничество е очевидна от самото начало на икономическата криза и е абсолютно необходимо тя да продължи. В същото време, когато става въпрос за координиране на фискално равнище, трябва да се вземе предвид фактът, че Европейският съюз обхваща държави, чиито икономики са структурирани по различни начини. Всъщност икономиките в някои държави-членки се характеризират с по-обхватни циклични движения, тъй като се нуждаят от високо равнище на публични инвестиции, и техният потенциал за растеж надхвърля този на зрелите икономики в ЕС.
<P>
Следователно Пактът за стабилност и растеж и настоящата процедура за присъединяване към еврозоната следва да включват клаузи за гъвкавост, които да позволяват анализ на публичните разходи през целия икономически цикъл, така че държавите-членки да могат да инвестират, когато това е необходимо. Това може да осигури развитието на всяка държава-членка според етапа, на който се намира нейната икономика.
<SPEAKER ID="042" NAME="Anni Podimata" AFFILIATION="S&amp;D">
(EL) Г-н председател, през последните дни бяхме свидетели на безпрецедентна и координирана атака срещу икономиките на държавите-членки от еврозоната, като разпространяването на държавни облигации в някои държави като Гърция, Португалия и Испания беше изключително голямо.
<P>
Очевидно тези държави се използват за удар върху икономическото сближаване в еврозоната като цяло и върху еврото в частност. Самите механизми, които създадоха световната кредитна криза, сега безсрамно спекулират за сметка на държавите, които срещат най-тежки финансови проблеми.
<P>
Ето защо Европа не може само да оценява предприеманите за борба с дефицита мерки. Истинският въпрос трябва да бъде следният: възнамеряваме ли да приемем мерки за солидарност на европейско равнище, като защитим еврозоната и еврото, и ще решим ли по-късно да приемем политики, които да работят за основно икономическо сближаване, а не само за валутно такова.
<SPEAKER ID="043" NAME="Carl Haglund" AFFILIATION="ALDE">
(SV) Г-н председател, от началото на тази година Директивата на ЕС за съдържанието на сяра определи граница от 0,1% за съдържанието на сяра в горивата, използвани от плавателни съдове, влизащи в пристанища, и плавателни съдове по вътрешни водни пътища. От гледна точка на екологията това е добра стъпка. Важно е корабоплаването също да зачита в по-голяма степен околната среда.
<P>
Сега повечето пътнически и товарни морски плавателни съдове използват тежко гориво. В Балтийско море ние вече от години използваме тежко гориво с ниско съдържание на сяра, възлизащо на 0,5%, за целите на опазването на околната среда. Ниското съдържание на сяра при плаване в открито море не се възприема като проблем на екологията, тъй като основната цел беше намаляването на замърсяването в градовете. Това следователно е насоката, в която според мен следва да действа ЕС по този въпрос, а именно, да насърчава използването на тежко гориво с ниско съдържание на сяра.
<P>
Сега се изправяме пред предизвикателството от това, че конвенцията MARPOL на Международната морска организация препоръчва граница от 0,1% за всички плавателни съдове в Балтийско море, считано от 2015 г., а това би могло да има опустошителни последици за Балтийско море. Затова бих искал да напомня на членовете на ЕП за това и да насърча хората да не...
<P>
(Председателят отнема думата на оратора)
<SPEAKER ID="044" NAME="Chris Davies" AFFILIATION="ALDE">
(EN) Г-н председател, понякога колегите в Парламента затрудняват много живота на неговите приятели. Бюрото беше препоръчало разходи за наемане на още 150 души в Парламента и в политическите групи, за да се покрият изискванията на Договора от Лисабон - съществено увеличаване на разходите по време, когато толкова много от нашите граждани се сблъскват с орязване на публичните услуги и повишаване на данъците.
<P>
Занимавам се със законодателство по процедурата за съвместно вземане на решение вече повече от 10 години. Не считам, че ни трябва толкова много персонал: смятам, че можем да преразпределим нашия персонал и да го използваме по-ефективно, без да увеличаваме бюджета си.
<P>
Всички ние, които ръководим съвети, или дори правителства, знаем, че понякога трябва да живеем според средствата си. Не следва да предприемаме неща, за които не можем да се отчетем. Проверката следва винаги да бъде такава: можем ли да се изправим на публична среща и да обясним на нашите граждани онова, което правим? Убеден съм, че в този случай няма да можем.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Г-н председател, основата на енергийната сигурност в Европейския съюз е диверсификацията на доставките на газ. Да се поставяме в зависимост от доставки от един източник в дългосрочен план ще разстрои равновесието не само с оглед на енергийната сигурност, но и от гледна точка на икономиката. Никой в Европа не може да разбере това по-добре от посткомунистическите държави, които все още са под влиянието, под огромното влияние на Русия. Северноевропейският газопровод ще отнеме възможността за диверсификация и ще ограничи възможността за развитие на балтийските пристанища и по-специално на новия диверсифициран източник за доставка на газ за Европа - терминала за природен газ Швиноуйшче. Освен това към неблагоприятното въздействие от изграждането на този газопровод ще се добави и екологичен аспект. Докладът за миналата година недвусмислено показва, че Северноевропейският газопровод ще има отрицателно въздействие. Призовавам Комисията отново да разследва този въпрос.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Г-н председател, питам се какви действия ще предприеме Европейският съюз, за да може всички държави-членки да спазват правото на убежище и да зачитат правата на човека по отношение на хората, пристигащи от южните брегове на Средиземноморието.
<P>
Много от тях пристигат в разнебитени плавателни съдове и няколко хиляди африканци се давят, без никой да протестира. Дали Съветът и Комисията действително са чувствителни към тези проблеми, които попадат едновременно в областта на правата на човека и на хуманитарната помощ?
<P>
Изявленията на г-н Моратинос относно укрепването на подхода за сигурност и неотдавнашното решение на Съвета за отпускане на допълнителни ресурси на Европейската агенция за управление на оперативното сътрудничество по външните граници на държавите-членки на Европейския съюз (Frontex) не звучат успокоително във връзка с това.
<P>
Госпожи и господа, от нас зависи да направим така, че нашите действия да бъдат в съответствие с нашите ценности. Има неотложна необходимост от това, тъй като са застрашени човешки животи.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Г-н председател, през последните няколко седмици бяха проведени преговори в рамките на последния етап от мирния процес в Северна Ирландия. В тези разговори участваха политическите партии и правителствата на Великобритания и на Ирландия. Тяхната задача беше по-специално да се погрижат за прехвърлянето на политическите правомощия от Уестминстърския парламент в Лондон на Събранието в Белфаст. Те обсъдиха и други важни въпроси.
<P>
Радвам се, че тези разговори най-накрая завършиха със споразумение между страните, и съм убедена, че Европейският парламент също ще приветства този напредък. Надявам се, че сега ще можем да се заемем с други ангажименти, които още не са уредени или изпълнени. Така ще осъществим напредък към стабилни политически институции, които ще функционират на основата на равенство, споделяне на правомощията и взаимно уважение.
<SPEAKER ID="048" NAME="Paul Nuttall" AFFILIATION="EFD">
(EN) Г-н председател, поисках да направя това едноминутно изказване, за да изтъкна ужасния ефект от събирането на отпадъците веднъж на две седмици за общностите в моя избирателен район в северозападна Англия.
<P>
Да вземем например моя роден град Бутъл, където много семейства живеят в домове на терасиран терен, без градинки отпред и с малко място отзад. Безумно е те да бъдат принуждавани да изнасят отпадъците си веднъж на две седмици.
<P>
Естествено, това доведе до образуването на купчини смет, защото няма място за складирането й. Ако лятото е горещо, може да сте сигурни, че това ще доведе до увеличаване на вредителите, което на свой ред представлява заплаха за общественото здраве.
<P>
Защо обаче разказвам това пред Парламента? Просто защото събирането на отпадъците на всеки две седмици е пряка последица от директивата на ЕС относно депонирането на отпадъци, която беше подкрепена в тази зала от британската Лейбъристка партия и от консерваторите. Поне се надявам повече от британските избиратели да си спомнят за това, когато отидат на общите избори по-късно тази година.
<SPEAKER ID="049" NAME="Andreas Mölzer" AFFILIATION="NI">
(DE) Г-н председател, след два дни ще разискваме въпроса за телесните скенери. По време на разискването ще разгледаме общия въпрос за сигурността по летищата, с други думи, нашия подход към сигурността по летищата в Европейския съюз. Европейският съюз е известен с това, че неведнъж е приемал прибързано законодателство, основано или на предполагаеми, или на реални понякога терористични заплахи. Това не подобрява сигурността по летищата. Единственото, което прави, е да създава все по-сложни и дори все по-нелепи мерки.
<P>
Ако разгледате например положението на железопътните гари, то е в основата си подобно на това по летищата. Като общо правило гарите не използват мерки за сигурност, най-малкото що се отнася до маршрути в рамките на ЕС и на страната. Оттук възниква въпросът дали нашата загриженост за сигурността по летищата не е преувеличена. Растящата бюрокрация и безконечният поток от мерки за сигурност няма да допринесат за сигурността, а ще създават неудобства за пътниците.
<SPEAKER ID="050" NAME="Krzysztof Lisek" AFFILIATION="PPE">
(PL) Г-н председател, както казахте, ние ще гласуваме за назначаването на новата Европейска комисия. Действително, както Вие посочихте, това е много важен момент, който се свързва с много надежди не само от страна на членовете на Европейския парламент и на европейските правителства, но най-вече на гражданите на Европейския съюз. В този смисъл създаването на обща външна политика на Европейския съюз има особено значение, така че предизвикателството, пред което е изправена баронеса Аштън в тази област, е дори още по-голямо.
<P>
Налице са две нови предизвикателства. Първото, и Вие говорихте за това, г-н председател, е Украйна. Независимо от резултата от изборите ние трябва да формулираме и последователно да прилагаме нова политика по отношение на Украйна, политика на Европейския съюз, за да стане възможно за тази държава да се присъедини в бъдеще като държава-членка на ЕС. Вторият въпрос обаче е Беларус. Трябва да съобщя, че за съжаление, преди няколко часа в Беларус е извършено поредното нарушение на правата на човека. Белоруската полиция е влязла в Полския дом в Ивенец и е попречила на дейността на Съюза на поляците в Беларус.
<SPEAKER ID="051" NAME="Gabriel Mato Adrover" AFFILIATION="PPE">
(ES) Г-н председател, през декември миналата година Европейският съюз и Кралство Мароко сключиха споразумение за либерализиране на търговията със селскостопански продукти. За съжаление, цялата информация, с която разполагаме относно съдържанието на това споразумение, е събрана от медиите.
<P>
Тази информация сочи увеличаване на квотата за внос на домати в Европейския съюз, нещо, което ние категорично отхвърляме, тъй като Кралство Мароко нееднократно не е изпълнявало своите задължения към Европейския съюз. Европейската комисия отказва да признае наличието на такава ситуация, независимо че самата Служба за борба с измамите (OLAF) я призна.
<P>
Не можем да допуснем Комисията да продължи да си затваря очите, като пренебрегва потребностите на производителите от Канарските острови, Андалусия, Мурсия и Аликанте. Ето защо ние настоятелно призоваваме да се спазват споразуменията и да се отделя повече внимание на фитосанитарния контрол. Освен това графикът за износ от Мароко следва да се направи по-гъвкав, като износът бъде разпределен през цялата година.
<SPEAKER ID="052" NAME="Paulo Rangel" AFFILIATION="PPE">
(PT) Г-н председател, бих искал да се възползвам от тази възможност, за да заклеймя онова, което се случва сега в Португалия, където по всичко личи, че медиите разкриха план на правителството за контрол на вестниците, телевизионните програми и радиостанциите, който застрашава свободата на изразяване. Дори тази седмица колонка във вестника, написана от известния журналист Марио Креспо, бе цензурирана по указание, или вероятно по указание, на министър-председателя.
<P>
При тези условия министър-председателят Жозе Сократес сега трябва да даде на португалския вестник "O País" основателни обяснения и да разясни, че не контролира, не ограничава и не цензурира свободата на изразяване в Португалия.
<P>
Действайки по този начин, Португалия вече не е държава, управлявана според принципите на правовата държава, а държава, управлявана от формални закони, в която министър-председателят се ограничава до формалности, процедури и бюрокрация, и не иска да даде основателни обяснения.
<P>
Ние искаме Португалия да бъде държава, управлявана според материалното право!
<SPEAKER ID="053" NAME="Véronique De Keyser" AFFILIATION="S&amp;D">
(FR) Г-н председател, на 27 януари в два часа сутринта газова експлозия порази историческия център на Лиеж. Бях там заедно с колегите ми от градския съвет и оцеляхме едва по чудо. Но 14 души загинаха в тази експлозия. Десетки други са ранени, а 500 души са преместени.
<P>
Бих искала тук да отдам почит не само на загиналите и на техните семейства, но и на изключителната храброст на пожарникарите и на всички спасители. Във връзка с това бих искала да ви припомня, че все още не съществува единен статут на пожарникарите в Европейския съюз, а в моята страна, както и в други страни, борбата с пожарите още не се разглежда като опасна професия. Призовавам за европейски статут на пожарникарите, тъй като при много обстоятелства им се налага да предоставят трансгранична помощ.
<SPEAKER ID="054" NAME="Председател">
Благодаря Ви много за изявлението и за това, че насочихте нашето внимание към трагедията, която се разигра толкова близо до нас, в Белгия. Действително случаят е трагичен. Благодаря Ви много. Бихме искали да изразим нашето дълбоко съпричастие към всички пострадали в резултат от трагедията и към техните семейства.
<SPEAKER ID="055" NAME="Rosario Crocetta" AFFILIATION="S&amp;D">
(IT) Г-н председател, госпожи и господа, моето изказване цели да изтъкне как тежестта на процеса на деиндустриализация засяга редица индустриални центрове в Сицилия, по-специално автомобилния център Термини Имерезе, собственост на групата "ФИАТ", и нефтохимическия център Джела, собственост на групата "ЕНИ". Термини Имерезе понася щети от конкуренцията, възникваща на основата на ниското заплащане в някои държави в ЕС, докато Джела страда от конкуренция от Азия.
<P>
С оглед на тежкия процес на деиндустриализация, който тече на редица места в Европейския съюз, искам да заявя, че е дошло времето да преразгледаме политиката за ненамеса, която Европейската комисия е следвала досега, и да започнем да въвеждаме съвкупност от важни стратегически мерки в подкрепа на европейската промишленост. Този призив е отправен най-вече към Европейската комисия и към г-н Таяни, члена на Комисията, отговарящ промишлеността и предприемачеството.
<SPEAKER ID="056" NAME="Jelko Kacin" AFFILIATION="ALDE">
(SL) Миналия четвъртък парламентът на бившата югославска република Македония прие декларация в подкрепа на резолюцията на Европейския парламент относно Сребреница, която ние приехме с огромно мнозинство преди една година.
<P>
В тази резолюция Парламентът отдава почит на всички жертви от всички страни и във всички войни от последното десетилетие на миналия век, не само на жертвите на геноцида в Сребреница. Парламентът в Скопие е третият на Западните Балкани, който ратифицира и приема резолюцията със 70 гласа "за" и само един глас "против". Такова мнозинство и такъв консенсус заслужават уважение и признание и от нашия Парламент.
<P>
Независимо че бившата югославска република Македония по никакъв начин не е участвала в това трагично събитие, нейната решителна позиция представлява акт на солидарност и цивилизован жест, достоен за уважение и възхищение. Решението на парламента на бившата югославска република Македония е израз на уважение към всички жертви и послание, че всички ние носим споделена отговорност за изграждането на по-добро и по-светло бъдеще за всички държави на Западните Балкани. Това е крачка към бъдещето, протегната ръка за помирение към всички съседни държави и пример за всички държави в региона.
<P>
Като участник в изготвянето на въпросната резолюция искам да поздравя членовете на парламента на бившата югославска република Македония за тяхната политическа смелост и приноса им за помирението в региона.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Г-н председател, бих искал да изтъкна, че в днешното време на икономическа криза, когато някои страни са в рецесия, има и други като Гърция, които трябва да решат редица проблеми, свързани с въпросите на равенството между половете, като се има предвид, че кризата засяга по-тежко жените, отколкото мъжете.
<P>
През последните години бяха положени много усилия и в Европа бяха приети закони, които предоставят някои улеснения и специфични инструменти за този сектор; директивите на Общността за равното третиране на мъжете и жените обаче не се транспонират в националното законодателство.
<P>
Като се има предвид това и независимо от въпросните усилия, ние трябва да преодолеем разделението по полове, тъй като жените получават заплащане със 17% по-ниско от мъжете и се сблъскват с особени форми на расизъм на пазара на труда; искам да подчертая, че всички регламенти или промени във връзка със застрахователни или трудови въпроси трябва да бъдат съпровождани от нови социални инфраструктури.
<SPEAKER ID="058" NAME="Zbigniew Ziobro" AFFILIATION="ECR">
(PL) Г-н председател, благодаря Ви за предоставената ми възможност да се изкажа, тъй като искам да говоря по важен въпрос във връзка с разходите за политиката в областта на климата.
<P>
Европейският съюз последователно планира своята политика в областта на климата. Твърде значителен обаче е фактът, че тази политика има огромно въздействие върху икономиките на държавите-членки. Когато бъдат взети под внимание структурните различия между икономиките на различните държави-членки, става все по-ясно, че отделните държави-членки ще понесат твърде различни разходи за прилагане на стратегията. В същото време е факт, че новите държави-членки изпълниха своите задължения за намаляване на емисиите на парникови газове съгласно Протокола от Киото с твърде различни показатели. В случая с Полша намаляването възлизаше на близо 30% в сравнение с изискваните 6%, но за "старите 15 държави-членки" намаляването беше едва 1%, докато те се бяха ангажирали да намалят тези емисии с 6%. Във връзка с това всичко, което Комисията предприема, трябва да отчита диференцираните разходи за адаптирането на икономиките на различните държави-членки, разходи, които различни държави-членки са поемали досега за намаляването на емисиите на парникови газове съгласно Протокола от Киото, и трябва също така да сложи край на тези промени, които могат да нарушат равновесието между държавите-членки.
<P>
(Председателят отнема думата на оратора)
<SPEAKER ID="059" NAME="Joe Higgins" AFFILIATION="GUE/NGL">
(GA) Г-н председател, сега ирландското правителство ще удържа до 21% ДДС върху обществените услуги, осигурявани от местните органи, като събиране на отпадъци и рециклиране. Европейският съюз принуждава ирландското правителство да прилага тези нови данъци. Те ще увеличат още повече тежестта за обикновените работещи хора и за бедните, които и без това вече плащат скъпо за капиталистическата криза в Ирландия. Правителството също така възнамерява да въведе нови такси за вода за собствениците на къщи, които могат да достигнат 500 до 1 000 евро годишно. Това ще бъде още един тежък удар за жизнения стандарт на работещите хора. Освен това то подготвя обществената система за водоснабдяване за бъдещата й приватизация. Ето защо предупреждавам ирландското правителство и Европейската комисия, които подкрепят разходите и приватизацията, че това няма да бъде прието и ще бъде посрещнато от масова кампания за бойкот и от цялата сила на обикновените хора. Това е допълнителна икономическа тежест, която работещите хора в Ирландия няма да приемат.
<SPEAKER ID="060" NAME="Nikolaos Salavrakos" AFFILIATION="EFD">
(EL) Г-н председател, утре ще гласуваме за новата Европейска комисия и ще се превърнем в Съединени европейски щати. След приключването на тази процедура ще трябва в рамките на този нов вид управление да разгледаме въпросите за обща външна политика, обща икономическа политика, за по-тесни връзки между членовете на Съюза и за солидарност, както и за планирането на бъдещето на Европа. В това бъдеще ще трябва да се действа извънредно внимателно, що се отнася до разширяването на Европа чрез присъединяване на други държави, и още по-важното, що се отнася до имиграцията, която е голям проблем за бъдещето на Европа и по мое мнение следва да се разглежда не само от националните правителства, но също така в рамките на обща политика на Европейския съюз.
<P>
Ето защо искам да призова Комисията и Парламента да обърнат особено внимание на този въпрос.
<SPEAKER ID="061" NAME="Louis Bontes" AFFILIATION="NI">
(NL) Г-н председател, преди няколко седмици и аз като Вас посетих Аушвиц, където се изправихме лице в лице с ужасите, които са се случвали там. Можете да си представите колко бях удивен, когато няколко дни по-късно евреите бяха демонизирани с отвратителни твърдения по официалния новинарски канал на Палестинската власт.
<P>
В резюме: "Евреите са врагове на Аллах и на човечеството. Пророкът казва: убивайте евреите!" Тези изявления са крайно отвратителни и според мен това не може да остане без последствия. Орган, чиято така наречена обществена телевизия цитира "Пророка", като подбужда към убийства на евреи, не следва да получава нито цент повече във фондове за развитие. Европейският парламент трябва да препоръча спирането на тези фондове и да изрази своето отвращение от подобни практики.
<SPEAKER ID="062" NAME="Nuno Teixeira" AFFILIATION="PPE">
(PT) Г-н председател, Зелената книга относно реформата на общата политика в областта на рибарството, докладчик по която беше моята колега от Азорските острови г-жа Patrão Neves, предоставя уникална възможност за разискване върху сектор, който трябва да изиграе значителна роля за стабилизирането на местното развитие в най-отдалечените региони.
<P>
Мадейра следи текущите обсъждания с особен интерес и смята, че е необходимо да се предложи диференциране между малочислените флотилии и големите флоти, които следва да бъдат подчинени на различни риболовни режими. От особено практическо значение е да бъде подкрепен принципът на позитивна дискриминация, като достъпът до териториални води в изключителната икономическа зона бъде ограничен само за местни малочислени флотилии.
<P>
В Мадейра подкрепата за модернизиране на флотите е жизненоважна, както и възприемането на стил на управление, който да осигури в дългосрочен план опазването на широк диапазон от видове. Само по този начин ще успеем да избегнем неустойчивата конюнктура за икономическа, екологична и социална стабилност.
<P>
Накрая, ние ще се борим за постоянна и актуална подкрепа за рибарството в най-отдалечените региони.
<SPEAKER ID="063" NAME="Romana Jordan Cizelj" AFFILIATION="PPE">
(SL) Европа е пълна с малцинства, а етническите малцинства са съществена част от тях. Заедно с местните малцинства, които представляват само 8% от нашето население, ние трябва да вземем под внимание и имигрантските малцинства, които представляват още 6,5%.
<P>
Преди последните две вълни на разширяване страните кандидатки трябваше да покажат съответствие с критериите относно правата на малцинствата. В контраст с това политиките относно малцинствата и връзките с тях в държавите, които по онова време вече бяха членки на Европейския съюз, не бяха обект на никакъв надзор. Това положение беше неуместно.
<P>
Наскоро словенските етнически малцинства в Италия, Австрия и Унгария попаднаха под силен натиск вследствие на орязване на средствата за техните интереси. Ето защо призовавам създателите на политики в Европа да започнат да работят сериозно по въпросите, свързани с малцинствата, на европейско равнище. Новият Договор от Лисабон осигурява правно основание за такова действие. Също така настоятелно призовавам Европейската комисия да изготви и представи план, в който подробно да представи хода на своите действия с оглед на изпълнението на онези разпоредби в Договора от Лисабон, които защитават малцинствата.
<SPEAKER ID="064" NAME="Anna Záborská" AFFILIATION="PPE">
(SK) Словакия е застрашена от построяването на мегаказино, подвеждащо наречено "Метрополис". След като Словения, Унгария и Австрия отказаха да издадат необходимите лицензи, участващите групи сега се обръщат към Словакия, за да прокарат там своя бизнес план. Парламентът в Братислава даде отрицателно становище, но решението не е окончателно и проектът за казино продължава да се развива.
<P>
Предприемачът вече използва евфемизми и представя проекта като мултифункционален център. Говори се за площадки за игри, аквапарк и конферентен център, но не се казва нищо за мегаказино.
<P>
Какви пречки може да издигне ЕС, за да възпрепятства хазартните операции в държавите-членки? Как защитава ЕС най-уязвимите групи? Не е тайна, че хазартните игри вървят редом с престъпност, насилие, организирана престъпност, проституция и различни други свързани явления. Призовавам колегите си и националните сдружения да се присъединят към гражданите от Словакия в техния протест и също така да подпишат писмената декларация, като по този начин подкрепят протеста ни.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Името Roşia Montană сигурно вече е все по-познато и на европейските институции, и на гражданите. Става дума за област в Румъния, в която има исторически останки, привлекли вниманието на ЮНЕСКО, и която днес е застрашена от разрушение. Използването в минното дело на цианид, който заплашва да разруши целостта и предимствата на този обект, отново изглежда реална възможност.
<P>
През последните седмици румънското правителство даде да се разбере, че разрушаването на региона може да се счита за приемливо, като разреши започване на минните дейности. Настоятелно призовавам Европейския парламент и Европейската комисия да разгледат възможността за намеса на форумите на ръководителите на ЕС, за да се спре тази дейност, която без съмнение ще се превърне в екологична и човешка катастрофа.
<SPEAKER ID="066" NAME="Derek Vaughan" AFFILIATION="S&amp;D">
(EN) Г-н председател, искам да говоря за енергийната политика. Както каза един от предходните оратори, осигуряването на бъдещите енергийни доставки е жизненоважен въпрос за всички нас и за да го разрешим, трябва да разгледаме широк спектър от технологии, а не само една и не само газ. Очевидно енергията от възобновяеми източници ще изиграе своята роля, независимо дали ще се касае за вятър, биомаса или енергия от приливите, но ядрената енергия и улавянето и съхранението на въглероден диоксид (CCS) също трябва да изиграят своята.
<P>
Ето защо приветствам неотдавнашните инициативи на правителството на Обединеното кралство. То неотдавна предложи редица проекти, насочени към новите технологии за възобновяеми източници, но също и за ядрени, и за улавяне и съхранение на въглероден диоксид. Смятам, че тези политики ще осигурят енергийните доставки в Обединеното кралство в бъдеще и гледам на тях като на модел за останалата част от Европа. Без съмнение аз не смятам, че можем да оставим всичките си яйца в една кошница: трябва да разполагаме с широк спектър от технологии. Искам настоятелно да призова колегите тук да направят това в бъдеще.
<SPEAKER ID="067" NAME="Giommaria Uggias" AFFILIATION="ALDE">
(IT) Г-н председател, госпожи и господа, след избухването на световната финансова криза Европейската комисия представи мярка, предложението, което се разисква днес, за укрепване на борбата срещу данъчните измами. Това прави възможно увеличаването на прозрачността между всички данъчни системи на европейските държави чрез обмен на информация за активите.
<P>
Това е добра мярка, но трябва също така да си спомним, че преди няколко месеца мнозинството в италианския парламент одобри данъчния щит, който скрива самоличността на неплащащите данъци и лишава европейските граждани от приходи от ДДС.
<P>
Докато целият свят се бори с пороците на незаконността, някои национални закони обаче оскърбяват достойнството на почтените граждани. По тази причина ние заедно с други колеги от партията "Италия на ценностите" и Демократическата партия внесохме жалба в Комисията.
<P>
Научихме, че службите действат по нашите съобщения. Затова призовавам Комисията да бъде храбра, да поеме отговорността да обяви италианския данъчен щит за незаконен и да направи възможно облагането на тези капиталови суми.
<SPEAKER ID="068" NAME="Marek Henryk Migalski" AFFILIATION="ECR">
(PL) Г-н председател, бих искал да повдигна един въпрос, който вече беше споменат, но искам да наблегна на вече казаното. Сега, докато ние говорим тук, в Ивенец в Беларус тече незаконен обиск в Полския дом, един от офисите на Съюза на поляците в Беларус. Това е пореден акт на репресия срещу полското малцинство в Беларус. Знам, г-н председател, че Вие вече сте се намесвали лично в случая с изключително високата глоба, наложена на Анджелика Борис, и бих искал да Ви благодаря за намесата, тъй като ние действително сме длъжни да помагаме на тази организация. В същото време бих искал да се обърна към Вас, г-н председател, а също така към Съвета и към Комисията с призив да направите изявление възможно най-скоро и да се намесите в случая с нарушаването на правата на човека в Беларус - нарушаване на правата на поляците - но казвам това най-вече в контекста на нарушаването на правата на гражданите - правата на човека - с други думи, нещо, което следва да бъде важно за нас като Европейски парламент.
<SPEAKER ID="069" NAME="João Ferreira" AFFILIATION="GUE/NGL">
(PT) Г-н председател, през последните няколко седмици станахме свидетели на засилването на прикрита идеологическа кампания срещу мерките, които държавите-членки предстои да приемат за уравновесяване на публичните финанси. Не е съвпадение, че много от водачите на тази кампания са същевременно и виновници за настоящата икономическа и социална криза. Също както и в миналото, те отново подкрепят нови атаки срещу заплатите, социалните и трудови права и социалните функции на държавата.
<P>
В отговор на тази яростна атака десетки хиляди португалски работници излязоха на протест по улиците с искания за увеличаване на заплатите, което да възстанови покупателната способност, изгубена през последното десетилетие, и достойни условия за пенсиониране.
<P>
Публичните сметки следва да бъдат съобразени с икономическия растеж, като същевременно бъдат прекратени сериозните несправедливости във връзка с разпределението на богатството, които са в основата на таза криза. Напредъкът на работническата борба днес дава поводи за надежда и е най-конкретното основание за вяра в едно по-добро бъдеще.
<SPEAKER ID="070" NAME="Godfrey Bloom" AFFILIATION="EFD">
(EN) Г-н председател, преди няколко седмици моят уважаван приятел и колега от Йоркшир Edward McMillan-Scott доведе пред Парламента председателя на Международната експертна група по изменение на климата (IPCC) и го представи като жива легенда и върховен гуру в науката за климата, и трябва да призная, че той действително ми изглеждаше като гуру, обаче се оказва, че той е железопътен инженер, който пише мръсни книги. Нямам нищо против железопътните инженери. Някои от най-добрите ми приятели са железопътни инженери и те без съмнение четат мръсни книги, не в това е въпросът, но това вероятно може да обясни, струва ми се, защо през последните няколко години от IPCC излизаха толкова много абсурдни глупости.
<P>
Не би ли било добре Комисията евентуално да пише до IPCC с предложение да си изберат нов председател, който да е може би малко по-добре квалифициран?
<SPEAKER ID="071" NAME="Krisztina Morvai" AFFILIATION="NI">
(HU) Преди няколко минути г-жа Anna Záborská говори за огромните инвестиции, инвестициите в казино за различни хазартни игри, правени от чужденци в Унгария, срещу които известният лидер на извънпарламентарната опозиция György Budaházy протестира заедно с 12 души от така наречената опозиционна група Hunnia, които бяха задържани близо една година в очакване на процес. На тях не им се съобщава какви доказателства са представени срещу тях. Освен това поради някои особености на унгарските разпоредби и в нарушение на правото на "habeas corpus" съдията, който продължава да удължава срока на тяхното задържане преди процеса, не преглежда подробно инкриминиращите доказателства срещу тях. Намирам за скандално, че нещо такова може да се случи в Европейския съюз, и за пореден път изразявам протеста си.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Г-н председател, бих искала да спомена един въпрос, който според мен е от изключително политическо значение; той е свързан с националните парламенти и тяхното сътрудничество с Европейския парламент в рамките на полаганите днес в Европа усилия за постигане на икономическо възстановяване и финансова стабилност.
<P>
Докато кредитната криза отзвучава все по-надалеч, всички говорят за необходимостта от засилване на еврото, сближаването в еврозоната, икономическите неравенства в рамките на Европейския съюз и механизмите на солидарност, които е необходимо да бъдат развити.
<P>
Считам, че в тази рамка диалогът между Европейския парламент и националните парламенти ще изтъкне на преден план нашата обща цел, общата ни отговорност и солидарността, която ние трябва да покажем на европейско и на национално равнище, за да можем да вземаме правилните решения и да прилагаме правилните политики, политики, които често изискват трудна за разбиране дългосрочна перспектива, особено за нашите колеги от националните парламенти, които трябва да плащат политическата цена в държавите си.
<P>
Считам, че можем да поемем инициативата, като започнем такъв диалог.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Г-н председател, ще се позова на Европейската харта за правата на жертвите на тероризма.
<P>
На 15 декември г-н Баро се ангажира да популяризира Европейска харта за правата на жертвите на тероризма. На 19 януари г-жа Малмстрьом приветства думите на г-н Баро в напълно позитивен дух. От името на испанското председателство на 26 януари министърът на вътрешните работи на Испания г-н Перес Рубалкаба заяви, че напълно подкрепя жертвите на тероризма, и че Испания ще направи всичко по силите си в рамките на Комисията и на Съвета, за да им окаже помощ.
<P>
Ние приветстваме всичко това. Сега обаче е време да се премине от декларации към действия, което съвпада с Шестия международен конгрес за жертвите на тероризма, предстоящ да се проведе в Саламанка на 11, 12 и 13 този месец. Желая на конгреса много ползотворна работа. Г-н председател, ние следва да продължим да призоваваме към ангажираност в тази област и да я насърчаваме от името на Парламента.
<SPEAKER ID="074" NAME="Marc Tarabella" AFFILIATION="S&amp;D">
(FR) Г-н председател, моята колега г-жа De Keyser припомни трагедията, която се случи в Лиеж на 27 януари. Аз, разбира се, няма да повтарям казаното от нея за жертвите и за службите за неотложна помощ, които заслужават свой статут.
<P>
Онова, което ме безпокои, е, че в този случай собственикът на сградата не е имал застраховка. Само искам да обърна внимание на Комисията на факта, че би било полезно, преди да се говори за задължителна застраховка срещу пожар за всеки гражданин, да се поговори за задължителна застраховка за гражданска отговорност за вреди, които могат да бъдат причинени на трети страни, понякога злонамерено, но най-вече поради небрежност.
<P>
Считам, че Комисията би могла да представи или предложение, например в рамките на защитата на потребителите, като в този случай "потребител" означава "гражданин", или инициатива, която би могла да излезе и от Парламента.
<P>
Във всички случаи, бих искал да помоля онези от колегите, които могат да ме подкрепят в тази област, да се обърнат към всички граждани с призив да сключат застраховка за гражданска отговорност, която да покрива всякакви вреди, нанесени на трети страни.
<SPEAKER ID="075" NAME="Sonia Alfano" AFFILIATION="ALDE">
(IT) Г-н председател, госпожи и господа, испанското холдингово дружество "Gas Natural" внесе проект за разположени на брега заводи за регазификация, който ще засегне областта на Триест и който бе одобрен от италианското Министерство на околната среда.
<P>
Техническият съвет за завода за регазификация в Триест изтъкна някои важни недостатъци. След неофициалната среща, проведена между Европейската комисия, Италия и Словения на 26 януари 2010 г., италианският постоянен представител в Европейския съюз публично спекулира, че Европейският съюз е одобрил проекта, докато официалното съобщение от Словения гласи, че страните са приканени да постигнат съгласие.
<P>
Такова съгласие вероятно ще бъде трудно да се постигне на практика поради нетипичния контекст на този случай със завода за регазификация. Всъщност се оказва, че органите, отговарящи за предоставянето на гаранции и за безопасността, не са се справили със своите задължения за защита. Бяха изтъкнати значително изоставане в изготвянето на външни планове за извънредни ситуации и в комуникацията с публичните структури и органи, отговарящи за управлението на извънредни ситуации, както и липса на информация за обществеността относно риска от сериозни злополуки във връзка с кодексите на поведение, и липсата на обективна оценка на ефекта на доминото, който може да бъде предизвикан от потенциални аварии във високорискови промишлени предприятия.
<P>
Поради тези причини ние считаме, че се става въпрос за пореден опит да бъде отворен високорисков завод с пълното съзнание, че липсват всякакви мерки за защита и безопасност.
<SPEAKER ID="076" NAME="Председател">
Госпожи и господа, удължихме времето за едноминутни изказвания с 15 минути.
