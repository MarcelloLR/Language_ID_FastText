<CHAPTER ID="006">
Преглед на белгийското председателство на Съвета (разискване)
<SPEAKER ID="060" NAME="Председател">
Колеги, позволете ми да приветствам с добре дошъл министър-председателя, г-н Ив Льотерм. Преди половин година присъствахме на представянето на белгийското председателство, а сега присъстваме на представянето на постиженията на белгийското председателство: законодателство, Европейска служба за външна дейност, финансов надзор, гражданска инициатива, бюджет - ще обсъдим всички тези въпроси.
<P>
Приветствам с добре дошъл и председателя Барозу, който е сред нас, и всички вас.
<P>
Следващата точка от дневния ред са изявленията на Съвета и на Комисията: преглед на белгийското председателство на Съвета.
<SPEAKER ID="062" NAME="" LANGUAGE="FR">
Г-н председател, г-н Барозу, Ваши превъзходителства, госпожи и господа, макар и да изглежда малко странно тук, в пленарната зала на Европейския парламент, бих искал, въпреки всичко, да започна изказването си с цитат от един голям американски мислител - Ралф Уолдо Емерсън, който казва, цитирам:
<P>
(EN) "Не отивай там, където води пътеката, тръгни натам, накъдето няма път, и остави следа".
<P>
(FR) С други думи: "Не отивай там, където води пътеката, тръгни натам, накъдето няма път, и остави следа".
<P>
Госпожи и господа, именно това направихме с всички вас през последните шест месеца. Белгия, моята страна, беше призована да поеме ротационното председателство на Европейския съюз след влизането в сила на Договора от Лисабон.
<P>
Вярно е, че не започнахме да работим на напълно непознат терен, но все пак трябваше да установим критерии за новото функциониране на Европейския съюз съгласно новия договор, с новите институции, които самият Съюз създаде. Ето защо, верни на белгийската традиция, направихме всичко възможно за оптималното функциониране на институциите с цел създаване на положителни прецеденти.
<P>
Госпожи и господа, считам, че мога да ви кажа, че Европейският съюз, така както е структуриран съгласно Договора от Лисабон, днес функционира и функционира добре. Съюзът създаде нов инструмент за надзор на финансовия сектор, който, да се надяваме, следва да предотврати повторното настъпване на кризи като настоящата, с която все още се борим, за да се освободим от нея. Икономическото управление отбеляза напредък. Беше постигнато споразумение по бюджета за 2011 г. и най-важното - общо през тези шест месеца бяха сключени почти четиридесет споразумения от законодателен характер между Парламента и Съвета.
<P>
Госпожи и господа, нашата решимост да спазваме както буквата, така и духа на Договора от Лисабон беше избор за бъдещето на Съюза, инвестиция във все по-тясно европейско сътрудничество. За неговото постигане по време на председателството работихме в две главни насоки.
<P>
Първо, не искахме да се самоизтъкваме. Вместо това включихме нашата програма - белгийската програма с петте й приоритети в европейската програма, в програмата на Комисията, в насоките, определени от държавните и правителствените ръководители на равнище на Европейския съвет, в програмата на тройката, в която участват нашите испански и унгарски колеги.
<P>
(NL) Второ, госпожи и господа, тъй като не искахме и да налагаме белгийска програма, избрахме това, което бих нарекъл приобщаващо председателство. Опитахме се на практика да провеждаме колкото се може по-тясно сътрудничество с всички европейски институции, като спазвахме буквата и духа на Договора от Лисабон и изпълнявахме роля, която всъщност не беше по-различна от тази на посредник.
<P>
Сътрудничихме с всички заинтересовани страни, очевидно с Парламента и с Комисията, но също и с новия постоянен председател на Съвета, с върховния представител и, разбира се, с държавите-членки, но считам, че мога да заявя, че през целия ни мандат отделяхме специално внимание на конструктивната и непредубедена работа с Парламента, чиито правомощия са значително засилени съгласно новите правила.
<P>
Разбира се, известна скромност не би била излишна днес, но трябва да кажа, че заедно с вас гарантирахме успеха на този метод. Нещо повече, госпожи и господа: днес, повече от всякога Съюзът представлява взаимодействие между институциите и държавите-членки. Считам, че този метод работи и може да продължи да работи, тъй като беше и е насочен към резултати, а не към създаване на образ. Това се отнася за нашето председателство, но се отнася също и за Европейския парламент, въпреки че вие трябва да прецените това.
<P>
Г-н председател, госпожи и господа, от името на белгийското правителство и от името на моите колеги, които поеха ротационното председателство, тук бих искал въпреки всичко да изразя високата си оценка и благодарност за сътрудничеството ви. Считам, че мога да кажа, че повечето от споразуменията, които постигнахме, бяха приети в крайна сметка с много голямо мнозинство. Това е доказателство за качеството на вашите разисквания и - и това следва да успокои европейските граждани - за предимството, което отдадохте на това, което е добро за Европа, като го поставихте далеч над националните интереси.
<P>
Тези шест месеца обаче, госпожи и господа, изминаха. Разбира се, не можем да мислим непрестанно за миналото. През следващите месеци и години ще трябва всъщност да работим повече от всякога, тъй като нашият Съюз, нашето общество е изправено през изключително големи предизвикателства. Бих искал сега да ги спомена накратко.
<P>
Първото предизвикателство очевидно се състои в приемствеността на това, което започнахме през изминалите шест месеца, а именно икономическото управление. От самото начало на тези шест месеца работихме заедно, за да вземем необходимите мерки за предотвратяване на кризата в еврозоната. Въпреки това противодействието на появилите се симптоми до момента не е достатъчно. Заплахите, пред които са изправени редица държави от еврозоната, показаха, че паричният съюз не може всъщност да работи самостоятелно без икономически съюз, без по-силна икономическа конвергенция. Поради това трябва решително да вървим по пътя към по-голямо икономическо сближаване, по-силно сближаване във фискалната област, в икономическите и социални политики на държавите-членки.
<P>
Икономическото управление изисква освен това строго наблюдение на бюджетните и структурните политики на държавите-членки на Съюза. Трябва пълноценно да използваме Европейския семестър, който беше създаден именно за тази цел. Връщането към бюджетната дисциплина не следва да бъде просто незадължителна цел - тя трябва да може да се проверява и, ако е необходимо, да се изпълнява на европейско равнище. Това очевидно не е заради самата дисциплина. За възстановяването на устойчивия растеж, на стабилния растеж, който създава работни места за нашите граждани, абсолютно необходимо е наличието на стабилни, публични финанси. Разбира се, тези работни места са от съществено значение за поддържането на изключително специфичния ни европейски социален модел, който върви ръка за ръка с политическа и икономическа свобода, социална солидарност и екологична отговорност.
<P>
(DE) Съюзът трябва да използва новите инструменти, които въвежда, за да наблюдава ефективно финансовите пазари. Очаква се инструментите да бъдат готови за прилагане до края на годината. Това е абсолютно необходимо за предотвратяването на нови сътресения на пазарите.
<P>
Икономическата конвергенция, наблюдението на избора на бюджетната и структурната политика, новите инструменти за наблюдение на финансовите пазари - всичко това създава впечатлението, че апаратът на Съвета е на път да стане много тежък и сложен. Разбира се, следва също да се очаква, че по-внимателното наблюдение на националните политически решения на държавите-членки няма да мине без обсъждания и търкания. Но това не трябва да ни отказва, тъй като е част от същината на европейската интеграция.
<P>
(EN)Втората област, в която трябва да направим това - в която трябва да запазим инерцията - е ролята на Съюза в света. Постигнахме напредък в тази област. Благодарение на съгласуваната ни подготовка и единно представяне, увеличихме на практика тежестта си в Г-20. През последните месеци Съюзът започна създаването на свои дипломатически представителства в целия свят. Тези действия са положителни, но трябва да се консолидират.
<P>
Вярно е, че Европейският съюз говори с един глас по повечето проблеми в света, но думите не са достатъчни. Съюзът трябва на практика да придобие повече влияние, трябва да действа решително и да се превърне в действителен полюс на влияние и сила в този многополюсен свят.
<P>
Трето, трябва да решим въпроса с финансовата перспектива на Съюза. Вярно е, че сега не е време, когато правителствата могат да разглеждат значително увеличение на вноските си в бюджета на Съюза, но не можем да избегнем обсъждане на дългосрочната финансова перспектива.
<P>
На този Парламент беше обещано, че ще се проведат консултации по философията за бъдещото финансиране на Съюза и начините за това. Съюзът не може да живее ден за ден - той трябва да има тази дългосрочна перспектива.
<P>
Не на последно място бих искал да кажа, че ще можем да преодолеем тези предизвикателства само ако повече от всякога вярваме в самите себе си. Бих искал да цитирам френския мислител и писател Андре Фросар във връзка с това предизвикателство през следващите години. Най-напред ще цитирам на френски и след това ще преведа:
<P>
(FR) "Европа съвсем основателно иска да си създаде обща политика и валута, но преди всичко се нуждае от душа".
<P>
(EN) "Европа съвсем основателно иска да си създаде обща политика и валута, но преди всичко се нуждае от душа".
<P>
Наистина се нуждаем от душа, колеги. Трябва да вярваме в себе си и в това, което сме направили, а не да се извиняваме за това, кои и какви сме. Не трябва да забравяме, че преди да бъде пазар, преди да бъде валута, преди да стане набор от институции, Съюзът - нашият Съюз - беше една визия, убеждение, мечта. Той беше мечта за мир на този континент, който е разкъсван от толкова много войни.
<P>
Чух, че е малко остаряло да се говори за мир на поколения в Европа, които не знаят какво е война. Мога само да кажа: "Огледайте се около вас!" Вижте бежанците например, които идват при нас, които бягат от войната, бягат от въоръжени конфликти, бягат от тиранията. Тези бежанци не гледат с пренебрежение на нашето постижение -разпространението на мира и сигурността на почти целия континент. А тези бежанци, тези хора, се стремят, както толкова много хора другаде по света, към права и свободи, които твърде голяма част от нашите граждани приемат за даденост.
<P>
Съюзът означава както мир, така и свобода, демокрация, основни граждански права и принципи на правовата държава за нашите граждани, но и за нашите имигранти. Вярваме в правото на всеки на човешко достойнство, което означава правото на хората да живеят изправени, а не на колене, както и правото на свобода на мисълта, на изразяване и на свободно практикуване на религията.
<P>
В много често цитирано изказване на Жан Моне се казва, че нищо не може да се постигне без хора, но и нищо не е трайно без институции. Днес това е също толкова вярно, колкото и когато го е казал, но, от друга страна, също е вярно, че институциите ще отслабнат, ако в тях не работят хора със силни убеждения. Не трябва да забравяме, че ще поведем нашите граждани, само ако им дадем визия, ако им дадем мечта.
<P>
В заключение, желая на Унгария пълен успех сега, когато поема щафетата на председателството. Сигурен съм, че тя ще държи високо факлата на европейската мечта за мир, европейската мечта за свобода и целта за една все по-силна Европа.
<P>
(Ръкопляскания)
<SPEAKER ID="070" NAME="Жозе Мануел Барозу" LANGUAGE="FR">
Г-н председател, г-н Льотерм, госпожи и господа, по време на белгийското председателство ефикасно и целенасочено, с прагматизъм и общностен дух Съюзът постигна важен напредък, който заслужава нашето възхищение и признание.
<P>
От името на Европейската комисия, бих искал да поднеса най-сърдечните си поздравления на министър-председателя г-н Льотерм, на целия му правителствен екип, на администрацията и на всички белгийци, които дадоха най-доброто от себе си за гарантиране на успеха на това председателство.
<P>
Беше прекрасно и велико председателство в деликатно и изпълнено с предизвикателства за бъдещето на Европейския съюз време. Рядко предизвикателствата са били толкова важни, а трудностите - толкова решаващи за преодоляване. През всичките тези дълги месеци на шум и ярост, простете за израза, белгийското председателство твърдо се придържаше твърдо към курса на европейската политика. Действията му винаги са били в съзвучие с основния смисъл на съществуването на Европейския съюз, солидарността на всеки в полза на общия европейски интерес. Действията му ни позволиха също така да начертаем най-добрия път за постигане на главните ни цели: стабилност и подновяване на растеж, който създава работни места.
<P>
Това бяха месеци, през които Европа все още живееше с френетичния ритъм на кризата и на държавния дълг. Всички погледи бяха насочени към бъдещето на еврозоната и нашата решимост да я защитаваме. Когато казваме, че ще направим всичко възможно за защитата на стабилността на еврозоната като цяло, това не трябва да бъдат празни думи. Това е ни повече, ни по-малко израз на твърдата ни политическа воля да защитаваме общата ни съдба. Бъдещето на еврозоната и бъдещето на Европейския съюз са две страни на една и съща монета. Искаме това бъдеще да бъде стабилно и благоденстващо за нас самите и за бъдещите поколения. Това винаги е бил и остава смисълът на европейската интеграция и на общностния дух.
<P>
Основните реформи, с които се ангажирахме, показват, че напълно съзнаваме предизвикателствата, пред които е изправен Европейският съюз. Трябва да се приспособим към новите политически, икономически и стратегически реалности в един бързо променящ се глобализиран свят. Трябва да постигнем приспособяването, като същевременно утвърждаваме нашите ценности, защитаваме нашите интереси и засилваме нашия авторитет и нашето влияние на международната сцена.
<P>
В основата на този напредък са ключовите решения, които взехме за укрепване на европейското икономическо управление и за борба с макроикономическите дисбаланси. Те не са въпрос на избор, те са задължителни. Надявам се, че през следващите шест месеца Европейския парламент и Съветът ще приемат предложенията, свързани с икономическото управление.
<P>
По принцип въпросът не е кой от различните политически участници в Европа печели или губи, а дали всеки от нас е готов да сътрудничи при пълно зачитане на взаимните ни прерогативи. Тъй като по принцип въпросът е дали Европейският съюз като цяло печели и губи. Отговорът е ясен: ако не засилим икономическото си управление, всички ще загубим както в еврозоната, така и в целия Европейски съюз.
<P>
Ако не засилим икономическото си управление, ще загубим битката за стабилност, растеж и заетост в Европа. Ако не засилим икономическото си управление, здравите връзки днес, утре могат да станат слабите връзки. Ако не засилим икономическото си управление, ще загубим авторитета си на международната сцена.
<P>
Макар проблемите за управлението и макроикономическите дисбаланси да са и световни проблеми, които се обсъждат по-специално на срещите на Г-20, как бихме могли да запазим авторитета и влиянието си сред международните ни партньори, ако дори не сме в състояние да ги решим на равнище на ЕС? Казвам това, като внимателно обмислям всичките си думи: по принцип това е екзистенциален въпрос за Европейския съюз. Действаме и се утвърждаваме като Съюз или не действаме и се оставяме да се маргинализираме. Наистина става въпрос за колективната ни съдба.
<P>
За щастие, вървим към самоутвърждаване. Поради това бих искал да поздравя най-искрено белгийското председателство. В резултат на споразумението, постигнато на заседанието на Съвета по икономически и финансови въпроси на 17 септември, беше установен нов цикъл на икономическо управление, известен като Европейски семестър. Миналата седмица беше извършена първата стъпка с представянето на изготвения от Европейската комисия годишен преглед на растежа, в който посочваме съвсем ясно трите приоритетни направления, в които трябва да съсредоточим усилията си през следващата година: засилване на макроикономическата стабилност, по-специално посредством строга фискална консолидация, структурна реформа и растеж, създаващ работни места.
<P>
Постигнахме и значими успехи в областта на финансовия надзор, по-специално с приемането на нова европейска архитектура на финансовия надзор, която започна да функционира на практика на 1 януари 2011 г. с учредяването на Европейския съвет за системен риск и на три нови органа за финансов надзор, обхващащи съответно пазарите, банките и застраховките.
<P>
През тези шест месеца успяхме също така да постигнем споразумения за управлението на спекулативните фондове и други алтернативни инвестиционни фондове, както за агенциите за кредитен рейтинг. За нашите граждани мерките за икономии не са неясна концепция, а трудна действителност, в която живеят. В Европа има много тревога и безпокойство, но има и големи надежди, че твърде дълго отлаганите реформи най-после ще бъдат завършени, че европейското измерение ще бъде неразделна част от решението и че Европа ще защитава проектите си, ценностите си и интересите си в света.
<P>
Поради това е важно да се разпространява възможно най-широко информация за това, какво прави Европейският съюз за възстановяване на устойчив и създаващ работни места растеж, както и за изграждането на европейско общество, което е по-справедливо и зачитащо в по-голяма степен екологичните стандарти.
<P>
Бих искал също така да отбележа някои други постижения, по-специално в областта на външната политика и външните отношения. Такова постижение е споразумението за свободна търговия, подписано на 6 октомври с Южна Корея, което е, чисто и просто, най-амбициозното търговско споразумение, някога подписвано от Европейския съюз и което трябва да служи за база за сравнение за бъдещите ни двустранни търговски споразумения.
<P>
Противно на очакванията на някои песимисти, в Канкун също успяхме да покажем известен напредък към мултилатерализма в борбата срещу изменението на климата. Освен това в Канкун също така беше доказано на практика значението на сътрудничеството между председателството и Комисията, за да излезе Европа със съгласувана и ясна позиция на международната сцена.
<P>
По отношение на практическите резултати, бих искал също така да приветствам най-после постигнатото споразумение по време на белгийското председателство в областта на транспорта, и по-специално за евровинетката. Този въпрос е много важен за нашите граждани.
<P>
Бих искал освен това да отдам дължимото на белгийското председателство за образцовия начин, по който то даде възможност главните нововъведения на Договора от Лисабон да бъдат спазени и приложени. То използва блестящо всичките си умения за водене на преговори по време на трудното обсъждане на бюджета за 2011 г. на Европейския съюз съгласно новите бюджетни разпоредби на Договора. Това беше нагледен пример за европейския дух и за най-доброто от културата му на компромис. Комисията е горда с приноса си за постигането на този резултат.
<P>
Още утре в изпълнение на ангажиментите ми към този Парламент ще проведа първоначална среща с председателя на Европейския парламент г-н Buzek и с министър-председателя г-н Орбан, който председателства Съвета, за да обсъдим следващите мерки, които трябва да се предприемат в бюджетната област.
<P>
Тази 2010 г. беше често трудна и понякога изключително взискателна година, но в крайна сметка много продуктивна. Именно под председателството на две държави - Белгия, но също и Испания, европейската интеграция отбеляза решителен напредък. В това виждам силата на нашия Съюз и правилното функциониране на нашите институции. Сега зависи от третата страна от тройката - Унгария, да поддържа този тласък.
<P>
Важните решения, които взехме през изминалата година, са доказателство, че всички ние - Парламентът, Съветът, Комисията, държавите-членки знаем какво трябва да правим, за да гарантираме стабилно и благоденстващо бъдеще за Европа. Ако знаем, какво трябва да направим, трябва да го направим сега. Казахме, че имаме волята да го направим. Сега трябва да покажем, че наистина сме в състояние да изпълним политическите си ангажименти без да ги разводняваме, без да отслабваме и без да се оставяме да бъдем заблудени от плахи симптоми на икономическо възстановяване.
<P>
Трябва да укрепим действията си, да покажем, че те не са реакция на натиска на кризата на пазарите, а по-скоро силно потвърждение на волята ни да живеем заедно в този Съюз за мир, солидарност и свобода.
<SPEAKER ID="071" NAME="Jean-Luc Dehaene" LANGUAGE="NL">
Г-н председател, белгийското председателство получи съвсем основателно много високо признание от всички кръгове. Вие и Вашите колеги, г-н министър-председател, можете да претендирате за заслуги за забележителната поредица от постижения. Вместо да се спра на конкретни постижения, бих специално подчертал златния стандарт, който определихте за председателството. Все пак белгийското председателство на Съвета беше първото председателство, което изпълни целия си мандат в съответствие с новата институционална рамка на Договора от Лисабон. Това само по себе си е предизвикателство.
<P>
Договорът коренно промени институционалната рамка, както вече посочих в доклада си относно предишния мандат. Така Европейският съвет и Съветът сега очевидно станаха две отделни институции, всяка със свое председателство. Още нещо, което е ново, е, че в Договора се използва абсолютно същата формулировка, с която се описва мандатът на Съвета, като тази, с която се описва мандатът на Парламента. Не можем да се отърсим от впечатлението, че някои членове на Съвета трудно са се приспособили към новите отношения между Парламента и Съвета. Това беше очевидно по време на разискванията за бюджета.
<P>
Това обаче не може да се каже за белгийското председателство. Съгласувано с Комисията и Парламента, то вложи усилията си главно за осъществяването на европейската законодателна програма. Европейските приоритети винаги са били първостепенни в тази насока. Това обяснява и отчасти успеха на белгийското председателство. В миналото председателствата се опитваха твърде често да отстояват националните си приоритети над европейските агенции. В този случай това не е така и поради това Европа постигна действителен напредък по време на това председателство. В хода на трудния дебат относно бюджета по време на белгийското председателство също се очерта развитието на едно от най-трудните предизвикателства, пред които е изправен Съюзът през следващите години, а именно установяването на нова финансова рамка. Белгия получи гаранция от предходните председателства, че Парламентът ще участва в дебата по тази многогодишна финансова рамка. От своя страна Комисията формулира в рамките на предложението си за многогодишния план предложения за собствените ресурси на Съюза. Изключително важно е, че това е изпълнено. Ето защо Парламентът ще гарантира, че както Комисията, така и всяко бъдещо председателство ще спазват тези ангажименти.
<SPEAKER ID="072" NAME="Hannes Swoboda" LANGUAGE="DE">
Г-н председател, г-н министър-председател Льотерм, членове на действащото председателство, г-н Барозу, тази седмица имаме възможност да сравним две председателства: едното завърши току-що, а другото започна току-що. По отношение на белгийското председателство, мога да кажа, че свърши чудесна работа и затова - хиляди благодарности. То се справи, въпреки трудните условия: политическото положение в страната изобщо не е лесно, разбира се, Договорът от Лисабон е нов и дори отношенията с Европейския съвет съвсем не са гладки. Въпреки това белгийското председателство категорично съсредоточи усилията си върху Европа. То искаше да изведе Европа напред.
<P>
От друга страна, по отношение на унгарското председателство, до момента във всеки случай виждаме председателство, което отделя повече внимание на вътрешните си проблеми, с други думи, да се задържи на власт в страната си, особено предвид изключително противоречивия закон за медиите, който също ще обсъдим по-късно. Надявам се, че г-н Орбан ще разгледа внимателно работата на белгийското председателство и вероятно ще следва в някаква степен неговия пример.
<P>
Г-н Льотерм, говорихте за икономическо управление. В това отношение, напълно подкрепям казаното от г-н Барозу. Тук няма средно положение: или развитието ще доведе до още една криза в Европа, и то не само в еврозоната, или ще се направи опит да се създаде ефикасно икономическо управление въз основа на сътрудничеството между всички държави-членки, но и въз основа на решителни, предприети от Комисията действия. Вие знаете, г-н Барозу, че имате пълната ни подкрепа в това отношение. Постигнахте много, г-н Льотерм, в тази област, но сега трябва да отидем още по-далеч и да предприемем следващите стъпки.
<P>
Казахте, че това е свързано главно с данъчното, фискалното и социалното сътрудничество, което ме отвежда към втората област, в която белгийското председателство се отличи особено, а именно социалното измерение. Считам, че всички ние имаме интерес, макар може би в различна степен, социалното измерение да се развива по съответен начин. Социална Европа не означава, че всичко, без изключение, се извършва в социалнополитическата област на Европа; това означава например нещата, за които говорихте и които постигнахте във връзка с борбата с бедността. Възмутително е, че в действителност бедността се увеличава в Европа в известна степен. Същото се отнася и за това, което казахте за нарастващите различия в разпределението на доходите. По време на председателството Ви съвсем ясно показахте, че това не е само социален, но и икономически проблем. Повече бедност и по-голямо социално неравенство се изразява и в загуба на конкурентоспособност. Това беше доказано икономически, финансово и емпирично. Това, което казахте, е много важно.
<P>
Важни са и нещата, които казахте за Европа на гражданите. Заедно с г-н Шефчович и членовете на този Парламент направихте значителен принос, като създадохте Европейската гражданска инициатива. Ако се използва целесъобразно от проевропейските сили за доближаване на Европа до гражданите, тя ще бъде решителна крачка напред.
<P>
Естествено, също така желаем на Белгия всичко най-хубаво в бъдеще. Не е маловажно какво е поведението на участниците на политическата сцена. Надявам се, че всички политически сили в Белгия ще положат усилия за постигането на действителен консенсус. Трудно е да се каже на хора в регион, засегнат от кризата, че те следва само да постигнат консенсус, че те трябва само да работят заедно по важни проблеми, когато това не е възможно в Белгия - една от централните държави на Европейския съюз.
<P>
Във връзка с това Ви желая всичко най-хубаво. В много отношения бяхте образцово председателство. Надявам се, че други, следващи председателства, ще следват Вашия пример.
<P>
(Ръкопляскания)
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="073" NAME="Krisztina Morvai" AFFILIATION="NI">
(EN) Г-н председател, бих искала да попитам г-н Swoboda как смее да критикува унгарското председателство, което току-що започна. Той дори нищо не знае за него. Защо вместо това не критикува другарите си от социалистическата група, които стреляха срещу собствения си народ на 50-ата годишнина от революцията през 1956 г. и които произволно хвърлиха в затвора стотици хора? Трябва да ги попита и да ги критикува.
<SPEAKER ID="074" NAME="Hannes Swoboda" AFFILIATION="S&amp;D">
(EN) Г-н председател, познат ми е този довод, съгласно който, ако критикуваш дадено правителство, критикуваш народа му. Така беше преди и в моята страна.
<P>
Нека сме ясни. Не ние започнахме дебата, а унгарското правителство с този, както казах тук, спорен закон. Той силно се оспорва от много унгарски граждани, които са страдали по време на комунистическия режим и по време на нацисткия режим. Те се страхуват, че свободата им на изразяване е заплашена. Това е проблемът, който трябва се реши.
<SPEAKER ID="075" NAME="Guy Verhofstadt" LANGUAGE="NL">
Г-н председател, предлагам да разискваме унгарското председателство утре. Трябва да разделим въпросите или в противен случай министър-председателят Льотерм ще трябва да коментира новия закон за медиите в Унгария, но не считам, че това е негова отговорност.
<P>
Ролята на Парламента, госпожи и господа, е да приема и контролира законодателството, което следователно означава, че сме критични, когато нещата тръгнат в погрешна посока, когато са в лошо състояние, но и че изразяваме задоволството си, когато нещата на практика вървят добре. Бихме могли да кажем, че белгийското председателство беше добро, много добро и че беше успешно благодарение на усилията на много хора: белгийското правителство, но също и много дипломати, постоянния представител, заместник постоянния представител и всички, които работиха всеки ден за успеха му.
<P>
Никой не предвиждаше този успех, тъй като, г-н министър-председател, пред нас непрекъснато стоеше въпросът на нашите избиратели: как може служебно правителство да се справи успешно с поетото председателство? Считам, че за първи път имахме действително европейско правителство, тъй като то се занимаваше само с европейски въпроси и европейски проблеми и не се разсейваше от проблемите на членовете на нациите си.
<P>
Това е почти покана към други правителства да бъдат служебни правителства, когато поемат председателството на Европейския съюз, за да могат да се съсредоточат върху европейските дела за шест месеца, вместо от време на време да ги вмъкват между другите въпроси.
<P>
Считам, че успехът на белгийското председателство се дължи главно на една причина (погледнете финансовия надзор, хедж фондовете, агенциите за кредитен рейтинг): това председателство разбра, че съгласно новия договор трябва да работим за "повече Европа" и твърдо настояваше за "повече Европа" в Съвета. Това не може да се каже за всички председателства. Jean-Luc Dehaene е прав, като казва, че наистина има редица държави-членки, които все още не разбират, че основните правила са променени.
<P>
Основните правила се промениха и белгийското председателство беше първото, което разбра, че това е така. Ако приключихме със споразумение за европейски надзор, при което най-после бяха постигнати целите на Европейския парламент, то е защото белгийското председателство каза на нашите колеги в Съвета: "Това няма да проработи, трябва да е европейско решение", за разлика от решението, разработено от финансовите министри през декември 2009 г.
<P>
Бих казал същото за европейския патент. Това е голям пробив, г-н председател. Призовавам Вас и всички други колеги да дадете много скоро зелена светлина за този патент на Европейския парламент, за да може след повече от 20 години европейският патент да стане най-после реалност.
<SPEAKER ID="076" NAME="Isabelle Durant" LANGUAGE="FR">
Г-н председател, както други отбелязаха преди мен, очевидно е вярно, че днес, белгийските политически инженери са по-добри извън страната си, отколкото в нея. Във всеки случай приветствам това и Ви поздравявам. Белгийският екип работи добре и това е много хубаво.
<P>
Нещо повече, считам, че противопоставянето, което срещахте в различните състави на Съвета, всъщност прилича на противопоставянето, което срещаме в белгийския дебат: солидарност, трансфери, всички тези въпроси, свързани с оттегляне или внасяне на средства, са неща, които познаваме в Белгия и с които се сблъскахте в Съвета.
<P>
Впрочем, г-н Барозу, тъй като изразихте възхищението и признанието си, може би в някакъв момент в бъдещето Европейският съвет би могъл малко да бутне Белгия или да й подаде ръка за помощ. Белгия помогна на Европейския съюз и затова може би Европейският съюз би могъл да помогне на Белгия да намери изход от федералната безизходица.
<P>
Що се отнася до останалото, за да се върна на няколко конкретни въпроса, г-н министър-председател, и по-конкретно на въпроса за бюджета: при напускане на председателството отговорността е по-голяма, отколкото при поемането му. Ето защо по отношение на бюджета считам, че без съмнение на нас не ни достигна малко смелост, за да приемем предложението за споразумение, което бихме могли да постигнем по финансовите ресурси, но въпросът за собствените ресурси ще бъде основен въпрос през следващите месеци и много разчитам на Белгия - която, ако мога така да се изразя, ще си възвърне свободата на словото, тъй като тя не представлява вече всички държави-членки, а говори от свое име- за да придвижи напред този въпрос.
<P>
Вторият важен въпрос е европейският избирателен регион, който ще дойде на дневен ред в даден момент пред Съвета. Знам, че в Белгия някои не искат федерален избирателен регион, но считам, че е необходимо и може би именно защото не го искат в Белгия, Белгия го иска на европейско равнище. Европейски избирателен регион би бил изключително полезен за гарантиране на това, което наричате "душата" на Европейския съюз т.е. факта, че, там, европейските граждани могат да се считат чисто и просто за граждани, които могат да гласуват за повече от национални представители. Считам, че това е много важен въпрос.
<P>
И третият въпрос, който вече беше споменат, е гражданската инициатива. И в това отношение много разчитам на Белгия да ускори хода на изпълнението.Това е важен инструмент заедно с всички реформи на икономическото управление и се надявам, че Белгия може също да допринесе за по-бързото и по-стабилно развитие на процеса.
<SPEAKER ID="077" NAME="Derk Jan Eppink" LANGUAGE="NL">
Г-н председател, през последните шест месеца Белгия доказа, че може достойно да председателства Съвета. Не бихте помислили, че белгийското правителство, е подало оставка. Когато гледам приключените въпроси, по които съм компетентен да дам оценка, мога да кажа, че балансът е положителен. Споразумение за регламент за рисковия капитал, регламент за надзор на финансовите пазари и бюджет за 2011 г. Познавам много добре както Европа, така и Белгия. Европейската политика е като разширение на белгийската политика, но с по-голяма цел. Тя включва търсенето на компромис чрез разговори и продължителни обеди и, ако е необходимо, малко благи приказки с цел постигане на резултат.
<P>
Поради това някои казват, че Белгия е умален образ на Европа. Именно тук сега се крие опасността за Европа, тъй като белгийската система не е вече в състояние да продължи да функционира въз основа на компромиси. Дори не се готви наследник, който да поеме поста на г-н Льотерм. Ако Белгия е бъдещето на Европа, тогава трябва да се запитаме: защо настъпва краят на белгийската система? Защо се разпада?
<P>
Според мен обяснението е, че Белгия създаде икономика на трансферите, която вече не е възможна. В името на солидарността създадохме паричен поток от Фландрия към Валония и Брюксел, но, г-н Барозу, ако солидарността винаги е еднопосочна, тогава хората се отчуждават един от друг, а именно това наблюдаваме в Белгия.
<P>
В момента в Европа се занимаваме с поставяне на основите на икономика на трансферите. Вие правите това и то вече доведе до неправомерно използване на еврото. Сега сме изправени пред призива за еврооблигации. Г-н Verhofstadt призовава за това всеки ден. Погледнете също Фонда за спешно спасяване на еврото, който започва да прилича на пирамида (Ponzi scheme). Отначало фондът беше временен, след това стана постоянен, а сега трябва да наливаме все повече пари в него. Една от пагубните последици от тези действия ще бъде загубата на конкурентоспособност, тъй като чуждестранните инвестиции в Европа ще намалеят. Тези, които искат да видят утрешна Европа, трябва да видят днешна Белгия! След това можете да си представите Германия в ролята на Фландрия да казва: "Не искаме да продължаваме да плащаме за другиго". Някои от вас ще се изсмеят на това, но опасността е по-близо, отколкото предполагате. Нека това бъде сигнал за събуждане на всички ни.
<P>
Г-н Льотерм, винаги съм Ви уважавал изключително много. Желая Ви успех във всичко, с което ще продължите да се занимавате, но се опасявам, че Белгия ще Ви запази на настоящия пост още известно време.
<SPEAKER ID="078" NAME="Patrick Le Hyaric" LANGUAGE="FR">
Г-н председател, г-н Льотерм, макар напълно да отчитам факта, че поехте председателството на Европейския съюз при много трудни условия на криза, Вие споменахте въпреки това, че ще превърнете социалните въпроси в един от приоритетите си и обявихте статут за защита на обществените услуги.
<P>
Не направихте нищо в тази област. Не само нямаше инициатива за защита на услугите от общ интерес, но и днес в рамките на засиления Пакт за стабилност навлизаме в една тревожна спирала, в която, за да се намали дългът на държавите-членки, лешоядите на финансовите пазари и агенциите им за кредитен рейтинг тласкат държавите-членки да разпродават на безценица обществените си блага, които въпреки всичко са едно преимущество за справедливостта и равенството.
<P>
Що се отнася до социалните въпроси, Парламентът трябваше да прояви цялата си бдителност, за да отхвърли увеличаването на времето за шофиране на шофьорите на товарни камиони или така наречения проект за "единно разрешително" - разширена версия на Директивата "Болкещайн".
<P>
Бяхме в Европейската година за борба с бедността. Няма нито един беден по-малко в Европейския съюз - има все повече и повече! И трябва да се признае, че антикризисните мерки не са ефективни, тъй като отслабват социалните права.
<P>
Приетата стратегия непрекъснато изисква да се успокояват кредиторите на държавите-членки, които са свръхзадлъжняли поради намаляване на данъчното облагане на капитала и спадането на растежа в резултат на намаляването на покупателната способност и ограничителните мерки - дума, която за първи път чух да се споменава от г-н Барозу. И сега, за тази цел, искате да проверите бюджетите на държавите-членки предварително, вместо националните парламенти.
<P>
Започнахте тайно преглед на европейските договори, за които вчера ни казахте, че са неприкосновени. От друга страна, непрекъснато отказвахте да се проведе дебат за създаването на фонд за социално и екологично развитие, финансиран от данъчното облагане на капиталовите движения и от възходящата хармонизация на данъчното облагане на капитала, за създаването на пари от Европейската централна банка с цел изкупуване на дълга на държавите-членки и за развитието на обществени услуги, които са от решаващо значение за справедливостта и социалния напредък.
<P>
В началото на председателството Ви, казахте, г-н министър-председател, че искате едно умерено председателство. По време на Вашето председателство обаче трябва да се признае, че финансовите пазари и големите акционери бяха задоволени, а самите хора все повече живеят в бедност.
<SPEAKER ID="079" NAME="Niki Tzavela" LANGUAGE="EL">
Г-н председател, бих искала да започна, като пожелая на всички, особено на Комисията, на Бюрото и на всички колеги честита Нова година, година, която се очертава да бъде много трудна. Бих искала, между другото, да отговоря на хвърлената от председателя на Комисията, г-н Барозу ръкавица, който каза, че ще трябва посредством управление на икономиката в световен мащаб да му помогнем да докаже какво е Европа. Това е единна икономическа, културна и може би също политическа сила. Ето защо всички ние трябва да подкрепяме Комисията, за да продължи Европа да бъде значителна сила.
<P>
Що се отнася до белгийското председателство, всички признават, че беше много успешно председателство. Бих искала да добавя две неща към това, което вече беше казано, но които не бяха споменати и подчертават успеха на белгийското председателство. Най-напред Белгия функционира напълно по европейски, с други думи, тя следваше програмата на Комисията и програмата на Европейския парламент. Председателствата обикновено добавят национални въпроси. Белгия даде добър пример, като показа, че ние сме Европа и че следваме програмата на Комисията. То нямаше амбиция да добави своя собствена програма. Втората положителна характеристика на белгийското председателство е свързана с модела, който приложи - моделът на тристранния диалог и тристранното сътрудничество между Съвета, Европейския парламент и Комисията. Моите поздравления към всички колеги.
<SPEAKER ID="080" NAME="Philip Claeys" AFFILIATION="NI">
(NL) Г-н председател, г-н Льотерм, получихте многобройни поздравления за поведението белгийското председателство и това е разбираемо. Европейската комисия и Парламентът са доволни, че белгийското председателство приключи без големи инциденти. Наистина, една изкуствена държава без правителство, една държава, която дори не е способна сама да се управлява, едва ли е очевидният кандидат за поемане на председателството на ЕС.
<P>
Разбира се, би могло да се каже, че Вие и министрите Ви сте разполагали с достатъчно време, за да се занимавате с председателството, при положение че сте управлявали само служебно правителство. Би могло да се каже, че сте ползвали дипломати, които добре са си свършили работата и че след Договора от Лисабон значението на ротационното председателство е намаляло.
<P>
Всичко това може да е истина, но считам, че най-доброто Ви решение беше да следвате съвета на Vlaams Belang, и по-конкретно да не се изтъквате. Бихте могли да повторите грешките на предишното белгийско председателство през 2001 г. Помислете си само за провала на "срещата на високо равнище на пралините" в Брюксел, множеството дипломатически гафове и декларацията, станалата известна като Декларацията от Лакен, която в крайна сметка доведе до поражението на Конституцията за Европа.
<P>
Разбира се, белгийското председателство не е осъществило безпогрешен мандат: първо, имаше инцидент, при който министърът за пенсиите, социалистът г-н Daerden, председателства Съвета на министрите в нетрезво състояние - изражението на члена на Комисията Андор беше достатъчно красноречиво: фламандският данъкоплатец и нетните платци не могат повече да се смеят на това при мисълта, че от този човек сега зависят техните пенсии.
<P>
Освен това министърът на външните работи г-н Vanackere направи отчаяни опити да отвори нова глава от преговорите за присъединяване с Турция на всяка цена и против волята на хората, при положение че с Турция не следва въобще да се предвиждат преговори.
<SPEAKER ID="081" NAME="José Manuel García-Margallo y Marfil" AFFILIATION="PPE">
(ES) Г-н председател, няма да се спирам върху казаното дотук. Белгийското председателство беше чудесно. Бих искал да спомена два основни въпроса: финансовият надзор и Европейският семестър. Във връзка с тези въпроси бих искал да кажа какво е направено досега и най-важното, което трябва да се направи.
<P>
По отношение на финансовия надзор, в рамките на 48 часа министърът г-н Reynders успя да извади от задънено положение един важен въпрос и успяхме да дадем на Съвета и на Комисията това, което Комисията искаше от нас - европейски органи, които можеха да започнат работа на 1 януари 2011 г.: силни, истински европейски органи с влияние.
<P>
Случилото се впоследствие не е много успокоително. Все още нямаме председатели на тези органи, имаме изключително малък бюджет и ми казаха, че тези, които ще бъдат назначени, няма да получават големи възнаграждения. Разбира се, те са далеч по-скромни от бонусите, получавани от банкерите в Лондон.
<P>
Има два въпроса, които все още трябва да бъдат решени: регулирането на органите за системен риск и вноските и данъците върху банковите транзакции.
<P>
При регулирането на органите за системен риск искаме европейският орган да отговаря за надзора чрез националните органи, които в този случай ще действат като агенти и ще се подчиняват на указанията на европейския орган. Алтернативата не би имала смисъл.
<P>
По отношение на данъчното облагане, в последното предложение на члена на Комисията Шемета, се определят всички възможни данъци за банките. Парламентът вече одобри две вноски: вноската за координирания гаранционен фонд и вноската за фонда за банкова стабилност. Това е факт и след това ще можем да обсъдим данъка върху банките или данъците върху банковите транзакции, тъй като, подчертавам, останалото вече е факт.
<P>
По отношение на Европейския семестър, единственото нещо, което искаме, е да се координира с всичко: с еврооблигации, с проектни облигации, с механизмите и т.н...
<P>
(Председателят отнема думата на оратора)
<SPEAKER ID="082" NAME="Kathleen Van Brempt" AFFILIATION="S&amp;D">
(NL) Г-н председател, рискувам да повторя казаното. Честно казано, разискването е малко скучно, но пък е и такова, с което можем да се гордеем, и с удоволствие се присъединявам към всеобщата висока оценка, която моите колеги дадоха на белгийското председателство. Ив, екипът ти, министрите ти, но и политическият и дипломатическият ти корпус, свършиха фантастична работа. Имах възможност непосредствено да се убедя в това. Имах щастието и удоволствието да участвам в два тристранни диалога в областта на околната среда и - не, не трябва да допуснеш това да влезе в главата ти, въпреки че този път малко ще бъдеш похвален - тук бих искала да те поздравя за интелигентния начин, по който осъществи председателството.
<P>
Към тези хвалебствени думи имам да добавя едно голямо и едно малко "но". Първото ми "но" се отнася до социалната политика; Считам, че постигнахме напредък по много социални въпроси. Въпреки това трябва да бъдем откровени и да кажем (но аз не държа белгийското председателство отговорно за това, а Европейската година за борба с бедността и социалното изключване), че европейският интерес към тези въпроси не е голям. Не сме постигнали действителен напредък по законодателни въпроси, когато става въпрос например за европейския минимален доход, и поради това все още предстои да се извърши много работа.
<P>
Второто "но" е свързано с ролята, която белгийското председателство изигра в периода след Лисабон. Получих поздравления от г-дата Verhofstadt и Dehaene, двама бивши министър-председатели, които са изключително компетентни по институционални въпроси. Тази роля обаче има един недостатък, и по-специално липсата на политическо лидерство на белгийското председателство по някои наистина критични въпроси. Наблюдаваше се известно изчакване и бездействие, а г-н Ван Ромпьой трябваше да поеме инициативата по този въпрос.
<P>
Имам предвид дебата относно икономическото управление и дебата относно кризата с държавния дълг в Европейския съюз. Други правителствени ръководители, без да споменавам министър-председателя Меркел и президента Саркози, действително се ангажираха с тези въпроси. Това според мен доведе до постигането на ограничени резултати на последния Съвет поради кризата с държавния дълг, наред с другите причини. В миналото белгийското председателство пое политическото лидерство и аз се надявам, че следващото правителство наистина ще застане начело на Европейския съюз.
<SPEAKER ID="083" NAME="Chris Davies" AFFILIATION="ALDE">
(EN) Г-н председател, заедно изготвяме закони, но твърде често не знаем как те се прилагат от държавите-членки. Поехте инициативата, като ясно посочихте, че този Парламент подкрепя Комисията в желанието й в бъдещото законодателство да се включват таблици на съответствието.
<P>
Белгийското председателство много помогна за внасянето на документ в Съвета, в който се препоръчва използването на таблици на съответствието, като се подчертава, че те допринасят за яснотата и прозрачността и ще спомогнат за по-бързото и ефективно прилагане на правото на ЕС. Мисля, че започна обсъждане по въпроса.
<P>
Г-н министър-председател, питам се дали бихте могли да ни кажете какъв отговор на този документ се съдържа в заключителните Ви бележки и дали белгийското правителство като част от тройката и в рамките на Съвета ще продължи да настоява за включването на таблици на съответствието.
<SPEAKER ID="084" NAME="Bart Staes" AFFILIATION="Verts/ALE">
(NL) Г-н председател, госпожи и господа, имам една минута, за да поздравя белгийското председателство. Резултатът може по принцип да е положителен, но предполагам, че ще потупам по рамото всеки еднакво. Считам, за щастие, че присъствието на членовете на Комисията, г-н Поточник и г-жа Хедегор, беше много силно по отношение на съдържанието на важната конференция в Нагоя за биоразнообразието и конференцията в Канкун относно изменението на климата.
<P>
Беше казано, а понякога и на шега, че белгийското председателство се е справило добре, тъй като са разполагали със страшно много време и са могли да съсредоточат цялата си енергия върху председателството. Г-н Verhofstadt отбеляза например, че Европа за първи път е имала правителство на пълно работно време. Бих се съгласил с това. Не можем обаче да пренебрегнем факта, че много хора стояха зад тези екипи, че те бяха подкрепяни от добре подготвени и добре информирани дипломати и използваха невероятното им умение за водене на преговори, за да гарантират успеха на председателството.
<P>
Г-н Льотерм, утре в Белгия ще бъде връчена наградата "Златната обувка". Ако трябваше да дам наградата "Златната обувка" на белгийското председателство, на най-добрия участник в белгийското председателство, без съмнение бих я поднесъл на белгийския дипломатически екип, на хората, които седят зад Вас и които допринесоха за това, Вие, Вашият екип и регионалното правителство наистина да свършите страхотна работа.
<SPEAKER ID="085" NAME="Paweł Robert Kowal" AFFILIATION="ECR">
(PL) Г-н председател, от само себе си се разбира, че бих искал да добавя няколко неща към поздравленията и похвалите във връзка с извършеното по време на белгийското председателство. Докато слушах разискването обаче, възникнаха два доста важни въпроса. Наистина ли по време на белгийското председателство всички в Европа забравиха за националните интереси и се съсредоточиха единствено върху интересите, които бяха определени от институциите в Брюксел и подкрепяни от белгийското правителство? Разбира се, това не беше така. През последните шест месеци наблюдавахме развитието на събития в Европа и това може да се види съвсем ясно - само защото председателството не споменава националните интереси, не означава, че те не съществуват.
<P>
И второ нещо, което е може би най-основното и най-голямото съмнение в цялото разискване: няма да е добре, ако противопоставяме това, което наричаме европейски цели, на това, което наричаме национални цели. В крайна сметка, националните интереси, за които говорим, са идеи, които идват от конкретни държави. Това е специфичен принос, без който Европа би била много по-зле. Не можем да наложим стандарт, по който тези цели, които са формулирани в конкретни държави-членки, но за Европа, да не се разглеждат като преимущество, а като проблем.
<SPEAKER ID="086" NAME="Rui Tavares" AFFILIATION="GUE/NGL">
(EN) Г-н председател, мога ли да помоля г-н министър-председателя за вниманието му, моля. Тук съм, от лявата Ви страна, г-н министър-председател. Трябва да проведа откровен разговор с Вас. Имам текст на португалски, но ще импровизирам на английски, тъй като този език използвахте в най-важната за мен част от речта Ви, когато казахте: "погледнете бежанците. Погледнете бежанците, ако мислите, че войната и мирът не са важни за Европа". Вие се обръщахте към новите поколения.
<P>
Трябва да призная, че сърцето ми се разтуптя, когато казахте това, защото аз съм докладчикът на Европейския парламент по въпросите на бежанците. По време на председателството си Вие можехте да направите повече, отколкото да гледате бежанците. Можехте да направите нещо, за да им помогнете - не беше трудно. Съветът можеше да приключи процедурата на съвместно вземане на решениe, която Парламентът започна с цел разселване на бежанците. В нашата част от процедурата на съвместно вземане на решениe увеличихме средствата, които даваме на държавите-членки за разселване на бежанците, установихме категории от приоритети за хора, които са били изнасилвани, измъчвани и са болни и които чакат в лагери, за да бъдат разселени. Съветът не приключи процедурата на съвместно вземане на решение. Изглежда поради член 290 и делегираните актове - нещо, което е в Договора от Лисабон.
<P>
Вие казвате: "Погледнете бежанците". Но Ви предизвиквам да направите това, което ние направихме: отидете в лагера "ал-Хол" в Сирия. След това кажете на бежанците да погледнат член 290 и да погледнат делегираните актове. Те ще кажат: "за какво говорите? Децата ми не ходят на училище, нямам паспорт; наблъскани сме в лагер за бежанци; защо говорите за маловажен институционален проблем, при положение че можехте да направите нещо за решаването на нашия проблем?" Това ще очерни белгийското председателство. Съжалявам, че казвам това и го казвам с тъга.
<SPEAKER ID="087" NAME="Corien Wortmann-Kool" AFFILIATION="PPE">
(NL) Г-н председател, бих искала да се присъединя към отправените от моите колеги поздравления към белгийското председателство и към Вас, г-н министър-председател, тъй като в момент, когато начинът, по който беше съставено правителството на Вашата страна, предизвика дълбоко учудване сред много предприятия, Вие наистина съумяхте да използвате европейския дух, за да осигурите пълноценното функциониране на председателството.
<P>
Според мен Вие се подценявате, като се наричате "посредник", тъй като Вие бяхте движещата сила и съумяхте да превъзмогнете трудностите, включително и тези, които срещнахте с настоящия Парламент, като проявихте творчество и решимост. Благодарение на Вас сега имаме стабилен европейски надзор, директива, регулираща алтернативни инвестиционни фондове, както и евровинетка - друг труден въпрос за решаване чрез преговори, който приключи с приемането на ясно заключение на Съвета.
<P>
От друга страна обаче, от европейския дух, с който беше пропита Вашата реч тук в Парламента, разбирам, че гледате и напред. Правилно посочвате, че икономическото управление не следва да доведе до положение, при което само лекуваме симптомите, без да правим нищо за риска, който все още съществува, тъй като, макар да е възможно един силен Пакт за стабилност и растеж да стане реалност, той е само една опора на това икономическо управление.
<P>
Това, което искаме за нашите граждани, е да бъдем в състояние да излезем заедно от кризата и отново да можем да създаваме работни места за нашите граждани и младежи, а за да направим това, се нуждаем от стабилен европейски макроикономически надзор и много силна стратегия "Европа 2020". Ще успее ли наистина Европейският семестър да осъществи това на практика? Ще се ангажират ли държавите-членки да придадат съдържание на икономическото управление и в тази област? Като Парламент следва да се възползваме максимално от ролята ни на съзаконодател в пакета за управление, законодателния пакет, за да превърнем това в реалност.
<SPEAKER ID="088" NAME="Marc Tarabella" AFFILIATION="S&amp;D">
(FR) Г-н председател, г-н Льотерм, когато през юли представихте програмата на белгийското председателство, Ви казах на шега, като Ви приветствах, че може би пак ще бъдете тук през януари, за да ни представите резултатите. Трябва да кажа, че се надявах да греша и без да искам да обидя Вас, г-н министър-председател, както и всички белгийци, бих искал днес пред мен да беше правителственият ръководител, надлежно избран на изборите на 13 юни. Въпреки това Вие бяхте този, който трябваше да поеме това председателство и по този повод поздравявам Вас и всички министри от настоящото правителство.
<P>
Сега, нека оставим настрана вътрешното политическо положение, за да се съсредоточим върху резултатите от белгийското председателство.
<P>
Аз също бих искал да цитирам един велик американец, който не е бил философ, а състезател по тенис. Артър Аш е казал, че важен ключ към успеха е доверието в себе си, а важен ключ към доверието в себе си е подготовката. Трябва да се признае, без съмнение, че белгийското председателство е почерпило вдъхновение от тези думи.
<P>
По отношение на въпросите, с които тук се занимавам, установих голям напредък: засилено сътрудничество в областта на приложимото право при развод; европейска заповед за защита на жертвите на насилие; бъдещо засилено сътрудничество за единен патент и споразумението относно Директивата за борбата със забавяне на плащане и относно етикетирането на храни представляват успех, с който белгийското председателство може да се гордее.
<P>
Същото важи и за Общата селскостопанска политика (ОСП) след 2013 г. Въпреки че все още няма споразумение, вече бяха приети принципът на силна ОСП с два стълба и принципът на опростяване. Това, от което селското стопанство най-много се нуждае в бъдеще, обаче е регулиране, което да успее да задържи нестабилността на пазарите в известни граници. Въпреки всичко все още няма споразумение по този въпрос и имам сериозни опасения по отношение на бъдещите председателства, а именно Унгария и Полша, тъй като регулирането като че ли не е сред техните приоритети.
<P>
Освен добрата подготовка пълноценното участие на министрите, ефективната работа на министрите и на белгийските държавни служители, тайната на председателството, която вие подчертахте, се състоеше в това, че не наложихте своя програма, а се ангажирахте със съществуващите приоритетни въпроси на европейско равнище и положихте максимални усилия, за да ги придвижите напред, благодарение на прагматизма и на културата на компромис, характерна за нас.
<P>
Надявам се, че бъдещите председателства ще следват този пример.
<SPEAKER ID="089" NAME="Anne E. Jensen" AFFILIATION="ALDE">
(DA) Г-н председател, и аз бих искала да благодаря на белгийското председателство за неговия принос, особено в двете области, с които съм най-запозната: бюджет и транспорт. Фактът, че преговорите по бюджета се провалиха на първия етап, не се дължеше на председателството и, разбира се, намерихме решение на бюджета за 2011 г. Ето защо да се надяваме, че въпросът за гъвкавостта и финансирането на проекта за термоядрена енергия ITER също ще намери скоро своето място.
<P>
В областта на транспорта белгийското председателство намери решение на трудния въпрос, свързан с евровинетката. Особено бих искала да благодаря на белгийското председателство за подкрепата му във връзка с това, по което работех много отдавна, а именно създаването на мрежа от безопасни места за почивка в Европа, за да имат шофьорите на камиони, които буквално осигуряват единството на Европа и създават вътрешния пазар, добри и безопасни условия на труд. Бих искала правителствата на всички други държави да се вдъхновят от положителното становище на белгийското правителство по този въпрос, за да можем най-после да осъществим нещо на практика.
<SPEAKER ID="090" NAME="Mirosław Piotrowski" AFFILIATION="ECR">
(PL) Г-н председател, Белгия, която е една от шестте държави основателки на Европейския съюз, неотдавна приключи шестмесечното си председателство. Въпреки вътрешните политически трудности, свързани с невъзможността да съставят правителство, белгийците официално поучават много висока оценка за ефективността и успеха си за постигането на почти всички приоритети, които си бяха поставили по-рано. Ето защо бих искал да се присъединя и да ги поздравя, тъй като за толкова кратко време и като част от определените приоритети те се изправиха пред икономическата криза в Европа, защитиха околната среда на Европа, изградиха отворен и сигурен Европейски съюз, изградиха последователен социален модел в Европейския съюз и положиха основите на обща политика на ЕС в областта на външните работи. Рядко в историята такава малка държава за такъв кратък срок е постигнала толкова много в полза на Европа.
<SPEAKER ID="091" NAME="Mathieu Grosch" AFFILIATION="PPE">
(DE) Г-н председател, г-н Льотерм, когато преди шест месеца членовете на този Парламент имаха толкова много въпроси за белгийското председателство и когато прочетоха програмата, много от колегите все още бяха изпълнени със съмнение.
<P>
Днес, като отправяме благодарностите си към Вас, но и към постоянното представителство за вашата изключителна работа и подготовка, удоволствието ни е още по-голямо. Очевидно успехът ви не е бил лесен. Вътрешните проблеми в Белгия бяха вече споменати и г-н Verhofstadt също отбеляза, че няма непременно ефективност на национално равнище в Белгия или на европейско равнище. Може би това е ключът към бъдещия успех, с други думи, че политиците, които са компетентни тук, трябва да постигнат необходимото признание и в Белгия.
<P>
Вашият успех не беше лесен, както и външните условия също не бяха от най-благоприятните. Това не на последно място се дължеше на факта, и мога да кажа това от името на групата на Европейската народна партия (Християндемократи) във връзка с транспорта - че Вие не избрахте най-лесните теми за разглеждане. Това беше споменато, а за нас решаването на въпроса за евровинетката, наред с други въпроси, беше повече от удовлетворително. Въпросът не е само принципен. Според мен той е свързан с нови източници на финансиране и с безопасна, чиста и ефикасна мобилност на европейско равнище. Става въпрос да проверим дали ще бъдем в състояние утре отново да адаптираме още по-ефективно тази област - мобилността на европейско равнище.
<P>
Тъй като живея в гранична зона, без съмнение съм удовлетворен и от прилагането на разпоредбите за безопасност на пътя. За нас и във всеки граничен регион е неприемливо сериозно нарушение да се наказва или да не се наказва в зависимост от регистрационния номер. Вие се заехте решително с този труден въпрос и направихте първата стъпка.
<P>
Правата на пътниците в автобусния транспорт представлява важна крачка, като в резултат на това Европа даде на гражданите си права на пътници във всички видове транспорт. По време на кризата с вулкана видяхме колко е важно за предприятията, но и за пътниците, да се въведе такава европейска рамка. Надявам се, че можем да продължим по този начин.
<P>
Най-накрая, пожелавам само едно нещо на Вас и на Белгия и това е най-после да видим на федерално равнище в Белгия професионализма, който демонстрирахте на европейско равнище, като се ръководехте от твърдото убеждение, че този, който поставя искания, както правехте Вие, трябва също да предлага и решения.
<SPEAKER ID="092" NAME="Alejandro Cercas" AFFILIATION="S&amp;D">
(ES) Г-н председател, г-н Льотерм, от името на членовете на групата на Прогресивния алианс на социалистите и демократите в Европейския парламент, които отговарят за заетостта и социалните въпроси, бих искал да се присъединя към моите колеги, за да поздравя белгийското председателство за последните шест месеца.
<P>
Как е възможно да се присъединя към тези поздравления, при положение че застъпихте в незначителна степен социалното измерение и че равносметката от работата на белгийското председателство в социалната област не е впечатляваща?
<P>
Много просто, г-н Льотерм, тъй като имах привилегията да работя с Вашите министри, г-жа Онкелинкс и г-жа Милке и съзнавам усилията, които те и техните екипи положиха, за да се отбележи напредък по социалната програма в такива трудни условия и в Съвет като настоящия, който е толкова нечувствителен към социална Европа. Въпреки всичко те работиха смело, отговорно и с висок проевропейски дух, за да гарантират че гласът на Парламента се чува и че гласът на европейците се чува в този сериозен момент, когато бъдещето на Европа е заложено на карта.
<P>
Поради това също се присъединявам към поздравленията към Вас, г-н Льотерм, и се надявам, че в бъдеще, когато дойдат предизвикателствата, това, което казахте, ще бъде истина: че Европа ще намери душата си. Тази душа трябва да бъде политическа и социална душа, а не само икономическа.
<P>
Бих искал да спомена няколко въпроса, които не бяха решени по време на председателството Ви и относно които се надявам, че ще предадете Вашия проевропейски, хуманен дух на унгарското председателство, тъй като е заложено бъдещето на Европа. Имам предвид въпроси, свързани с европейската имиграционна политика, единното разрешително, двете директиви за временните работници и прехвърлянията в рамките на едно предприятие.
<P>
Г-н действащ председател на Съвета, моля, кажете на колегите си да погледнат на нещата в дългосрочен план. Не може да има неравно третиране на работници, които идват в Европа. Трябва да има равно третиране, в противен случай ще отворим пропаст, която ще има неизчислими последици за бъдещето на Съюза. Не може тези работници да пристигнат в Европа при неравни условия по отношение на работата си тук, тъй като така ще разрушим Европа.
<P>
Надявам се, че през следващите шест месеца унгарското председателство ще ви слуша и че ще можете да си възвърнете свободата на словото в Съвета и че Светът ще насочи вниманието си към душата на Европа, която може да бъде единствено хуманистична душа и душа на напредъка.
<SPEAKER ID="093" NAME="Raffaele Baldassarre" AFFILIATION="PPE">
(IT) Г-н председател, г-н Льотерм, госпожи и господа, трябва да заявя, че се радвам, че имахме председателство, което доказа, че може да управлява европейската програма прагматично и ефективно, въпреки трудното време.
<P>
Като се започне от приемането на първо четене на преразглеждане на директивата относно борбата със забавяне на плащане в публичната администрация, която е от съществено значение за бъдещето на системата от предприятия, и се стигне до приемането на пакета за финансовия надзор, белгийското председателство се представи като практично и динамично.
<P>
Бих могъл да посоча и други примери, но предпочитам да направя изводи за това, което може да се научи от председателство, което приключи положително мандата си. Първо, трябва да имаме реалистична работна програма; второ, трябва да можем да водим преговори динамично и да стигаме до компромис; и, на последно място, да включим пълноценно европейските институции, като започнем с Парламента, и да възприемем подход към нерешените въпроси, в който няма място за ограничения и национални интереси.
<P>
Надявам се, че това председателство ще служи за пример на други, които идват след него. Сега обаче му поднасям най-искрените си поздравления.
<SPEAKER ID="094" NAME="Pervenche Berès" AFFILIATION="S&amp;D">
(FR) Г-н председател, г-н министър-председател, работихме много добре с вашите министри Жоел Милке и Лорет Онкелинкс, за да се чуе гласът на Европейския парламент, когато основните насоки в областта на заетостта бяха приети от Съвета, в които нашите позиции бяха взети под внимание, но и по въпроса за обществените услуги, тъй като ролята, която играят тези услуги в центъра на европейския социален модел, беше утвърдена по време на вашето председателство. Надявам се, че даденият тласък на междуинституционалния диалог може да продължи както в работата на Комисията, така и в работата на предстоящото председателство.
<P>
Има и друг аспект, по който много работихме заедно, а именно как да гарантираме, че икономическото управление, което споменахте, може да съществува самостоятелно, тъй като, ако то разглежда въпроса за заетостта като салдо, това ни води към катастрофа. Безпокои ме начинът, по който Комисията разглежда този въпрос в пакета за Европейския семестър - като предлага на държавите-членки да намалят възнагражденията волю-неволю или да увеличат на практика на сляпо възрастта за пенсиониране и да се намали размерът на пенсиите. Това не е духът, с който икономическото управление може да гарантира успеха на европейския въпрос, този, който очакват нашите работници и нашите граждани.
<SPEAKER ID="095" NAME="Morten Messerschmidt" AFFILIATION="EFD">
(DA) Г-н председател, бих искал да кажа, че белгийското председателство беше чудесен и ненадминат пример за това как работи ЕС. Въпреки факта, че държавата беше без правителство, председателството, независимо от това, получава висока оценка от всички страни в тази зала. Това може би илюстрира как всъщност ЕС работи най-добре - без избрани представители и всъщност без никакви хора. Във всеки случай по време на белгийското председателство настъпи най-голямото разочарование досега, извърши се на практика най-голямото предателство към европейските граждани от влизането в сила на Договор от Лисабон, а именно - въвеждането на постоянен механизъм за действие при кризи.
<P>
Когато трябваше да убедим европейските граждани да приложат на практика Договора от Лисабон, което предполагаше прехвърлянето на безпрецедентна власт на чужденци в Брюксел, ни беше обещано, че поне едно нещо няма да се случи - няма никога да отговаряме за дълговете на другиго. По време на белгийското председателство това обещание беше нарушено. Сега имаме законодателен акт, по силата на който, считано от 2013 г., вече завинаги ще носим взаимна отговорност за нашите дългове и обратното. Това е наследството на белгийското председателство и това повод за съжаление.
<SPEAKER ID="096" NAME="Ivo Belet" AFFILIATION="PPE">
(NL) Г-н председател, г-н Льотерм, г-жо Гьори, както Вие, така и дипломатическата ви служба доказахте, че можем да работим успешно дори в много трудни икономически условия и че можем да се справим с тези условия по начин, който прави Европа по-силна. Това е важно. Очевидно тези неща изискват да правим компромиси, трудни компромиси. Това винаги ще бъде тема за критика, но считам, че в това положение златното правило "идеалното е враг на доброто" важи повече от всякога. Този вид компромис винаги е оправдан, ако дава възможност да се осъществи напредък и ако допринася за просперитета и благосъстоянието на гражданите ни.
<P>
Г-н Льотерм, тъй като имам само една минута, ще коментирам съвсем накратко следващото белгийско председателство, което ще бъде може би през 2025 г. или някъде там. Вие ще бъдете вероятно на 65 години по това време, а аз - с една година по-възрастен от Вас. Предполагам, че Европа ще бъде все още силна на международната сцена в този момент, но за да се случи това, трябва да запазим инерцията от последните шест месеца. Във всеки случай Ви пожелавам успех във всяко начинание както тук, така и в Брюксел.
<SPEAKER ID="097" NAME="Csaba Sándor Tabajdi" AFFILIATION="S&amp;D">
(FR) Г-н председател, госпожи и господа, белгийски колеги, поздравления! Свалям ви шапка! Като унгарец бих бил много доволен, ако унгарското председателство е толкова успешно.
<P>
(HU) Сега бих искал да продължа на унгарски. По време на белгийското председателство беше успешно предотвратено задълбочаването на кризата в еврозоната. Спасителният пакет за Ирландия беше съставен за рекордно кратко време. Беше изготвена система за координация на нова икономическа политика, а пред унгарското председателство стои приемането на шест законодателни акта, свързани с икономическото управление. Беше създаден финансов надзор и европейската служба за външна дейност започна работа, както и гражданската инициатива. Мога само да изразя най-дълбокото си възхищение във връзка с напредъка на практическото транспониране на Договора от Лисабон, въпреки че пред нас стоят безброй открити въпроси.
<P>
(FR) Още веднъж поздравления за моите белгийски колеги. Надявам се, че по време на унгарското председателство ще постигнем същия успех.
<SPEAKER ID="100" NAME="Petru Constantin Luhan" AFFILIATION="PPE">
(RO) Г-н председател, въпреки опасенията, че развитието на белгийската вътрешна политика може да окаже влияние върху резултатите от работата на ротационното председателство, се радвам, че Белгия опроверга тези предвиждания, като подходи прагматично и ефикасно към европейските въпроси. Всъщност водещите теми на белгийското председателство осигуриха цяла серия от истински европейски въпроси: започването на работа на Европейската служба за външна дейност, икономическия растеж и фискалната консолидация, приемането на регламента за Европейската гражданска инициатива и началото на изпълнението на стратегията "Европа 2020".
<P>
По отношение на интересите на Румъния, белгийското председателство възприе справедлив и балансиран подход. Относно два чувствителни за Румъния въпроса, белгийското председателство избра възможностите, които отразяваха най-добре застъпваната от Румъния позиция: обсъждането на проблема с ромите от гледна точка на социалното приобщаване и управлението на процедурата за внасяне в Европейския парламент на проекта на решение за приемането на Румъния и България в Шенгенското пространство.
<SPEAKER ID="101" NAME="Monika Flašíková Beňová" AFFILIATION="S&amp;D">
(SK) Г-н председател, бих искала да започна, като подчертая, че Белгия пое ротационното председателство в положение, което беше трудно не само във вътрешнополитически план, но, разбира се, и в световен мащаб.
<P>
Поради това не мога да припиша на Белгия всички неуспехи на Съюза. Напротив - бих искала да кажа, че Белгия свърши чудесна работа при ръководенето на тристранния диалог между Комисията, Съвета и Парламента.
<P>
Начело с Белгия беше постигнат успех, поне отчасти, във важната област на надзора и регулирането на банковия сектор. През октомври приключиха преговорите за регулирането на хедж фондовете, фондовете за дялови инвестиции и агенциите за кредитен рейтинг.
<P>
Бих могла да си представя някои дори по-амбициозни мерки в тази област, но считам, че Белгия успя да координира поне нещата, които бяха възможни, и да постигне някакъв напредък.
<P>
Изключително важна беше и областта на външните отношения. Съюзът създаде своя дипломатическа служба и в това отношение също Белгия се показа като умел посредник.
<P>
Бих искала да завърша, като поздравя Белгия и изразя благодарностите си за нейното председателство, но и да изразя известна надежда, че Унгария ще следва примера на вашето председателство.
<SPEAKER ID="102" NAME="Mairead McGuinness" AFFILIATION="PPE">
(EN) Г-н председател, мога ли тук да поставя по-общ въпрос? На Коледа Джон Брутън, бивш министър-председател на Ирландия и председател на Съвета, заяви, че характерът на работата на непълно работно време на Европейския съвет наистина не съответства на целта предвид мащаба на кризата, пред която Европа е изправена. Той предположи, че отделяното на тези значими въпроси време е малко по-дълго от продължителността на полета на ръководителите до Брюксел.
<P>
Той казва, че преживяваме финансова криза - криза на социалната държава в застаряващо общество, криза на глобализацията на националните държави и вероятно дори криза на ефикасността на европейската демокрация. Той казва, че ръководителите трябва да седнат заедно, докато постигнат пълно общо съгласие за всичко, което трябва да се направи: цялата работа, а не само части от нея. Само нещо от такъв мащаб ще създаде трайно доверие на пазарите. Бих искала хората да обсъдят това, може би защото той е прав.
<SPEAKER ID="103" NAME="Oreste Rossi" AFFILIATION="EFD">
(IT) Г-н председател, госпожи и господа, речта Ви, г-н Льотерм, съдържа няколко важни цитата; жалко е, че ще бъдете запомнен главно като министър-председателя на държава, която 219 дни след провеждането на избори не е в състояние да състави правителство.
<P>
Виждате ли, имах лошо мнение за Вас - въпреки че с времето то без съмнение се промени - тъй като в деня на встъпването Ви в длъжност Ви попитах, в специфичното Ви качество на действащ председател, какви мерки ще вземете в отговор на действията, предприети срещу католическата църква във Вашата страна, в отговор на обиските, които бяха обявени за нищожни, което считам за много сериозно, и които впоследствие бяха осъдени от самата съдебна власт.
<P>
Не ми отговорихте. Това не ми хареса, тъй като считам, че един председател следва да представлява всеки. Ако на председателя е зададен въпрос, той следва да даде някакъв отговор и бързо да вземе решение: да каже аз съм "за" или "аз съм "против" и да обясни защо. Вие не го направихте.
<P>
Днес мога да кажа, че Вие и Вашето председателство свършихте добра работа. Може би, ако още в началото бяхте малко повече на нашето "ниво", можеше да имаме по-добри взаимоотношения.
<SPEAKER ID="104" NAME="Franz Obermayr" AFFILIATION="NI">
(DE) Г-н председател, Белгия категорично пое председателството на Съвета в един изключително труден преходен период, тъй като, първо, икономическата криза не беше все още преодоляна, докато в същото време Договорът от Лисабон, естествено, все още не беше изцяло приложен, и неговата ограничена целесъобразност също стана очевидна.
<P>
В целия дебат за спасителния пакет за еврото обаче има един важен аспект, който не трябва да се забравя, а именно, че както спасителният пакет за държавите от еврозоната, така и заемите за Гърция представляват нарушение на Договора от Лисабон. И двете мерки нямат необходимото правно основание. Това означава, че имаме очевиден случай на превишаване на правомощията от страна на ЕС, което в крайна сметка прави крайно необходимо провеждането на съответна процедура за изменение на Договора.
<P>
След следващите кандидати за спасителния пакет - като Ирландия и Португалия - и Испания е проблемно дете на еврозоната. От другата страна на монетата - държавите-членки, които правят нетни вноски, като Германия и Австрия, скоро ще станат "дойните крави" на Европейския съюз. Очевидно това не може да продължава. Белгия всъщност не можа да се справи с нито едно от тези две по общо признание трудни предизвикателства, а именно преодоляване на икономическата криза и прилагането на Договора от Лисабон.
<SPEAKER ID="105" NAME="Andrzej Grzyb" AFFILIATION="PPE">
(PL) Г-н председател, бяха дадени много положителни оценки за белгийското председателство, и по-специално за неговата ефективност в преговорите и спокойствието му по време на един труден период на криза, срещата на високо равнище на Г-20, конференцията в Канкун и дебата относно бюджета. Преобладаващи теми бяха възстановяването на стабилността на финансовите пазари, а също и икономическата стабилност, но трябва да се каже, че националният егоизъм взе връх по-специално по отношение на бюджета. Белгийската ефективност при воденето на преговори заслужава поздравления, но това беше, в крайна сметка, дванадесетото председателство на Белгия. Министър-председателят Льотерм, каза, че програмата на председателството беше тази на Съвета и на Комисията без амбиция да включи в нея някой национален приоритет. Въпреки това трябва да позволим на бъдещите председателства сами да определят собствените си приоритети. Струва ми се, че това е същината и духът на интеграцията, за които говори министър-председателят Льотерм. Това, което ме безпокои, е кризата при приемането на бюджета за 2011 г., и по-специално основата за това и прогнозата, че в бъдеще преговорите относно новата финансова перспектива няма да са лесни.
<SPEAKER ID="106" NAME="Izaskun Bilbao Barandica" AFFILIATION="ALDE">
(ES) Г-н председател, има поне една област, която е важна за Европа и региона, откъдето съм - Еускади, Страната на баските - в която Вие не направихте абсолютно нищо.
<P>
Договорът от Лисабон дава на Парламента правомощия в областта на рибарството. Съветът блокира няколко плана за запаса от хамсия. В началото на председателството Ви лично заявих, че съм готова да продължим с преговорите, за да придвижим отново важните планове, а Вие не положихте никакво усилие да направите това. Ето защо не мога да Ви поздравя, тъй като по принцип, Съветът не признава правомощията, които Договорът от Лисабон дава на Парламента.
<P>
Считам, че пропуснахте една възможност за решаване на проблем, който се протака още от испанското председателство. Не направихте нито един ход. Ето защо се надявам, че следващото председателство ще бъде в състояние да го направи.
<P>
Бих Ви благодарила също така, ако обърнете малко внимание на речта ми.
<SPEAKER ID="107" NAME="Edite Estrela" AFFILIATION="S&amp;D">
(PT) Г-н председател, аз също бих искала да поздравя белгийското правителство за успеха на председателството му, въпреки трудните условия, в които се проведе и които бяха също споменати тук. Освен това в областта, която следях най-внимателно, бих искала да поздравя г-жа Милке и да й благодаря за ангажираността и решимостта й при изготвянето на доклада относно Директивата за отпуска по майчинство, въпреки несъгласието на Съвета с нея. Надяваме се, че унгарското председателство ще отдаде заслужено значение на този въпрос. Г-н Льотерм ни припомни мечтата, която е ръководела основателите на европейския проект освен единния пазар, и г-н Барозу подчерта значението на европейския дух. Считам, че това са важни въпроси в настоящия контекст, в който се нуждаем от по-голямо единство и солидарност, за да посрещнем предизвикателствата пред нас.
<SPEAKER ID="108" NAME="Czesław Adam Siekierski" AFFILIATION="PPE">
(PL) Г-н председател, белгийското председателство, и за да бъда по-точен последните две председателства, се проведоха в момент, когато се прилагаше Договорът от Лисабон и се оформяше нов ред в ЕС. И двете председателства ограничиха националния си подход, за да задълбочат сътрудничеството и координацията в ЕС. Този правилен път служи за укрепване на общностен, а не на правителствен подход. От друга страна, следва да бъдем внимателни при ограничаване ролята на националните председателства при определяне на приоритетите им. Трябва да има специфично равновесие. Неоспоримо постижение на белгийското председателство е засилването на икономическото управление. Започнаха работа агенциите, които осъществяват надзор над финансовите институции. Много беше направено и за по-строгото спазване на бюджетната дисциплина. Насочените към структурни реформи дейности бяха главният инструмент за развитие. Освен това най-накрая беше преодоляна безизходицата, свързана с одобрението на бюджета на ЕС за 2011 г. Ние просто искаме да Ви кажем "благодаря".
<SPEAKER ID="109" NAME="Seán Kelly" AFFILIATION="PPE">
(EN) Г-н председател, трябва да кажа, че е много насърчително да чуя колеги от всички страни в залата да дават висока оценка, и то съвсем основателно. Опасявах се от обратното. Считам, че една от причините за успеха на белгийското председателство е, че те взеха под внимание реалностите на Договора от Лисабон. Сега трябва да има гладко предаване от едно председателство на друго. Това е като щафетно бягане: колкото е по-ефективно е предаването - и колкото по-малко се изтъква - толкова по-добре, вероятно. Белгийците направиха това изключително добре и дадоха пример на други държави как да правят това в бъдеше.
<P>
Бих искал особено да им благодаря за работата им във връзка с бюджета и банковите органи и други установени органи. Ако те се окажат толкова успешни, колкото се надяваме, че ще бъдат, тогава авторитетът на белгийското председателство ще продължи да расте с годините, когато гледаме назад към тези толкова важни решения.
<SPEAKER ID="110" NAME="Frédéric Daerden" AFFILIATION="S&amp;D">
(FR) Г-н председател, бих искал да се присъединя към практически единодушните послания от тази сутрин. Г-н министър-председател, белгийското председателство беше добро председателство, тъй като придвижи напред европейския проект при трудно положение в страната, което обаче не му попречи да решава предизвикателствата пред Европа. Имам предвид приемането на бюджета за 2011 г., чиито някои аспекти остават горчив вкус в устата ни. Вие обаче избягнахте пагубна конфронтация между институциите.
<P>
Що се отнася до социалното измерение, още от самото начало белгийското председателство се сблъска с прекалената предпазливост на някои в Съвета. Имам предвид по-специално идеята за една рамкова директива за минималния доход. Въпреки този контекст благодарение на борбения дух на вашите министри и на нашите министри на Белгия може да се признае заслугата за постигането на действителен напредък: докладът на Съвета по заетост, социална политика, здравеопазване и потребителски въпроси преди провеждането на всеки Европейски съвет, за да придаде необходимия противовес на Съвета по икономически и финансови въпроси; заключенията във връзка със социалните услуги от общ интерес; пенсиите, и по-специално конференцията по пенсиите в Лиеж, по време на която беше изтъкната необходимостта от съвместно разглеждане на въпросите за адекватност и устойчивост на пенсиите, които считам, че трябва да подчертая, и декларацията на Съвета по заетост, социална политика, здравеопазване и потребителски въпроси относно Европейската година на борба с бедността.
<P>
Още веднъж поздравления. Да се надяваме, че този напредък ще продължи и при следващите председателства.
<SPEAKER ID="111" NAME="Gay Mitchell" AFFILIATION="PPE">
(EN) Г-н председател, процедурен въпрос. Бих искал да проучите, кой има право на изказване по процедурата с вдигане на ръка ("Catch-the-Eye") и кой не. Струва ми се, че няма справедливо разпределение между месечните сесии. Бих Ви помолил да направите това, тъй като някои от нас, които имаме и други задължения, не можем да бъдем в залата всеки ден, докато други имат тази възможност.
<P>
Считам, че членовете на Парламента трябва да имат справедлива възможност да участват в разискването. Наистина се извинявам, че забавям работата на Парламента, но бих Ви помолил да направите това проучване.
<SPEAKER ID="112" NAME="Председател">
Г-н Mitchell, не искам да кажа нищо повече от това, че имам списък и че можете да проверите списъка. Почти 20 души от списъка имат възможност да се изкажат. Ако желаете, можете да дойдете при мен в кабинета ми, за да Ви покажа списъка и да Ви го разясня.
<SPEAKER ID="113" NAME="Марош Шефчович" LANGUAGE="EN">
Г-н председател, тази сутрин в залата беше дадена много висока оценка и бяха отправени много похвали и поздравления. От името на Комисията бих искал да кажа, че това е напълно заслужено. С европейския си дух белгийското председателство категорично показа впечатляваща ефективност и подход на сътрудничество. Когато белгийското председателство поемаше даден въпрос, всички знаехме, че то ще преследва европейската цел и единствено европейската цел и че то ще направи това в дух на лоялно сътрудничество между институциите. Резултатът от много доброто сътрудничество на белгийското председателство с Европейския парламент и много тесните контакти с Комисията очевидно е изключително впечатляващият списък с постижения.
<P>
Днес можем да кажем, че Договорът от Лисабон се прилага пълноценно. Чрез Европейската гражданска инициатива съумяхме да дадем нов глас на нашите граждани и успяхме да постигнем съгласие за въвеждане на по-прозрачни и ефективни правила за комитологията. По тези два въпроса работихме съвместно с държавния секретар Оливие Шастел и трябва да кажа, че винаги се впечатлявах от неговия дух на сътрудничество и висок професионализъм.
<P>
За приключването на дебата по бюджета за 2011 г., както и за започването на новото икономическо управление в Европа беше необходим спокоен и конструктивен подход. Белгийското председателство успя да постигне безспорен напредък дори при сложни и продължителни обсъждания на въпроси като развода, финансовия надзор и дори патентите.
<P>
Сега е особено ясно, че трябва да запазим и занапред положителния дух и ефективността на белгийското председателство. Без съмнение, за всички нас икономиката, възстановяването от кризата и фискалната консолидация остават първостепенни приоритети. Миналата седмица получихме добри новини във връзка с успешната продажба на португалски, испански и италиански облигации и установихме намаление на маржовете за Белгия и другите държави. Ясно е също така обаче, че трябва непременно да продължим със структурните реформи и че трябва да работим още по-усилено. Ако не искаме да имаме възстановяване без работни места, трябва да видим как можем да реформираме правилата си за пазара на труда и как можем да премахнем пречките за по-висока заетост в Европа. Същевременно трябва да защитим уязвимите в нашето общество и да намалим бедността. Това е единственият начин, по който можем да развием нашата пазарна социална икономика в Европа.
<P>
Много ще зависи от това, как ще започнем Европейския семестър и до каква степен ще можем колективно да бъдем амбициозни в нашите национални програми за реформа, в усилията ни за консолидация и в изпълнението на стратегията "ЕС 2020". Белгийското председателство допринесе много за стартирането на новия процес на икономическо управление и сега трябва да продължим чудесната работа, която то започна.
<P>
Г-н министър-председател, г-н държавен секретар, бих искал най-сърдечно да Ви благодаря за отличната Ви работа. Бих искал също така да благодаря на всички Ваши дипломати за създаването на положителна атмосфера, в която следващото председателство може да продължи работата, която започнахте толкова успешно преди шест месеца.
<SPEAKER ID="114" NAME="Ив Льотерм" LANGUAGE="FR">
Г-н председател, г-н член на Комисията, госпожи и господа, това са последните ми думи от името на белгийското председателство и затова ще бъда кратък. Щастлив съм да видя толкова много хора тук, но знам, че това е свързано и с другите точки от дневния ред.
<P>
(NL) Госпожи и господа, разбира се, искам да благодаря на тези от вас, които предоставиха изключително конструктивна обратна връзка, която ще се окаже безценна в нашата и във вашата бъдеща работа. Нека най-напред да кажа във връзка с положителната оценка, която Европейският парламент даде на нашето председателство, че се опитвам да се придържам към принципа да запазвам спокойствие спрямо отрицателните реакции, както и да бъда много скромен спрямо положителните мнения, дори ако се окаже, че са преувеличени.
<P>
В заключение, бих искал да подчертая три момента. Първо, и това очевидно излиза извън правомощията на белгийското председателство, считам, че е наистина важно да установим най-добра практика по отношение на прилагането на Договора от Лисабон. Всяка национална държава, която поема шестмесечното ротационно председателство, следва да постави Европа особено високо в програмата си.
<P>
Второ, целта да се управлява ротационното председателство е, може би, не да се действа точно като посредник, а като движеща сила, както отбеляза някой от вас, за да могат нашите институции да си вършат работата. Всички ние се борихме упорито за ратифицирането на Договора от Лисабон. Би било абсурдно, разбира се, ако управляваме ротационното председателство по такъв начин, че то не успее да спази буквата и духа на Договора от Лисабон. Нещо повече, считам, че именно в това е смисълът на ротационното председателство и че всички бъдещи изменения на Договора или нови споразумения ще оцелеят. Трето, не всичко е съвършено и няколко членове посочиха основателно някои пропуски. Бих искал отново да заявя, по-конкретно, че Европа трябва да бъде по-амбициозна, когато става въпрос за социалната политика.
<P>
(FR) Всъщност, това, което беше казано, е правилно. В областта на социалната политика Съветът трябва да бъде по-амбициозен в бъдеще, но независимо от това считам, че Белгия даде своя дял. Белгийското председателство засили ролята на политиката на заетост в стратегията "Европа 2020", гарантира, че тези политики ще имат място в новото икономическо управление на Европа и считам, че то също положи основите за социалното измерение на стратегията "Европа 2020" не само борбата срещу бедността, но и социалното сближаване. В отговор на някои от изказванията, струва ми се, че въпреки всичко поставихме въпроса за услугите от общ интерес в европейската програма. Истината е обаче, че трябва да направим повече, за да вървим напред, особено на законодателно равнище.
<P>
Както вече казах, председателството ни не е съвършено и считам, както г-н Tavares правилно посочи, че ние можем да направим повече от това, което правим днес във връзка с политиката в областта на бежанците.
<P>
(NL) В заключение, ще направя две последни бележки, тъй като има други точки, които остават на дневен ред. Бих искал категорично да се обърна към белгийските членове на Европейския парламент по принцип, но към няколко от тях по-специално, особено към двама мои предшественици.
<P>
От името на белгийското председателство, бих искал да кажа, че считаме усилията, които положихме по време на белгийското председателство, като един вид признание за вашата работа тук. Направихме всичко, което беше по силите ни, госпожи и господа, за да приложим правилно Договора от Лисабон, което също е един вид признание на разработените след единадесетото председателство инициативи, което ръководеше изготвянето на Договора от Лакен и по-късно с помощта на важната дейност на докладчиците с оглед прилагане на духа от Лакен в Договора от Лисабон.
<P>
Правилно беше посочено, че ротационното председателство разчита главно на ангажираността и постиженията на много хора около политиците, които са поели отговорността и са заели позиция на огневата линия. Говоря за съветниците, дипломатите, за толкова много хора, които в крайна сметка са тези, които вършат най-важната работа.
<P>
Бих искал да кажа на г-н Staes, че, макар наградата "Златната обувка", която утре ще бъде връчена в Белгия, винаги да се дава на хора като Лукаку и Бусуфа, ако с нея беше отличено белгийското председателство, "Златната обувка" щеше със сигурност да бъде връчена на неговата дипломатическа служба, някои от чийто служители седят тук зад мен.
<P>
Накрая, нека да се обърна с няколко думи към г-н Tabajdi и ще се опитам да ги кажа на моя най-добър унгарски:
<SPEAKER ID="118" NAME="Председател">
Г-н министър-председател, благодарение на Вас през последната половин година развихме нови начини за сътрудничество на различни равнища между законодателните органи на Европейския съюз: между Съвета и Европейския парламент. Вашето председателство беше изключително успешно. Всичко най-хубаво на Вашата страна и на Вас лично.
<P>
(Ръкопляскания)
<P>
Писмени изявления (член 149)
<SPEAKER ID="119" NAME="Mara Bizzotto" LANGUAGE="IT">
На 31 декември 2010 г. приключи едно доста скучно председателство, което някои хора охарактеризираха като безлично и слабо. Това беше всичко, което можехме да очакваме от белгийско правителство, което всъщност не съществува от осем месеца. Белгийските политици не успяха да изготвят политически план за собствената си държава, която е жертва на безпрецедентна институционална криза. Не виждам как щеше да е възможно да ръководи такава сложна организация като Европейския съюз - самият той много уязвим и нестабилен - с далновидност и визия за бъдещето. Очакваше се белгийското председателство да поведе Европа по пътя към възстановяването от икономическата и финансовата криза. Още веднъж обаче се оказа, че се борим със спекулативните сделки, които застрашават самото съществуване на единната валута, дори днес. Именно белгийското председателство беше в основата на голямото бързане за по-нататъшното разширяване на границите на ЕС. Както видяхме през последните години, присъединяването на икономически слаби държави усложни работата на европейските институции и отслаби цяла Европа, която днес има по-малки възможности, отколкото преди да поеме вътрешните проблеми на някоя от новите държави-членки.
<SPEAKER ID="120" NAME="Andreas Mölzer" LANGUAGE="DE">
През последните шест месеца Белгия председателстваше Европейския съюз и едва ли някой е забелязал това. Държавата се занимаваше главно, и освен това без успех, със съставянето на ново правителство, като в резултат на караниците между фламандци и валонци тя не беше в състояние да вземе политически решения. Ето защо е малко чудо, че политическото ръководство на ЕС лесно осъществи желанието си да придвижи напред централизацията в Европейския съюз. Кризата с еврото беше използвана като претекст за създаване на планове за европейско икономическо управление. Междувременно, така нареченият "постоянен пакет за спасяване" на еврото не е нищо друго освен насилие срещу нетните данъкоплатци, които в бъдеще ще трябва да бръкнат още по-дълбоко в джобовете си. Всъщност Белгия следва да се разглежда като предупредителен пример за това какво може да се случи, ако хора с различни икономически резултати са свързани заедно. Белгия, където различията между фламандци и валонци очевидно са непримирими и където федералният апарат представлява механизъм за преразпределение от фламандците към валонците, показва какво може да се случи в Европейския съюз, ако те продължат да следват съществуващия погрешен път.
<SPEAKER ID="121" NAME="Sławomir Witold Nitras" LANGUAGE="PL">
Като обобщаваме белгийското председателство, следва най-напред да оценим изключително високата му роля в проектирането на европейската система за финансова стабилност. Всички, които наблюдаваха този процес, знаят, че това е трудна операция и че беше извършена в кратки срокове. Ето защо бих искал да поздравя най-сърдечно всички, които допринесоха за осъществяването на проекта. В този смисъл белгийското председателство остави за унгарското председателство добре свършена работа. Освен това следва да се подчертае, че белгийците начертаха пътя за бъдещите председателства в контекста на влизането в сила на Договора от Лисабон. Бих искал да изразя надеждата, че бъдещите председателства, включително и полското, ще се опитат да определят собствени, ясни приоритети, като все пак ги поставят в рамките на нашите общи, европейски цели. Този метод на работа дава възможност политиките на европейските институции да се планират и изпълняват по-ефективно.
<SPEAKER ID="122" NAME="Wojciech Michał Olejniczak" LANGUAGE="PL">
Бих искал да започна, като поздравя белгийското председателство, което показа забележителни умения при ръководенето на Европейския съвет през последните шест месеца. Успехът на белгийския екип може да се счита за още по-голям с оглед на обстоятелствата, при които държавата пое председателството. Първо, това беше първото председателство, което работи в съответствие с въведените от Договора от Лисабон правила, и, второ, ЕС и отделните и държави-членки бяха в изключително трудно финансово положение. Освен това Белгия трябваше да решава вътрешни проблеми по време на председателството си. Въпреки този толкова тежък и труден период, председателството доказа, че може да работи много ефективно, като показа истински европейски стил при изпълнението на всички мерки. То остави вътрешните си проблеми и въпроси настрана и се съсредоточи върху насоката на действие, съответстваща на предложенията на Европейския парламент, Европейската комисия и Европейския съвет, и върху подкрепата на тези институции. Председателството пое ролята на посредник. По отношение на постигнатите от председателството приоритети, признание заслужават мерките за борба с икономическата криза и в това отношение имам предвид най-вече работата относно следващата многогодишна финансова рамка. Евровинетката е друго значително постижение на белгийското председателство. Най-накрая, бих искал да кажа, че белгийското председателство може да служи за добър урок на следващите държави, които ще поемат председателството на Европейския съвет. Бих искал да пожелая както на унгарското председателство, така и на полското председателство, което ще започне през втората половина на 2011 г., същия успех.
<SPEAKER ID="123" NAME="Jarosław Leszek Wałęsa" LANGUAGE="PL">
Бих искал да изразя благодарностите си към белгийското председателство.Току-що приключилата му работа може да послужи за образец за държавите, които ще водят работата на Европейския съвет в бъдеще. Това е особено близка до сърцето ми тема с оглед на предстоящото председателство на Полша, което се надявам да следва всички толкова успешно начертани пътеки по време на белгийското председателство. Не се наблюдава често такъв случай, при който председателстващата държава да поставя общностните мерки пред вътрешните интереси. Според мен ключовият успех на председателството, което обсъждаме, е последователното прилагане на разпоредбите на Договора от Лисабон, по-специално на равнище на Европейския съвет, който се превърна в пълноправна институция с постоянен председател, и на равнището на Съвета по външни работи, който понастоящем се ръководи от върховния представител. Борбата с кризата също се оказа не по-малко значим въпрос, а системното наблюдаване и умереността на финансовия сектор ще позволи с времето да възвърне опетнената си репутация. Това е особено важно в момент, когато натискът за разширяване на еврозоната е толкова голям. В обобщение, искрено се надявам, че набелязаната по време на белгийското председателство насока ще послужи като стандарт за качество на държавите, които ще поемат бъдещите председателства. Дано благото на Общността винаги да бъде наш приоритет. Благодаря ви.
