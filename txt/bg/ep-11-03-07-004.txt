<CHAPTER ID="004">
Изявления на председателството
<SPEAKER ID="008" NAME="Председател">
В началото бих искал да ви информирам по три въпроса.
<P>
Бих желал да ви информирам, че писменото изявление 89/2010 събра необходимия брой подписи. В резултат на това искам да ви съобщя, че сега то е прието от Европейския парламент. Декларацията засяга едностранното повторно въвеждане на визи за чешките граждани от страна на Канада. Европейският парламент очаква от Комисията и от Съвета да предприемат незабавни мерки с цел Канада да вземе решение за премахване на визите за гражданите на Чешката република. Очакваме също така Съветът и Комисията да проявяват по-голяма решителност в своите действия. Изразяваме пълната си солидарност с гражданите на Чешката република, които като членове на Европейския съюз,следва да могат да пътуват до Канада без визи.
<P>
По втория въпрос: след четири дни, на 11 март, в петък, ще честваме за седми път Европейския ден на жертвите на тероризма. На този ден през 2004 година при бомбени атентати в Мадрид бяха убити близо 200 души. Шестнайсет месеца по-късно при атентати в Лондон бяха убити 52 души. Тероризмът атакува самите устои на демокрацията. Няма оправдание за тероризма и няма атентат или терорист, който да може да отслаби духа на европейската солидарност и духа на европейската демокрация.
<P>
И третият въпрос: информацията, че в Тайван в петък са екзекутирани петима души, предизвика нашето силно безпокойство. Възстановяването на смъртното наказание през 2010 г. е фактическо нарушаване на мораториума, в сила от 2006 година. Европейският съюз, и по-конкретно Европейският парламент, винаги е осъждал съществуването на смъртно наказание навсякъде по света. Призовавам тайванските власти да наложат мораториум върху изпълнението на това нехуманно наказание и в бъдеще да го премахнат от наказателния кодекс на своята страна.
