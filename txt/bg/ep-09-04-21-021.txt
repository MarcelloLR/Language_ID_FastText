<CHAPTER ID="021">
Борба с обезлесяването и разрушаването на горите във връзка с изменението на климата и намаляването на биоразнообразието - Дървен материал и изделия от дървен материал (разискване) 
<SPEAKER ID="183" NAME="Председател">
Следващата точка е общото разискване относно:
<P>
изявлението на Комисията - Борба с обезлесяването и разрушаването на горите във връзка с изменението на климата и намаляването на биоразнообразието, и
<P>
доклад на г-жа Lucas, от името на комисията по околна среда, обществено здраве и безопасност на храните, относно предложението за регламент на Европейския парламент и на Съвета за определяне на задълженията на операторите, които пускат на пазара дървен материал и изделия от дървен материал - C6-0373/2008 -.
<SPEAKER ID="184" NAME="Ставрос Димас" LANGUAGE="EL">
Г-н председател, обезлесяването е отговорно за приблизително 20 % от емисиите на парникови газове на световно ниво. Затова и от гледна точка на изменението на климата борбата с обезлесяването е важен приоритет. В същото време борбата с обезлесяването помага да се постигнат и други важни цели, като премахването на бедността и възвръщането на биологичното разнообразие, което представлява още една основна заплаха за околната среда на нашата планета.
<P>
Обезлесяването вече представлява основен въпрос при международните преговори, както за изменението на климата, така и за биологичното разнообразие. С цел да поощри създаването на политика в тази област през месец октомври 2008 г. Европейската комисия излезе със съобщение, което беше прието от Съвета без забележки миналия декември. В съобщението беше засегнат въпросът за обезлесяването и влошаването на състоянието на горите в развиващите се държави, като беше предложено, наред с други неща, да се разработи финансов механизъм, който да има за цел да предложи стимули за запазване на съществуващите гори.
<P>
Предложението вече се обсъжда и анализира на провеждащите се в момента международни преговори в областта на изменението на климата. В своето съобщение Комисията признава, че различни европейски политики както на вътрешно, така и на международно ниво могат да оказват косвено влияние върху световните горски ресурси. Поради това Комисията е предприела конкретни действия, които имат за цел да засилят съгласуваността на европейските политики.
<P>
Предложените мерки включват следното:
<P>
оценка на въздействието на потреблението на вносни стоки в Европейския съюз, което може да допринася за обезлесяването;
<P>
продължение на процедурата на преглед на сближаване на нашата политика за развитие, която е необходима в подкрепа на развиващите се държави и техните усилия да постигнат Целите на хилядолетието за развитие.
<P>
Тези действия ще бъдат изпълнени чрез политиката на Европейската комисия за устойчиво потребление и производство. Целта на тази политика е да стимулира растеж и търсенето на устойчиви стоки и услуги, включително дървен материал и изделия от дървен материал, които се добиват от гори, където се прилагат методи за устойчиво управление.
<P>
Позволете ми да засегна един от основните фактори за обезлесяването: незаконната сеч. Незаконната сеч много често е първата стъпка към общата експлоатация на природните горски ресурси. Следователно борбата с незаконната сеч и подобряването на управлението на горите като цяло са от съществено значение, ако искаме усилията да се ограничи обезлесяването и влошаването на състоянието на горите да са успешни. В съответствие с Плана за действие на ЕС от 2003 г. относно правоприлагането, управлението и търговията (FLEGT) Комисията предложи редица мерки за борба с проблема с незаконната сеч и свързаната с нея търговия.
<P>
Основният елемент на гореспоменатия план за действие беше сключването на доброволни партньорски споразумения с производителите на дървен материал от трети страни. Считаме, че въпросните споразумения ще помогнат в борбата с основните причини за незаконната сеч. В същото време обаче Комисията разпознава, че единствено тези споразумения вероятно няма да бъдат достатъчни, за да се разреши този проблем и следователно трябва да бъдат изследвани и други възможности.
<P>
Въз основа на резултатите от оценката на въздействието миналата година Комисията внесе предложение за политика, основана на "принципа на надлежна проверка". Съобразно предложения регламент операторите са задължени да намалят риска от търговия с незаконно добит дървен материал и изделия, произведени от такъв дървен материал, а при пускането на тези продукти на пазара на Европейския съюз операторите следва да демонстрират надлежна проверка като получат информация за законността и мястото, откъдето въпросните продукти идват.
<P>
Следва да изразя благодарността си към докладчика, г-жа Lucas, към докладчиците в сянка и към докладчика по становището, г-н Ford, за тяхната изключително усърдна работа. Комисията разгледа предложените от Европейския парламент изменения на своя проект за регламент и следва да направя кратък коментар:
<P>
Изменението за забрана на търговията с незаконно добит дървен материал и изделия, произведени от такъв дървен материал, е много важно. Тази забрана беше включена във възможностите, които бяха разгледани от Комисията при изготвянето на нейния проект за предложения. Въпреки че този подход на пръв поглед изглежда доста привлекателен, той води до сериозни практически и политически трудности. Точно затова приехме предложение, което се основава на принципа на надлежна проверка. Предложението ще постигне най-добрия възможен баланс между ефективен подход спрямо незаконните практики, способността да прилага тези мерки без да обременява ненужно операторите, както и тяхната съвместимост с правилата на Световната търговска организация.
<P>
Измененията, които изискват всякакви оператори да изпълнят надлежна проверка на всички етапи от веригата на доставки, изглежда не следват принципа на пропорционалност. Ако законността на дървения материал се провери при пускането му на пазара, то няма да е необходимо да се извършват проверки на всички последващи етапи от веригата на доставки.
<P>
Следва да коментирам и изменението на Парламента, в което се предлага по-широка дефиниция на "законен дървен материал". Тази дефиниция стои в основата на предложението и без съмнение ще представлява тема на обсъждане със Съвета. Комисията ще разгледа внимателно последствията от приемането на каквато и да било по-широка дефиниция.
<P>
Що се отнася до измененията, свързани с разпознаването на органите за мониторинг и контрол, считаме, че като прехвърляме отговорността на държавите-членки да разпознават тези органи, първоначалното ни предложение по-добре следва принципа на субсидиарност.
<P>
Причините да се предложи създаване на съвещателна група са напълно разбираеми. Комисията винаги е изразявала готовност да се консултира със заинтересованите страни, както беше заявено и в нейното изложение на мотивите. Въпреки че Комисията разполага с правото на инициатива за създаване на такива съвещателни групи, то не е необходимо такава разпоредба да бъде включвана в регламента.
<P>
Накрая, разбираме и защо беше предложено да се въведат стандарти при прилагането на законодателството в държавите-членки. Ние сме на мнение обаче, че въпросните изменения по правило трябва да следват принципа на субсидиарност.
<P>
С това завършвам изявлението си и ще следя разискването с интерес.
<SPEAKER ID="185" NAME="Caroline Lucas" LANGUAGE="EN">
Г-н председател, следва да започна като кажа колко съм доволна, че най-накрая разполагаме със законодателно предложение за борба с незаконната сеч. Парламентът чакаше този момент отдавна и аз горещо благодаря на колегите ми за непрекъснатите им усилия да го предложат за разискване. Искам да благодаря и на колегите ми за изключителното сътрудничество до внасянето на предложението за гласуване утре; докладчиците в сянка и служителите наистина направиха всичко възможно, за да можем да приключим на първо четене в Парламента възможно най-скоро и за да постигнем съгласие на първо четене, като по този начин избегнем по-нататъшно забавяне.
<P>
За съжаление обаче твърде бавното темпо в Съвета сложи край на тази идея. Затова изглежда, че трябва да се задоволим с приключването на работата през есента след политическо съгласие от Съвета през юни, а това е разочароващо както за мен, така и за многобройните колеги, които работеха толкова усилено. Ако Съветът присъстваше в залата днес, щях да го помоля за гаранция тази вечер, че ще направят всичко възможно да постигнат съгласие преди лятото, защото положението е наистина неотложно.
<P>
Незаконната сеч е много сериозен проблем, срещу който Европейският съюз говори от години, но при все това продължава да разполага с един от най-големите пазари на незаконно добит дървен материал и изделия от дървен материал в света. Изчислено е, че между 20 % и 40 % от промишленото производство на дървесина в света идва от незаконни източници, а до 20 % от него се търгува в Европейския съюз. Това понижава цените на дървен материал, намалява природните ресурси и приходите от данъци и увеличава бедността сред народите, чиято прехрана зависи от горите. Дългосрочните ефекти са дори още по-сериозни, както членът на Комисията Димас спомена, защото обезлесяването, главна причина за което е незаконната сеч, се равнява на близо една пета от световните емисии на парникови газове.
<P>
Заради предстоящата конференция за климата в Копенхаген, борбата на Европейския съюз с незаконната сеч е по-важна от всякога. Това обаче означава ефективно законодателство със задължителен характер. Въпреки че доброволните партньорски споразумения съобразно Плана за действие на ЕС от 2003 г. относно правоприлагането, управлението и търговията в областта на горското стопанство (FLEGT), управлението и търговията имат потенциала да доведат до положителна промяна, към днешна дата е подписано само едно споразумение и докато те не станат всеобхватни рисковете от пране на пари и заобикаляне на закона са твърде големи.
<P>
Добрата новина е, че най-сетне разполагаме със законодателство на Европейския съюз; лошата новина е, че предложението на Комисията е печално слабо и ще изисква цялостно подобрение, за да бъде съдържателно и ефективно.
<P>
Въпреки добрите думи на члена на Комисията Димас относно важността от борбата с незаконната сеч, предложението на Комисията в настоящия си вид просто няма да може да постигне нищо. В преамбюла на предложението се казва, че "слабите закони за предотвратяване на търговията с незаконно добит дървен материал" стоят в основата на широкото разпространение на незаконната сеч, но аз се опасявам, че предложението на Комисията няма да може да промени това. Казано просто - предложението на Комисията няма да постигне целта ни да гарантираме, че Европейският съюз вече няма да предлага пазар за незаконно добития дървен материал.
<P>
Най-фрапантният, явен пропуск в предложението е, че всъщност то не забранява вноса и продажбата на незаконно добит дървен материал - колкото и невероятно да звучи това. То изисква единствено в един определен момент от веригата на доставки операторите да приложат система за надлежна проверка на място, докато всички останали са освободени от каквото и да било задължение във връзка със законността на дървения материал и изделията от дървен материал, с които те търгуват.
<P>
Това вече драстично противоречи на ревизирания закон Lacey в САЩ, приет през май 2008 г., който предвижда изрична забрана на вноса и продажбата на незаконно добит дървен материал, а няма абсолютно никаква причина Европейският съюз да не направи същото. Въпреки че докладът ми поддържа предложението на Комисията, в което се казва, че единствено оператори, които предлагат дървен материал и изделия от дървен материал на пазара на ЕС за пръв път, следва да бъдат задължени да въведат система за надлежна проверка - защото те са тези, които разполагат с най-голямо влияние - в него се казва и че всички оператори на пазара споделят отговорността за търговия само на законно добита дървесина и че неспазването на това може да бъде счетено за нарушение на закона.
<P>
Следва да кажа на члена на Комисията Димас, че действително считам, че предложенията ни допълват надлежната проверка: те ги правят по-ефективни, работещи и не противоречащи на правилата на СТО. Щом Съединените американски щати могат да го направят, то и ние следва да го направим и затова Парламентът се стреми да измени предложението.
<SPEAKER ID="186" NAME="Péter Olajos" LANGUAGE="HU">
Като говорител на групата на Европейската народна партия (Християндемократи) и Европейските демократи считам изявлението на Комисията и доклада на г-жа Lucas за еднакво важни. Според нас, и двете са особено необходими за спиране на обезлесяването, разрушаването на горите и намаляването на биоразнообразието. Понастоящем близо 13 милиона хектара гори, област с размерите на Гърция, изчезват всяка година. Също така обезлесяването е отговорно за близо 20 % от емисиите въглероден двуокис в света, което е повече от всички емисии на парникови газове на ЕС. Обезлесяването е отговорно за значителното намаляване на биоразнообразието и за изчезването на определени видове, да не говорим за влошаването на състоянието на земната екосистема. Затова и въпросът дали е необходимо да действаме сега не стои на дневен ред. Няма съмнение, че трябва да действаме веднага. Това означава, че Европейският съюз трябва да възприеме водеща роля във формулирането на глобален политически отговор.
<P>
Освен тропическите гори, считам, че е особено важно да спрем обезлесяването в Централна и Източна Европа, както и да създадем набор от строги критерии за устойчивост за дървения материал и изделията от дървен материал. Необходими са екологични обществени поръчки и критерии за устойчивост за дървения материал и другите форми на биомаса, използвани в производството на възобновяема енергия. Част от тръжните приходи от намаляването на емисиите въглероден двуокис трябва да бъдат отделени за борба с обезлесяването. Приветствам стремежа, изразен в доклада на г-жа Lucas, който цели да затегне контрола и да създаде ефективна система от санкции. Накрая, считам, че е особено важно да се създадат органи за мониторинг и да се налагат финансови глоби, които да отразяват подходяща компенсация за вредите върху околната среда.
<SPEAKER ID="187" NAME="Riitta Myller" LANGUAGE="FI">
Г-н председател, докладът за забраната на незаконна сеч, който беше приет с голямо мнозинство в комисията по околна среда, обществено здраве и безопасност на храните, е балансиран. Въпреки че е достатъчно амбициозен при забраната на незаконна сеч и вноса и търговията на изделия, произведени от дървен материал, той не създава допълнителни бюрократични спънки за операторите, които извършват дейността си безупречно.
<P>
От съществено значение е да има контрол над незаконната сеч, която е основна причина за глобалното обезлесяване, което само по себе си, както вече беше споменато, причинява 20 % от световните емисии на парникови газове и е основна причина за намаляването на биоразнообразието. Освен екологичните проблеми, незаконната сеч е в ущърб и на конкурентоспособността на законните оператори в горския сектор и по този начин държавите губят огромни приходи.
<P>
Искам да изразя искрените си благодарности към докладчика, г-жа Lucas, за нейната работа, благодарение на която утре можем да гласуваме едно добро общо предложение.
<SPEAKER ID="188" NAME="Magor Imre Csibi" LANGUAGE="EN">
Г-н председател, ако се гледа на времето, посветено на това разискване, човек може да каже, че Парламентът не счита спасяването на горите за особено важен проблем. Предложението за регламент спира разочарованието от плахия подход на Комисията в борбата с незаконната сеч, но това, което ме разочарова най-много, беше повтарянето на довода, че не трябва да наказваме добросъвестните оператори в Европейския съюз, за да разрешим един външен проблем.
<P>
Част от разрешаването на проблем е и да бъдем информирани за него и е крайно време да признаем, че някои европейски региони - като моя - също са изправени пред неистово обезлесяване. Регламентът за незаконната сеч няма за цел да санкционира или да попречи на търговията, а по-скоро да я контролира по-добре. Вярно е, че предложенията на Комисията действително не указват как точно системата следва да работи на практика.
<P>
Доволен съм, че Европейският парламент успя да укрепи и изясни предложението, като обхвана всички изделия от дървен материал и изиска всички оператори да извършват някакъв вид надлежна проверка, като въведе нови насоки за финансови глоби и предложи ясни критерии за надеждна и независима система за мониторинг. Предизвикателството, което стои пред нас, е да приемем и въведем тази система възможно най-скоро. Трябва да дадем на потребителите гаранция, че не допринасят за влошаването на състоянието на околната среда като неволно купуват изделия, произведени от незаконно добит дървен материал.
<SPEAKER ID="189" NAME="Ставрос Димас" LANGUAGE="EN">
Г-н председател, искам да благодаря на всички оратори от разискването тази вечер за техните конструктивни предложения. Важно е да се подчертае, че борбата с глобалното обезлесяване и разрушаването на горите е комплексен проблем. Разрешаването му изисква реална политическа воля и действия от страна на потребителите.
<P>
Не следва да забравяме, че моделите на тропическо обезлесяване са резултат от взаимодействието на редица различни фактори, които се различават по значимост в различните области. Влияние над горското покритие оказват не само политиките в областта на горите, но също и други политики, като данъчната политика, земевладението и правата.
<P>
В Европейския съюз сме наясно, че работата по съгласуване на политиките ни следва да върви ръка за ръка с оказването на подкрепа на държавите в техните усилия да укрепят националните и местни институции и да вървят напред към ефективно управление и използване на горските ресурси. Искам да благодаря още веднъж на г-жа Lucas, г-н Ford и докладчиците в сянка за отличната им работа. Окуражен съм, че Парламентът подкрепя подхода на Комисията и желае да го подобри и с тази цел е направил нужните изменения.
<P>
Нека ви уверя, че напълно споделям целта на Парламента да предложи амбициозен регламент за борба с незаконната сеч и търговията с незаконно добит дървен материал. Също така искам да ви уверя, че Комисията внимателно ще разгледа измененията на предложения регламент.
<P>
В заключение искам да коментирам два от засегнатите тази вечер въпроси. Първо, искам да разгледам подхода на надлежна проверка, който представлява нещо повече от сертификат за законност. Принципът на надлежна проверка отразява законовото задължение на активно поведение до определена законност и трябва да се демонстрира въз основа на всеобхватни мерки, които ще позволят да се гарантира законността в разумна степен.
<P>
В някои случаи сертификатът за законност ще бъде едва началото, първата мярка, включена в процедурата на надлежна проверка. В случаите, в които оценката на риска показва, че държавата, от която произлиза дървеният материал, представлява по-висок риск за корупция в администрацията, или в държавите, където прилагането на националното законодателството не се изпълнява стриктно, са необходими допълнителни гаранции за подсилване на сертифицираната законност.
<P>
Другият въпрос, на който искам да обърна внимание, е предложеното разширяване на обхвата за операторите надолу по веригата. Съобразно принципите на по-добро регулиране и намаляване на административната тежест, изискването дистрибуторите и търговците да изискват доказателство за извършена надлежна проверка от предходния оператор на пазара изглежда твърде крайна мярка. Ако дървеният материал е бил подложен на надлежна проверка при пускането му на пазара, защо тогава трябва ненужно да обременяваме операторите надолу по веригата?
<P>
В обобщение, от 75-е предложени изменения Комисията може да подкрепи напълно, частично или по същество 37. Ще предоставя на секретариата на Парламента списък с подробното становище на Комисията по измененията.
<SPEAKER ID="190" NAME="Caroline Lucas" LANGUAGE="EN">
Г-н председател, следва да благодаря на колегите и члена на Комисията Димас за техните коментари.
<P>
Искам да обърна внимание на нещо важно, а именно в измененията ни бяха положени големи усилия да не откриваме наново топлата вода. Научих от срещи с голям брой представители на тази промишленост и други заинтересовани страни, че много държави, а и много дружества вече разполагат с отлични системи, които биха отговорили на повечето, ако не и на всички изисквания на системата за надлежна проверка.
<P>
В такъв случай е разумно цялата работа по установяването на тези системи да не е напразна и да не създаваме ненужна допълнителна административна тежест; това изобщо не е нашето намерение.
<P>
Заради това сме много внимателни и се вслушваме в добри съвети за включването на формулировки, които ще позволят на добре съществуващи системи да попаднат в обхвата на регламента, без да е необходимо да се създават изцяло нови структури.
<P>
Ето защо обърнахме сериозно внимание върху посланието, че не следва да бъдем непропорционални и че не трябва да създаваме твърде голяма тежест за различните страни от системата за търговия, което е точно и основната цел на доклада ни: да се уверим, че всички страни от системата за търговия носят отговорност и че не обременяваме само онези, които първи пускат продуктите на пазара. Точно този аспект изглежда непропорционален. Считам, че е много по-разумно, ако всеки играе някаква роля в процеса.
<P>
Ще добавя и че много елементи от предложенията ни всъщност разполагат с подкрепата на промишлеността от тази област. Иронично е, че въпросната промишленост изглежда е много по-амбициозни в тази сфера дори от самата Комисия.
<P>
Дочух от въпросната промишленост, че се оценява не само факта, че докладът на комисията по околна среда предоставя много по-голяма яснота за това, което се очаква от тях, но и въпросното по-справедливо и по-ефективно споделяне на отговорност между различните части от веригата за доставка, която описах току що.
<P>
Що се отнася до европейските оператори, искам да заявя много ясно, че регламентът, в ревизирания си вариант, следва да е единствено в полза на отговорните европейски оператори, защото по-голямата част от тях вече извършват предложените дейности, а наличието на регламента няма да позволи конкурентоспособността им да бъде подкопана от други, по-безскрупулни оператори.
<P>
Трябва да бъде ясно, че в доклада няма нищо, което обременява европейските оператори. Разполагаме и с някои специални мерки за по-малките оператори и затова сме взели сериозно риска от непропорционалност; считам, че сме обърнали достатъчно внимание на този въпрос в представения пред вас доклад.
<P>
Г-н член на Комисията, след като отново чух коментарите Ви относно доклада на комисията по околна среда се опасявам, че продължавам да поддържам становището си, че предложението на Комисията в този си вид е разочароващо и слабо и просто няма да постигне поставените си цели. Не разбирам как може да съществува законодателство, чиято цел е предотвратяването на продажбата на незаконно добит дървен материал, което всъщност не инкриминира въпросното действие. Начинът, по който цялото предложение на Комисията е написано, е много разпокъсан и много плах.
<P>
Считам, че повечето европейски потребители ще бъдат наистина шокирани да разберат, че Европейският съюз все още не разполага със законодателство срещу незаконната сеч, а аз подозирам, че всички онези, които в отговор на консултациите с Комисията заключиха, че законодателството е единственият начин за справяне с този проблем, няма да счетат предложенията на Комисията и системата за надлежна проверка като достатъчни за справяне с проблема, пред който сме изправени.
<P>
Ще завърша изказването си като се опитам - може би чрез Вашето посредничество, г-н член на Комисията - да окажа натиск върху Съвета за ускоряване на работата му, защото наистина искаме да се уверим, че ще получим общо становище от Съвета преди лятото, за да можем да придвижим въпроса през есента.
<P>
Както споменах по-рано, наистина се надявахме да получим съгласие на първо четене. Парламентът направи всичко възможно това да се случи. Честно казано, аз съм разочарована, че Съветът не се отнесе достатъчно сериозно и бързо, но се надявам, че мога да Ви помоля още веднъж, г-н член на Комисията, да направите всичко възможно за по-активната дейност на Съвета по този въпрос.
<SPEAKER ID="191" NAME="Председател">
Общото разискване приключи.
<P>
На основание член 103, параграф 2 от Правилника за дейността получих от комисията по околна среда, обществено здраве и безопасност на храните предложение за резолюция.
<P>
Гласуването на предложението за резолюция ще се проведе в четвъртък, 23 април 2009 г.
<P>
Гласуването на доклада на г-жа Lucas ще се проведе в сряда, 22 април 2009 г.
<P>
Писмени изявления (член 142)
<SPEAKER ID="192" NAME="Véronique Mathieu  " AFFILIATION="PPE-DE">
в писмена форма. - (FR) Борбата срещу търговията с незаконно добит дървен материал очевидно трябва да бъде приоритет, предвид последствията за екосистемите и нелоялната конкуренция, на която са изложени "законните" оператори в сектора на горско стопанство - дървен материал - хартия.
<P>
Обаче, ако наложим диспропорционални ограничения - особено по отношение на проследимостта - на оператори, които пускат на пазара дървен материал, в резултат нашите предприятия ще станат по-малко конкурентоспособни, без това да доведе до намаляване на случаите на незаконна сеч, която ще бъде пренасочена към други пазари. Всъщност ще е нереалистично от наша страна да считаме, че строго задължаващо европейско законодателство само по себе си ще реши проблема с корупцията - или проблемите с липса на държавен контрол, които често съществуват в страните, практикуващи тази незаконна дейност.
<P>
Аналогично считам, че този доклад отива твърде далеч като поставя под въпрос първоначалното предложение на Комисията, което е приемливо за операторите. Затова мисля, че не е уместно да се поставят под въпрос системите за сертифициране, внедрени от професионалисти, да се изключват професионалните организации и организациите за наблюдение, финансирани от оператори от сектора, или да се закрива националният орган, отговарящ за определяне на организации за наблюдение. Считам, че професионалистите в сектора трябва да останат в ядрото на системата и че не следва да им се налагат твърде натоварващи административни мерки.
