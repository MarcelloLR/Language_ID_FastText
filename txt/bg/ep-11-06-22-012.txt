<CHAPTER ID="012">
Подготовка на заседанието на Европейския съвет (23-24 юни 2011 г.) (разискване) 
<SPEAKER ID="024" NAME="Председател">
Следващата точка е изявления на Съвета и на Комисията относно подготовка на заседанието на Европейския съвет (23-24 юни 2011 г.).
<SPEAKER ID="025" NAME="Енико Гьори">
действащ председател на Съвета. - (EN) Г-н Председател, г-н Председател на Комисията, уважаеми членове на ЕП, това е последният случай, в който имам възможност да се обърна към залата от името на Съвета в пленарно разискване.
<P>
През януари обещахме да бъдем приятелски настроено към Парламента председателство. Съзнавайки последиците на Договора от Лисабон, ние си давахме сметка, че тясното сътрудничество Европейския парламент и неговите членове би било съществено за успеха на всяко председателство в бъдеще. Европейската общественост очаква от ЕС резултати и не си дава много труд да прави разграничение между Парламента, Комисията и Съвета. И тя е права в това. Носим обща отговорност и затова нашият успех или неуспех е общ.
<P>
Предстоящият Европейски съвет бележи края на унгарското председателство. Затова настоящото разискване е златна възможност да направим равносметка какво постигна то по редица теми в тясно сътрудничество с Парламента.
<P>
Позволете ми да започна с икономическата политика. Европейският съвет ще приключи първия европейски семестър. Той събира заедно в рамките на един политически цикъл двете направления на икономическото възстановяване: финансовата стабилност, която се опира на фискалната консолидация, отразена в програмите за стабилност и конвергенция, и структурните реформи за един интелигентен, устойчив, социално приобщаващ и създаващ работни места растеж. Благодарение на отличното сътрудничество между Комисията, Съвета и държавите-членки в работата по националните програми за реформи и препоръките, първият европейски семестър трая шест месеца и нито ден повече.
<P>
Европейският съвет ще бъде приканен да утвърди препоръките за отделните държави, одобрени от Съвета, които следва да бъдат отразени от всички държави-членки в националните им решения относно техните бюджети и структурни реформи. Дори и в тристранните преговори ние включихме препратка към европейския семестър, за да може Парламентът да бъде надлежно информиран за това развитие на нещата.
<P>
Що се отнася до Пакта "Евро плюс", повечето от участващите държави-членки представиха ангажименти, които общо представляват повече от сто отделни мерки. Тези ангажименти са добра крачка към постигане на целите на Пакта, който сега трябва да бъде приложен на национално равнище.
<P>
Все пак степента на амбиция и прецизност на тези първоначални ангажименти не е еднородна. В подготовката на своите следващи ангажименти държавите-членки ще осигурят по-широк обхват, по-конкретен подход и по-висока степен на амбиция.
<P>
Позволете ми сега да премина към шестте законодателни предложения относно икономическото управление, които на нашия общ жаргон наричаме "шесторката". Няма да навлизам в подробности, тъй като това с основание ще бъде отделна точка в дневния ред на пленарното заседание. Позволете само да Ви напомня, че унгарското председателство получи мандат от Европейския съвет да постигне политическо съгласие с Парламента до края на юни. След приемането на общ подход от Съвета през месец март ние незабавно пристъпихме към работа, започвайки интензивни тристранни преговори с участието на Парламента и Комисията.
<P>
Трите институции свършиха огромна работа. Първоначалната позиция на Парламента съдържаше около 2 000 изменения. Към момента съумяхме да сведем нерешените въпроси до един-единствен важен въпрос и някои технически подробности. Убедена съм, че текстът, който обсъждаме, е по-силен и по-подходящ за предотвратяване на кризи в бъдеще. Ще уведомим съответно председателя на Европейския съвет, като по този начин ще дадем отчет на органа, който ни възложи мисията.
<P>
Лично участвах в завладяващи разговори с много от членовете на Парламента. Ползвам се от възможността искрено да благодаря на всички Ви за това, в което участвах. Като приятелски настроено към Парламента председателство се надяваме, че резултатите, които ни доближиха плътно до постигането на съгласие, няма да отидат на вятъра. Финансовите пазари, европейските предприятия и най-важното, европейските граждани очакват от нас да покажем отговорност, да вземем решение и да действаме срещу задлъжнялостта - основната трудност пред нашите икономики. И накрая, знаем, че въпросът за Гърция също ще бъде в дневния ред на Европейския съвет.
<P>
Позволете ми да премина към правосъдието и вътрешните работи. Европейският съвет ще разгледа стратегически въпроси, свързани с убежището, миграцията и Шенген; доразвивайки заключенията, приети от Съвета по правосъдие и вътрешни работи на 9 юни 2011 г.
<P>
В светлината на най-новото развитие на нещата Европейският съвет ще обсъди идеи и ще осигури повече политически указания и сътрудничество в Шенгенското пространство. Той ще обсъди и идеи за възможен механизъм за защита. Обаче позволете ми да наблегна, че за доброто функциониране на Шенген е необходимо държавите-членки изцяло да прилагат правилата и с това да укрепват взаимното доверие помежду си. За това е необходима също ефикасна и осъвременена система за наблюдение и оценка.
<P>
Позволете ми да разгледам свободното движение на хора. То спада към една глава от достиженията на правото на ЕС, която се различава от тази на Шенген, обаче те са неразривно свързани. И двете са сред най-видимите и популярни постижения на европейската интеграция. Държавите-членки са наясно с това и са твърдо решени да ги защитят. Аргументацията за Шенген не е променена: все по-ефикасното управление на външната граница е предварителното условие за пътуване без проверки по границите вътре в шенгенската зона.
<P>
Както знаете, бяха проведени интензивни преговори по изменението на регламента за Европейската агенция за оперативно сътрудничество по външните граници на държавите-членки на Европейския съюз (Frontex). Във Frontex ние имаме едно par excellence европейско средство, което е от съществено значене за контрола на нашите външни граници. Председателството приветства положителния резултат от последната тристранна среща. Днес държавите-членки ще обсъдят резултатите и сме оптимисти, че ще може своевременно да се постигне съгласие за Европейския съвет.
<P>
Що се отнася до европейската политика за убежище: неотдавнашните събития я поставиха на изпитание. Необходими са безопасни и ефективни процедури за убежище за хората, които се нуждаят от защита. Затова е от ключово значение Общата европейска система за убежище да бъде завършена към 2012 г. - система, основаваща се на високи стандарти за защита, в съчетание със справедливи и ефикасни процедури, които да позволяват предотвратяване на злоупотреби и бързо разглеждане на заявленията за убежище, за да се осигури нейната устойчивост.
<P>
Европейският съвет ще направи също преглед на напредъка в подготовката на плановете за развитие на капацитета за управление на миграционните потоци и потоците от бежанци. Целта трябва да бъде справяне с дълбоките причини за нередовната миграция. За тази цел ще бъдат разработени партньорства със страните от южното съседство. Като първа стъпка с тези страни ще бъде въведен широко обхватен структуриран диалог относно миграцията, мобилността и сигурността, с цел да бъдат осигурени осезаеми ползи за тях, както и за ЕС.
<P>
Позволете ми сега да кажа няколко думи за Хърватия. Приключването на преговорите за присъединяване с Хърватия беше включено сред най-важните приоритети на нашето председателство. В резултат от огромните усилия, положени от Хърватия, Комисията и председателството, със съществената подкрепа на Парламента - за което той заслужава огромна благодарност, Европейският съвет ще призове за приключване на преговорите за присъединяване с Хърватия към края на 2011 г. Предвижда се подписването на договора за присъединяване преди края на годината.
<P>
Тези събития дават нов импулс на европейската перспектива на Западните Балкани. Европейският съвет ще се върне на този въпрос на заседанието си през месец декември 2011 г. В този контекст се очаква той да приветства ареста на генерал Младич и прехвърлянето му в Хага. Сърбия направи гигантска крачка към присъединяването си към ЕС.
<P>
По отношение на южното съседство: очаква се Европейският съвет да утвърди новия подход към отношенията със съседите на ЕС, който беше съгласуван на Съвета по външни работи в понеделник. Предвид сериозното развитие на събитията в части от южното съседство на Съюза се очаква Европейският съвет да приеме и декларация относно неотдавнашните събития в региона.
<P>
Сред другите въпроси, позволете да Ви информирам, че се очаква Европейският съвет да назначи г-н Марио Драги за нов управител на Европейската централна банка, по чиято кандидатура залата ще гласува.
<P>
Не на последно място, вероятно е Европейският съвет да одобри Стратегията на ЕС за Дунавския регион и рамката на ЕС за националните стратегии за интеграция на ромите, реализирайки по този начин още два приоритета на унгарското председателство.
<P>
Дунавската стратегия има за цел да подобри възможностите за един цял регион, който обхваща разнообразни държави-членки и трети държави в Западните Балкани - съвкупност от нации, народи и общности. Посредством рамката на ЕС за националните стратегии за интеграция на ромите ние за пръв път ще се занимаем на европейско равнище с тежкото положение на ромския народ и ще превърнем това във възможност за всички ни.
<P>
Специални благодарности към залата за изработването на такъв отличен доклад - доклада Járóka - и за решението, което стана отлична основа за нашата работа в Съвета. Така Европа ще покаже, че - по думите на министър-председателя Орбан - тя има и сърце, а не само мозък.
<P>
Г-н Председател, Г-н Председател на Комисията, уважаеми членове на ЕП, унгарското председателство избра за девиз "Силна Европа". Позволете ми да изразя надежда, че ще се съгласите с оценката на председателя Buzek, който наскоро заяви, че след унгарското председателство Европа ще бъде по-силна и по-добра.
<P>
Благодаря Ви отново, от цялото си сърце, за Вашето сътрудничество през последните шест месеца.
<SPEAKER ID="026" NAME="Жозе Мануел Барозу">
председател на Комисията. - (EN) Г-н Председател, Европейският съвет тази седмица има твърде съществен дневен ред. Министър Гьори в общи линии представи дневния ред от името на унгарското председателство на Съвета. Искам да й благодаря в този момент за ангажираността, проявена през шестте месеца.
<P>
Позволете ми да се съсредоточа върху някои конкретни въпроси: аз написах писмо до членовете на Европейския съвет, очертаващо позициите на Комисията по това, което според мен са най-важните точки в дневния ред, и бих искал да споделя нашите позиции с Вас. В края ще направя и някои бележки относно Гърция.
<P>
Този Европейски съвет ще предприеме твърде важни стъпки, за да се гарантира, че вземането на решения в областта на икономическата политика на Европейския съюз ще бъде както по-последователно, така и по-ефикасно.
<P>
Най-напред е законодателният пакет за икономическото управление. Бих искал да благодаря на Парламента най-искрено за изключително усърдната работа и ангажираността, която показа, за поддържане на високо равнище на амбиция по този въпрос. По-късно днес членът на Комисията Рен ще изрази от името на Комисията нашите подробни позиции по тези изключително важни въпроси. Сега очаквам Парламентът и държавите-членки да стигнат до съгласие, тъй като приемането на законодателния пакет за управлението е от основно значение за нашия цялостен отговор на кризата.
<P>
Съгласието по законодателния пакет е от жизнено значение. Ще бъде изключително трудно да обясним на нашите граждани защо не съумяваме да постигнем съгласие по основните направления на отговора на кризата, когато се опитваме да отговорим на предизвикателства с днешните мащаби. Мисля, че съгласието по законодателния пакет ще подобри нашите механизми за икономическо наблюдение на европейско равнище. Това ще постави Европейския съюз в далеч по-добро положение за недопускане на неустойчив публичен дълг и дефицити и поява на вредни макроикономически неравновесия. Макар профилактиката да е по-добра от лечението, ние също ще бъдем в по-добро положение да вземаме мерки за поправяне на такива ситуации, ако възникнат.
<P>
На второ място, очаквам държавните и правителствените ръководители да одобрят препоръките за отделните държави, които Комисията представи на 7 юни. Както знаете, това е първият случай, в който осъществяваме такова колективно начинание на европейско равнище.
<P>
Препоръките се основават на широкообхватен анализ от Комисията на плановете на държавите-членки за устойчив растеж и създаване на работни места в неразривно съчетание със здрави публични финанси. Те са целенасочени, измерими и са пригодени към най-неотложните предизвикателства пред всяка страна. Разбира се, дискусиите между Комисията и държавите-членки по тези препоръки понякога бяха много напрегнати, но съм доволен, че в общия резултат беше запазена голямата амбиция.
<P>
Не можем да берем плодовете на единния пазар, от една страна, и да си затваряме очите за безразсъдното вземане на решения в икономическата политика, от друга. Няма смисъл да приемаме изцяло нов законодателен пакет за икономическото управление, ако - в същата тази седмица - държави-членки поставят под въпрос методологията и независимите препоръки на Комисията в рамките на начинанието по отделните страни. Този нов начин на изработване на политиката е и силен призив за колективна отговорност, защото икономическото пространство на Европейския съюз е нещо много по-голямо от простия сбор на нашите различни икономики.
<P>
На трето място, Европейският съвет трябва да одобри промяната в Договора, необходима за въвеждане на Европейски механизъм за стабилност (ЕМС) през 2013 г., с неговата способност да подпомага - въз основа на обвързване със строги условия - държави-членки от еврозоната, изпитващи финансови трудности.
<P>
ЕМС, в съчетание с повишаването на реалната способност за отпускане на заеми от Европейския механизъм за финансова стабилност (ЕМФС), е ясна проява на ангажираността ни да запазим стабилността на еврозоната на основата на здрави и устойчиви публични финанси.
<P>
Може би си спомняте, че през януари, когато Комисията представи ежегодния обзор на растежа, много важна тема беше необходимостта от укрепване на реалната способност на ЕМФС да отпуска заеми. Тогава бяхме много критикувани, но сега - единодушно - правителствата на Европа решиха да увеличат реалната способност за отпускане на заеми. Питам се не беше ли възможно това да стане преди месеци.
<P>
Законодателният пакет за икономическото управление, препоръките за отделните държави и механизмите за стабилност: ето как Европа следва сериозно да направи изводи от кризата и да действа съобразно с тях. Комисията ще направи всичко по силите си за запазване на това равнище на твърда решимост по всички въпроси, които трябва да бъдат обсъдени.
<P>
За да се отговори на икономическата криза, всеки сектор трябва да даде принос и това важи в най-голяма степен за финансовия сектор. Аз обещах на Парламента, че Комисията ще представи официално законодателно предложение за финансов данък.
<P>
Предложението ще има три цели. Най-напред, да се избегне раздробяването на вътрешния пазар на финансови услуги, защото се въвежда все по-голям брой некоординирани национални данъчни мерки. На второ място, финансовият данък има също за цел да създаде подходящи стимули за въздържане от прекалено рискови или чисто спекулативни операции. На трето място, с това ще се гарантира, че финансовите институции дават справедлив и съществен принос за разпределянето на загубите от неотдавнашната криза, както и ще се даде отговор на съмненията за необосновано високи печалби.
<P>
Много високите премии, които продължават да се изплащат на банкери - банкери, които понякога биват спасявани благодарение на огромни суми от парите на данъкоплатците - подсказват, че в банковия сектор съществуват неоправдано високи печалби и че той също следва да съдейства за обществените интереси.
<P>
(Ръкопляскания)
<P>
Втората голяма тема за Европейския съвет е миграцията. Темата за миграцията излезе на преден план през последните месеци, особено под натиска на неотдавнашните събития в Южното Средиземноморие.
<P>
Аз говорих пред Парламента през май за пакета от мерки по миграцията на Комисията, който определя неотдавнашни и бъдещи инициативи в политиката в рамка, която позволява на ЕС и неговите държави-членки да управляват предоставянето на убежище, миграцията и мобилността на граждани на трети страни в една защитена среда.
<P>
Миграцията - да го кажем открито - е един много емоционален въпрос. Но позволете ми да заявя ясно, че Комисията няма да приеме опити за подкопаване на шенгенските принципи. Всъщност мисля, че ще станем свидетели на точно обратното, чрез укрепване на европейския подход към миграцията и свободното движение.
<P>
Комисията предложи да се подобри управлението на Шенгенското пространство, като с това се укрепи сигурността и доверието на държавите-членки към ефикасното управление на външните ни граници.
<P>
Това ще стане както чрез укрепване на агенцията за граничен контрол Frontex, така и чрез механизъм за оценка, с който националните агенции за граничен контрол ще работят съвместно по оценка на заплахите. Проучваме също осъществимостта на система за защита, която би позволила вземане на решения на европейско равнище за справяне с възможни трудни положения, ако нашите общи външни граници бъдат подложени на изключителен натиск или ако дадени държави-членки не спазват задълженията си по охрана на своите граници. Решенията за най-добрия начин за справяне с подобни ситуации следва да се вземат на равнище Европейски съюз, като се избягват едностранни действия от държави-членки. Като механизъм за краен случай и ако критичното положение го оправдава, тези решения биха могли да предвиждат временно връщане на граничния контрол, но винаги в една общностна рамка.
<P>
Това не означава отстъпление от премахването на вътрешните граници. Това е начин за укрепване на европейското измерение на системата, така че отделните държави-членки да не чувстват натиск да действат едностранно. Аз ще се опитвам да получа еднозначна подкрепа за този подход от Европейския съвет, така че да могат да бъдат завършени подробните предложения на Комисията и да имаме възможност да успеем.
<P>
Пакетът по миграцията се допълва от предложения за обща, ефективна и закриляща система за убежище, която гарантира на лицата, търсещи убежище, еднакво третиране в целия Европейския съюз. Сигурен съм, че Парламентът и Съветът ще одобрят предложенията, изложени в преразгледаните предложения на Комисията относно минималните стандарти за приемане на лицата, търсещи убежище, и за статута на бежанците. Аз ще призова Европейския съвет да даде подкрепата си за завършване на пакета от мерки в областта на убежището в цялост възможно най-скоро в рамките на съгласувания срок.
<P>
Европейският съвет обсъди също положението в съседните ни държави, особено прилагането на "Партньорството за демокрация и споделен просперитет с Южното Средиземноморие". Това партньорство е изключително важно за нашите арабски партньори, които очакват от Европейския съюз да подкрепи процесите на демократичен преход в Южното Средиземноморие. Не бива да ги подвеждаме.
<P>
Друга точка от дневния ред на предстоящия Европейски съвет е препоръката на Комисията Хърватия да стане 28-та държава-членка на Европейския съюз, надявам се, до 1 юли 2013 г. Все още остава да се свърши съществена работа, но се надявам до края на месеца да можем да парафираме оставащите глави в Междуправителствената конференция за присъединяване.
<P>
И накрая, няколко думи за Гърция, защото се надявам държавите-членки също да имат възможността да обсъдят на най-високо равнище положението, което е важно не само за една държава-членка на нашия Съюз, но мисля, също за стабилността на еврозоната и за стабилността на Европейския съюз като цяло. Темата за Гърция поставя твърде важни въпроси не само от гледна точка на финансовата стабилност, но също от гледна точка на обществения ангажимент и от гледна точка на политическата решимост на Европейския съюз.
<P>
Гласуването снощи в гръцкия парламент позволява на правителството да изгради консенсус в подкрепа на пакета реформи, договорен с Европейския съюз и Международния валутен фонд (МВФ), на фискалните мерки, приватизацията и реформите, които са необходими по пътя на връщане на Гърция към растеж. Защото - нека бъдем абсолютно ясни - този план няма алтернатива. Така че да действаме в съответствие с него.
<P>
Знам, че много хора в Гърция преживяват период на големи лишения и несигурност. Моето послание към гръцкия народ е, че ако правителството действа, Европа ще свърши своята част от работата. Ако Гърция съумее да докаже, че е истински ангажирана с пакета реформи, договорен с Европейския съюз и МВФ, ние ще вървим заедно с Гърция по пътя на връщането й към растеж. Фискалната консолидация е изцяло необходима, но целта е растежът.
<P>
Никога не трябва да забравяме, че едно евро, изразходвано за лихви за изплащане на дълга, е едно евро, което не може да отиде при народа на Гърция, така че е от критична важност да се намали дългът и да се контролира дефицитът - за да възстановим доверието в гръцката икономика, за да насърчим растежа.
<P>
В същото време е изключително важно гръцкият народ да разбере, че пред лицето на толкова трудни обстоятелства е необходим национален консенсус: национален консенсус, а не късогледо теснопартийно политиканстване. В Гърция е необходим национален консенсус, за да може страната да спечели доверието на партньорите и пазарите по отношение на твърде важните реформи, които са необходими.
<P>
(Ръкопляскания)
<P>
В понеделник вечерта се срещнах с министър-председателя Папандреу и обсъдихме също по-стратегическия въпрос за усвояването на нашите европейски структурни фондове. Гърция има потенциал да получи значителни по размер европейски средства в рамките на политиката по сближаване. На мнение съм, че следва да увеличим процента на усвояването им и да ускорим тези фондове, като си поставяме за цел постигане на значително въздействие по посока подобряване на конкурентоспособността и заетостта.
<P>
Това ще бъде направено в рамките на съществуващите средства. Това ще бъде цялостна програма за техническа помощ, насочена към растеж и работни места, но с извънреден характер, защото - повтарям - Гърция преживява извънредна ситуация.
<P>
Ще обсъдя тези въпроси с Европейския съвет: какво можем да направим заедно с Гърция. Ние - Комисията - можем да приложим това на двустранна основа с правителството но мисля, че са необходими усилия от всички, които могат да дадат принос, а именно като техническа помощ, идваща от различни държави-членки.
<P>
Гръцкото правителство е готово да се ангажира с нас в този подход. Мисля, че следва също да бъдем готови да реагираме по един много положителен начин, винаги въз основа на обвързване със строги условия относно необходимите за тази страна реформи.
<P>
Прилагането на плана за реформи на Гърция изисква извънредни усилия от гръцкия народ. Комисията сега предлага извънреден отговор като знак за гръцкия народ, че има надежда. Те правят жертви, но в края на този път има надежда и решенията са в техните възможности. Те правят някои важни съкращения, но тези съкращения са необходими за растежа. Отговорът трябва да бъде растеж и ние ще работим с гръцките власти и гръцкия народ за постигане на тази цел.
<SPEAKER ID="027" NAME="Joseph Daul" LANGUAGE="FR">
Г-н Председател, г-н Председател на Комисията, г-жо Действащ председател на Съвета, министър Гьори, бих искал най-напред да се обърна накратко към Вас, като признание за цялата работа, която свършихте, и особено за методичния подход, който следвахте, и времето, което посветихте на тази работа, по-конкретно с Парламента. Мисля, че това си заслужава да се спомене, така че още веднъж - благодаря Ви.
<P>
(Ръкопляскания)
<P>
Вие я аплодирате, но не би могло да бъде другояче: ние я обучихме добре в нашата група. Затова тя знае за какво става дума в Парламента.
<P>
Рядко заседание на Европейския съвет се е провеждало в толкова трудни и напрегнати обстоятелства. Рядко очакванията са били толкова големи сред хората в нашите различни държави - очаквания за смели и единни решения от лидерите по злободневния въпрос за еврото и кризата с дълга, както и във връзка с икономическото управление. В няколко държави, и особено в Гърция, нашите съграждани са объркани, обезпокоени и дълбоко загрижени за своето и на децата им бъдеще. Бих искал да се възползвам от възможността да отправя три послания към нашите гръцки приятели.
<P>
Най-напред, Европа е солидарна с тях и ние, европейците, правим всичко по възможностите си, за да ги извадим от изключително трудно положение, в дух на солидарност и отговорност - и наблягам на думата отговорност.
<P>
На второ място, положението, с което те - и всъщност много други страни в Европа - се сблъскват, е резултат от дълги години простиране не според чергата. Това трябва да бъде казано и аз призовавам всички европейци да погледнат истината в очите.
<P>
Третото ми послание следва логично от първите две: Европа може да помогне на Гърция или на друга страна в затруднение само ако тя прави всичко, което е възможно да направи, за заздравяване на своето икономическо и финансово положение в дългосрочен план. Това ще означава да се правят и жертви, но ще доведе до положителни промени за страната в крайна сметка. Това също трябва да бъде казано и не мога да не си спомня за примера на Латвия тук: преди няколко години тя беше на ръба на фалита и благодарение на смелата политика за възстановяване, провеждана от избирания на два пъти министър-председател на страната, г-н Валдис Домбровскис, тя отново постигна балансирано положение.
<P>
По отношение на сегашното положение могат да бъдат възприети две различни нагласи: или хората се ограничават с излизане на улиците и стачкуване - това е част от профсъюзното движение (самият аз съм бил профсъюзен деятел) - или, след като изразят загрижеността си, те се захващат да оправят нещата въз основа на една справедлива политика.
<P>
Моята група, госпожи и господа, призовава за коренна промяна. Тя призовава всички наши страни да се събудят и да осъзнаят факта, че промените са както необходими, така и полезни. Ние ще излезем от кризата не като намерим изкупителни жертви (Европа, Международния валутен фонд и други), а като запретнем ръкави - и като казвам "ние", говоря, разбира се, за политическата класа, но също и за всичките 500 милиона европейски граждани.
<P>
Това ме връща отново към Европейския съвет, от който очакваме потвърждение на европейската солидарност. Обаче отвъд сегашната криза и за да се постигне устойчиво възстановяване, ние очакваме също широки реформи на икономическото управление, защото, макар да сме оформили с еврото валутната страна на икономическия и паричен съюз, икономическата страна не е завършена и днес плащаме висока цена за това. Групата на Европейската народна партия (Християндемократи) призовава за използване на общностен метод за договаряне на законодателния пакет просто за да не се допусне нашите държави-членки да бъдат в състояние прекалено лесно да се измъкват от задълженията си, както са правили в миналото. Когато Съветът, заедно с Парламента, вземе решение за икономическите разпоредби, които трябва да бъдат изпълнявани от 27-те държави-членки, вече няма да може те да се избягват при първа възможност. Просто искаме уверение, че те ще бъдат спазвани. Ако можем да извлечем нещо от кризата, през която преминаваме, то е необходимостта да се учим от миналото. Призовавам всички в залата да осъзнаят това.
<P>
Ще завърша с нещо положително, като приветствам очакваното решение на Съвета за предстоящото присъединяване на Хърватия, която е на път да стане 28-та държава-членка на Европейския съюз след броени месеци. Това решение ще възнагради огромните усилия, положени от хърватския народ и неговото правителство, чиято смелост и чувство за обществен интерес искам да похваля. Това присъединяване е важен и положителен сигнал за европейците, които в този момент се съмняват в себе си. Обаче ценностите, които Европа олицетворява - солидарност, търпимост, отвореност към другите, уважение към малцинствата, зачитане на правата на човека и човешкото достойнство - повече от всякога заслужават подкрепа в сегашните времена на глобализация, когато балансът на силите прекалено често взема връх над всичко останало. Сигурен съм, че ако народите на Европа го желаят и ако Съюзът превъзмогне разделението и популизма, ще излезем по-силни от трудните времена, които преживяваме в момента. Надявам се държавните и правителствените ръководители да насърчат тази визия пред всякакви други мнения.
<SPEAKER ID="028" NAME="Martin Schulz">
от името на групата S&D. - (DE) Г-н Председател, госпожи и господа, едва ли Европейският парламент се е подготвял за заседание на Европейския съвет в условия на по-тежка криза. Мисля, че не трябва да храним илюзии. Това заседание на Европейския съвет ще бъде историческо, защото ще вземе решения за бъдещето на Съюза.
<P>
Четох нещо интересно в един германски вестник тази седмица. Пазарите - пише германският вестник - изпитват недоверие към Европейския съюз, защото вече не вярват той да може да намери решения за проблемите. Народите на Европа, гражданите, изпитват недоверие към Европейския съюз, защото вече не вярват правителствата да могат да намерят решения за техните проблеми. Преживяваме тежка криза. Преживяваме криза на доверието в европейския проект. Всички получихме кризата, която заслужаваме. Проблемите ни се знаеха от дълго време. Въпросът е дали възнамеряваме да се заемем с тях смело или обезверено и дали имаме смелостта да го направим, или малодушието ще ни постави на колене.
<P>
Ще кажа нещо, което е може би едно от най-непопулярните послания, които могат да бъдат отправени в Европа в настоящия момент. Все пак ще го кажа, защото съм твърдо убеден, че е правилно. Трябва ни не по-малко Европа, а повече! Трябва ни повече смелост да превъзмогнем кризата с европейски ресурси.
<P>
(Ръкопляскания)
<P>
Защо се нуждаем от повече Европа? Това заседание на Съвета е насочено най-вече към две неща. Най-напред, държавните и правителствените ръководители трябва да си върнат властта, защото не са единствено държавните и правителствените ръководители, които решават. В света, в който живеем, има 43 компании, чиито баланси са по-големи от националния бюджет на средна по големина държава-членка на ЕС, като Полша например. Това означава, че има 43 ръководители на компании, разполагащи с поне толкова власт, колкото полският министър-председател. Тези хора също вземат решения за съдбата на хората на континента. Обсъждан ли е някога фактът - и това е отделен въпрос - че винаги точно преди заседание на Съвет по икономически и финансови въпроси, точно преди Европейски съвет, една, две или три агенции за кредитен рейтинг оценяват като неподходящи всички предложения за решаване на проблемите? Кои в действителност са хората, които наистина ръководят икономическото развитие в Европа? Кой стои зад тях?
<P>
Кой всъщност плаща на агенциите за кредитен рейтинг за оценките им? Те явно не работят само на добра воля. Разбира се, че за предложенията си те получават пари от заинтересовани страни. Държавните и правителствените ръководители трябва да имат смелостта да си възвърнат суверенитета на своята национална, демократична власт да действат. Единственият начин да постигнат това е като се обединят.
<P>
(Ръкопляскания)
<P>
Те няма да успеят да постигнат това чрез разделяне на съставните елементи. Понастоящем в 27-те държави-членки на ЕС живеят 7,8 % от населението на света. Статистиките за населението ни показват, че през 2050 г. само 4 % от населението на света ще живее тук. Оставащите 96 % от населението на света няма да се ориентират само по Европа. Нововъзникващите сили и бързо развиващите се икономики в света няма да чакат Европа да се раздели на съставните си части - от големите части, като Германия, до много малките, като Малта - с надеждата, че всяка отделна част ще успее да оцелее сама - риториката на ренационализацията, която много политици сервират на народите си. Ние ще оцелеем в междуконтиненталната конкуренция - екологична, икономическа, финансова и валутна - само ако се обединим. Ако имаме общата воля ще направим най-силната икономика в света - защото това е Европа, ако бъде единна - успешна, като се държим заедно в солидарност. Солидарност означава споделяне. Означава повече подкрепа, а не по-малко. За нас между другото това не означава финансов данък; това означава данък върху финансовите транзакции. Ако отида в супермаркета и купя кутия мляко, аз плащам данък върху добавената стойност. Ако продавам финансов продукт, не плащам данък. Това не е правилно. Затова е необходим данъкът върху финансовите транзакции.
<P>
(Ръкопляскания)
<P>
Всички тези неща бяха обяснени. Те са поставени за разглеждане. Или ще съумеем да сплетем Европа заедно в единство и няма да противопоставяме една нация на останалите, или проектът за европейска интеграция е в истинска опасност. Обаче ако Европейският съюз се провали като наднационален проект за осигуряване на мир и процъфтяване и се разпадне, ще се разпадне нещо повече един от политически съюз. Тогава демоните на ХХ век, които хвърлиха континента в страдания, бързо ще изникнат отново. Защитата на Европа е нещо повече от една европейска среща на върха - това е защита на една велика идея.
<P>
(Ръкопляскания)
