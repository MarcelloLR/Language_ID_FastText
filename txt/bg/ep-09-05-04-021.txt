<CHAPTER ID="021">
Търговия с тюленови продукти (разискване) 
<SPEAKER ID="162" NAME="Председател">
Следващата точка е докладът на г-жа Wallis - от името на комисията по вътрешния пазар и защита на потребителите, относно предложението за регламент на Европейския парламент и на Съвета относно търговията с тюленови продукти - C6-0295/2008 -.
<SPEAKER ID="163" NAME="Diana Wallis">
докладчик. - (EN) Г-жо председател, постигнахме компромис, вероятно ни предстои споразумение на първо четене утре. Аз бих казала, като докладчик в Парламента, че това беше много трудно досие, много тежка работа.
<P>
Въпреки това достигнахме до позиция, която, надявам се, отчита желанията на членовете на Парламента, които подписаха писмената декларация по темата, и желанията на много граждани в много от нашите държави в ЕС, които ни казват, че не харесват ставащото при търговския лов на тюлени и че не желаят да имат връзка с търговията, резултат от този лов. Уважихме това желание; направихме само това, което можем в рамките на европейския вътрешен пазар: предвидихме мерки по отношение на обращението на стоките, произтичащи от търговския лов, на пазара. След този законодателен акт - ако бъде приет утре - нашите потребители ще се уверят, че никакви продукти от търговския лов няма да се продават на европейския пазар.
<P>
Разбира се, има и изключения. Тюлените са много красиви морски животни - всъщност, в процеса на работа разбрах, че те се ползват с голямо обществено внимание - но за някои те са нещо като морски плъхове. Много рибари възприемат възрастните тюлени като нещо, което поглъща огромно количество риба ежедневно. Следователно нуждата от лов на тюлени ще се запази за гарантиране на устойчивостта на риболова в някои райони.
<P>
Това, което не сме направили тук, е да регулираме лова. Ако хората в държавите-членки желаят, те могат да продължат с лова. Това обаче, което не могат да правят, е да получават търговска печалба от него. Но в този случай уловът може да бъде използван и аз лично се надявам, че медицинската общност ще може да използва съответните части от тюлените.
<P>
Най-трудният аспект на всичко това е мястото на традиционните общности на Арктика в него - на коренните жители на Арктика. Правим изключение за тях, но по какъв начин това, че ще бъдат свързвани със забранен продукт, ще се отрази на практика на начина им на живот и икономиката им? Арктика не е някакъв увеселителен парк или музей, тя е жива общност със своя собствена модерна икономика, в основата на която е добитото от моретата. Надявам се, че тези общности ще могат да продължат да съществуват по досегашния начин. Но имам съмнения и те са породени от решението на Арктическия съвет от миналата седмица, който отказа да предостави на ЕС статут на постоянен наблюдател.
<P>
За мен това досие беше главоблъсканица. Преборих се с противопоставянето на свободите, зачетох гласуването в комисията и се опитах да уважа мнението на хората, които представлявам. Но искам днес да споделя с вас само едно нещо: посети ме делегация от Нунавут. След като обменихме мнения, всички се просълзихме. Надявам се дерогацията да работи. Ще подкрепя пакета утре и се надявам да се окаже, че това е било правилното решение.
<SPEAKER ID="164" NAME="Ставрос Димас">
член на Комисията. - (EL) Г-жо председател, преди всичко искам да благодаря на докладчика г-жа Wallis и на докладчиците по становище г-н Martin, г-н Brepoels и г-жа Mathieu за изключителната им работа. По-специално, искам да благодаря на председателя на комисията по вътрешния пазар и защита на потребителите г-жа McCarthy за положителния й принос по отношение на това специфично предложение.
<P>
Фактът, че беше постигнато споразумение на първо четене, демонстрира политическата воля на институциите на Общността да се справят бързо с двата основни проблема, свързани с търговията с тюленови продукти, а именно разпокъсаността на вътрешния пазар и необходимостта да се гарантира хуманното отношение към животните. Споразумението съдържа три решаващи елемента: първият е свързан с хармонизирането на вътрешния пазар и представлява забрана на търговията с тюленови продукти на пазара на Европейския съюз. Тя ще се прилага както за продукти, произведени тук, така и за вносни продукти. Както без съмнение знаете, лов на тюлени се извършва и в рамките на Общността, и извън нея. Те се използват за производството на продукти, като месо, масло, мас и продукти от органи и кожи на тюлени. Тези продукти се търгуват на различни пазари, включително на пазара на Общността. За потребителите е трудно, ако не и невъзможно, да разграничат някои от тях, като Омега-3 капсулите или дъбените и кожухарски кожи, от подобни продукти, непроизведени от тюлени. Ловът на тюлени и начинът, по който се извършва, доведоха до сериозна реакция и загриженост от страна на обществеността и много правителства, запознати с хуманното отношение към животните. Загрижеността е породена от начина, по който се ловуват тюлените, методите, които се използват за убиването им, и болката, която причиняват. Възмущението на обществото личи от масовото участие в публичния диалог, но също така е красноречиво изразено в много големия брой писма и петиции, които получих през последните две години. Гражданите сега могат да са сигурни, че тюленовите продукти повече няма да бъдат на пазара.
<P>
Вторият важен елемент в предложението е логичното изключение за инуитите и другите местни общности. Целта е да не се засягат основните икономически и социални достижения на правото на тези общности, които традиционно зависят от лова на тюлени. Трябва да отбележим, че този вид лов е исторически елемент на тяхната култура и културна идентичност и е източник на доходи, който допринася за оцеляването им.
<P>
Третият елемент е изключението за лова в малки количества. По този начин ще бъде разрешено некомерсиалното пускане на пазара на продукти от инцидентен лов на тюлени за покриване на свързаните разходи, но само за целите на устойчивото управление на морските ресурси. В съответствие с основния принцип на настоящия регламент тази специфична дейност не трябва да има търговски аспект. Комисията ще одобри подробни приложни мерки, изясняващи как горните две изключения трябва да бъдат прилагани според процедурата по комитология и след проверка от Парламента.
<P>
Надявам се, че Парламентът, също като Съвета и Комисията, ще подкрепи специфичния компромисен пакет като цяло. Въпросният текст съдържа мерки за хармонизиране на вътрешния пазар и в същото време взема предвид опасенията на европейските граждани относно хуманното отношение към животните при лова на тюлени. Европейската комисия е готова да приеме изцяло компромисния пакет с цел постигане на споразумение по въпросния регламент на първо четене.
<SPEAKER ID="165" NAME="Frieda Brepoels">
докладчик по становището на комисията по околна среда, обществено здраве и безопасност на храните. - (NL) Г-жо председател, г-н член на Комисията, изключително доволна съм, че можем да гласуваме това досие в последния момент, тъй като много граждани, а също и Парламентът, призовават за мерки за борба с жестоките практики при лова на тюлени с търговска цел в продължение на много години.
<P>
Не беше лесно да се намери правилният подход, тъй като забраната на този лов не е в компетентността на Европа. Ето защо аз съм задължена на Комисията за представянето на предложение пред Европейския парламент, въпреки че според Парламента предложението се нуждаеше от повече строгост.
<P>
Като докладчик по становището на комисията по околна среда, обществено здраве и безопасност на храните аз съм много задължена на моите колеги от различните политически групи за незабавната подкрепа на предложението ми за пълна забрана на търговията с тюленови продукти, само с едно изключение: традиционния лов на инуитските общности. По този начин изменихме първоначалното предложение на Комисията, което включваше няколко изключения, а също и схемата за етикетиране, чието наблюдение според нас ще се окаже невъзможно.
<P>
Искам да благодаря и на чешкото председателство, че продължи да работи за постигане на споразумение. Осъзнавам, че преговорите с държавите-членки невинаги са били леки. Също като колегите ми в Парламента, искам да благодаря на различните неправителствени организации (НПО), които изиграха конструктивна роля като групи за натиск в целия процес и които и сега изрично подкрепят компромиса. Компромисите винаги са въпрос на взаимни отстъпки, разбира се, но аз считам, че този текст отговаря на изискванията на всички заинтересовани страни.
<P>
И накрая, искам да подчертая, в интерес на нашите граждани, че компромисът наистина ще има отражение върху търговския лов в държави като Канада. В очакване на евентуална забрана на търговията търсенето на тюленови кожи вече спадна през тази година и цената се понижи наполовина в сравнение с миналата година. Поради това веднага след въвеждането на забраната тя несъмнено ще се окаже тежък удар за лова и за международната търговия с тюленови продукти.
<P>
Ето защо аз съм доволна от резултата и се надявам на голяма подкрепа от колегите в утрешното гласуване.
<SPEAKER ID="166" NAME="Véronique Mathieu" LANGUAGE="FR">
Г-жо председател, не споделям мнението на моите колеги, както и това на г-н Димас, тъй като помня становището на юридическия съветник на Съвета. Помня становището и на юридическия съветник на Парламента. И двамата ни информираха, че правното основание е погрешно използвано. Ето това си спомням.
<P>
Не забравяйте, г-н Димас, че забранявате продуктите от лова на тюлени, без да ги заменяте с нищо, което е незаконно. Трябва да разберете, че канадските граждани са напълно наясно с това и възнамеряват да упражнят правото си на обжалване пред Световната търговска организация. Те не желаят да бъдат лишени от тези продукти и не можете да ги спрете. Лично аз считам, че те са абсолютно прави в това отношение. Слабият компромис - по мое мнение този компромис е много слаб - в чиято подкрепа ще гласуват някои от колегите ми утре - без мен, защото аз ще гласувам "против" - се поставя на гласуване в навечерието на срещата на върха ЕС-Канада. Европейският съюз на практика обявява война на нашите канадски приятели. Надявам се, че моите колеги осъзнават какво точно правят.
<P>
Също така трябва да кажа на колегите си и на г-н Димас, че им предстои голяма изборна кампания във връзка с проблема с тюлените и отношението на канадците, защото относно лова на тюлени ние не решаваме нищо. Ние просто изместваме проблема. Сам казахте, г-н Димас, че не забранявате лова на тюлени. Вие измествате проблема вероятно към Китай или други държави, които ще могат да приемат тези продукти. Не сте решили нищо.
<P>
Ето защо считам, че компромисът е слаб. Мисля, че проблемът е потулен, че не е намерено никакво решение и че наистина няма с какво да се гордеем. Няма причини за гордост и когато погледнем цената на кожите при инуитите, която пада. Текстът все още не е гласуван, компромисът не е приет, а тези хора вече са в бедствено икономическо положение заради нас. Не виждам причини за удовлетвореност.
<SPEAKER ID="167" NAME="Malcolm Harbour">
от името на групата PPE-DE. - (EN) Г-жо председател, като координатор на моята група в комисията по вътрешния пазар и защита на потребителите подписах компромисния текст и считам, че бях прав, но както каза Diana Wallis, досието беше много сложно поради трудностите при балансирането на различните мнения.
<P>
Вече чухте двама колеги от моята група с различни мнения по въпроса и считам, че утре групата ни ще гласува "против" - освен ако някои от измененията, предложени от колегите ми, бъдат приети. Но мнозина - включително и аз - ще гласуваме "за", защото като поддръжник на това становище се чувствам морално задължен да го направя.
<P>
Искам да обърна внимание на някои от важните въпроси. Преди всичко това е призив за действие. Сигналите, идващи от хората досега, сочат, че това е началото на процеса, а не краят му. Проблемът се състои в нехуманния начин, по който се убиват тюлените, и неспособността на професионалните ловци да се справят с него. Канадското правителство също трябва да помисли по въпроса. Заложени са много клаузи за преразглеждане в текста, които да гарантират, че ще проработи, но повтарям думите на Diana Wallis, че изключенията бяха от съществено значение за компромиса.
<P>
Изключенията са добре балансирани, защото те отразяват преди всичко важността на подкрепата за традиционния лов в общностите. Diana Wallis с право казва, че трябва да проработи, а това означава, че продуктите в тези общности трябва да се продават и да се пускат по подходящ начин. Второ, заради важността на устойчивите морски ресурси и начина, по който се борави с въпроса.
<P>
Постигнахме компромис. Считам, че европейските граждани искат да ни подкрепят, но Парламентът също ще трябва да преразглежда въпроса редовно от сега нататък.
<SPEAKER ID="168" NAME="Arlene McCarthy">
от името на групата PSE. - (EN) Г-жо председател, според мен забравяме, че Парламентът пръв започна кампанията за забрана на жестоката търговия с тюленови продукти в ЕС. През 2006 г. писмената декларация, призоваваща за такава забрана, беше изцяло подкрепена от членовете на ЕП - получавайки 425 подписа - с изследвания от ветеринарни експерти, които показват ясно, че тюлените са убивани в ужасни страдания, често одирани, докато са още в съзнание. Обществото вече не толерира търговията и ние, като негови представители, имаме властта да я прекратим. Нещо повече, гласуването утре ще бъде решителна стъпка напред в световната кампания за забрана на търговията.
<P>
В САЩ съществува забрана от много години. Мексико забрани търговията. В Европа забрани има в Белгия, Нидерландия, Люксембург и Италия; Германия и Обединеното кралство обмислят начини за забрана на търговията. Въведени са забрани в Русия. Хонконг планира забрана. Това е политически въпрос, който сега е на дневен ред. След 40-годишна кампания срещу търговията Европа има възможността да въведе забрана във всички 27 държави-членки.
<P>
Не за първи път в комисията по вътрешния пазар и защита на потребителите обръщаме внимание на заинтересоваността на гражданите да се прекрати жестоката търговия. Парламентът има властта да го направи, а комисията по вътрешния пазар беше решена да настоява за строга забрана, като същевременно осигури изключение за традиционния лов на инуитите. Отхвърлихме смесеното предложение на Комисията за частична забрана и етикетиране, отхвърлихме и предложението на г-жа Wallis за опция за етикетиране. Защо? Защото гражданите щяха да осъдят половинчатия жест, който щеше да позволи жестокото клане да продължи. Множество проучвания в европейските държави показаха, че обществеността иска прекратяване на търговията: 75 % от анкетираните в Обединеното кралство; 80 % в Австрия, над 90 % във Франция и Нидерландия. Дори в държавите от ЕС, в които мащабът на традиционния лов на тюлени е малък, търговията не се подкрепя от обществото, със 70 % "против" в Швеция. Убедително мнозинство от канадските граждани не подкрепя националния си лов.
<P>
Нещо повече, 86 % от анкетираните канадци считат, че ЕС спокойно може да забрани тези продукти. Пред мен е писмо от канадски сенатор до г-н председателя Pöttering, в което се казва: "Гласуването ви в подкрепа на забрана на търговията с тюленови продукти ще помогне на огромното мнозинство от канадците, които с възхищение видяха как миналия месец Руската федерация сложи край на кървавото клане на тюлени, да накарат политиците си да погледнат отвъд политическата целесъобразност към това, което е правилно, и да прекратят нехуманния лов веднъж завинаги. От името на мнозинството канадци, които се противопоставят на лова, благодаря ви за примера, който давате по този въпрос. Оценяваме го високо.”
<P>
Тази година при лов в Канада са избити 50 000 тюлени, като цифрата за миналата година е 220 000. Това означава, че ние като граждани сега имаме възможност да забраним жестоката търговия. Знам, че това ще бъде приветствано от европейските граждани. Надявам се, че утре Парламентът ще гласува в подкрепа на предложението на комисията по вътрешния пазар за забрана на търговията с тюленови продукти.
<SPEAKER ID="169" NAME="Toine Manders">
от името на групата ALDE. - (NL) Г-жо председател, подписах компромиса като координатор за групата на Алианса на либералите и демократите за Европа в комисията по вътрешния пазар и защита на потребителите. В групата ни също има различни мнения, както г-н Harbour каза за неговата, но това само показва колко щекотлив е проблемът.
<P>
В условията на демокрация избраните представители трябва да слушат обществото, а дните, когато животните се убиваха по жесток начин за получаване на търговски продукти, отминаха. Нашето намерение категорично не е да се посочваме как да се извършва ловът; не възнамеряваме да се намесваме в управлението на улова. Това, което искаме, е да сложим край на търговията с животни, които са убивани по нехуманен начин.
<P>
Наистина мисля, че такова послание изпращаме с компромиса. Според мен е добре, че традиционните общности се вземат под внимание и се прави изключение за тях, но също потребителите и туристите, внасящи продукти под формата на сувенири, биват преследвани. Подобен начин на действие не е правилен и не подобава на днешния свободен Европейски съюз.
<P>
Тъй като искаме посочване на информацията за всички продукти, може би е добре просто да поставим етикет на продуктите, който да указва съдържанието на тюленови части, така че потребителите да могат да избират, тъй като те често не са наясно с това в сегашната обстановка. Необходима е по-пълна информация, за да могат потребителите да направят по-информиран избор.
<P>
Добре би било да подкрепим традиционните местни общности чрез мерки, даващи им възможност за развитие на алтернативни икономики. Благодаря Ви, г-жо председател, и се надявам утре да приемем компромиса със значително мнозинство.
<SPEAKER ID="170" NAME="Leopold Józef Rutowicz" LANGUAGE="PL">
Г-жо председател, случаите на жестоко избиване на тюлените са част от феномена на бракониерството, който, за съжаление, се среща твърде често. Бракониерите убиват морски и горски животни, както и много видове риба, и не спазват никакви принципи, като унищожават популации и причиняват страдание. В някои държави от Европейския съюз и в Канада съществува необходимото законодателство, както и съответни служби, чиято роля е да гарантират спазването на това законодателство.
<P>
Един от начините да се даде много полезна подкрепа на тези служби е обикновените хора да помогнат в разкриването и разобличаването на бракониерите. Ролята на държавата следва да се състои в това да гарантира, че животните са в добро физическо и емоционално състояние и живеят в хармония с околната среда, а също така да гарантира, че незаконно придобитите кожи и месо от диви животни, включително тюлени, не стигат до пазара и че тази търговия се наказва сурово. Проектът за регламент на Европейския парламент и на Съвета е документ, който съгласува интересите на всички страни в областта на търговията с тюленови кожи.
<SPEAKER ID="171" NAME="Heide Rühle" LANGUAGE="DE">
Г-жо председател, аз също приветствам споразумението от името на нашата група и ние ще гласуваме в негова подкрепа утре. Отговаряме на желанията на многобройните граждани, които ни призовават в безбройни писма и имейли да предприемем действия в тази област. Разбира се, следваме и писмената декларация на Парламента, съдържаща категорично искане за забраната.
<P>
Изненадана съм от изказването на оратора от комисията по земеделие и развитие на селските райони. Чудя се дали тя наистина говори от името на комисията, или само от свое собствено име. Във всеки случай искам да заявя ясно, че за това определено съществува правно основание. Например съществува забрана за търговията с кучешки и котешки кожи, която влезе в сила в началото на тази година. Това ясно показва, че имаме правно основание за действията си. Освен това вече имаме отчетлива деформация на вътрешния пазар, защото най-малко пет държави-членки вече прилагат забраната, а други планират да го направят. Ето защо Европейският съюз трябва да предприеме последващи действия във връзка с тази деформация на вътрешния пазар.
<P>
Съществуват основи за нашите действия. Съществуват правни основи за нашите действия и основи на вътрешния пазар за нашите действия. Още веднъж искам да го подчертая много ясно. Що се отнася до изключенията, също искам да заявя категорично, че пазарите на инуитите се сринаха преди няколко години. Инуитите го обясниха по време на консултациите. Поканихме ги да се изкажат пред комисията и те изрично казаха, че пазарите са се сринали, преди ние да предприемем действия. Ако инуитите желаят да продължават да продават тези продукти, тогава те могат да го правят само ако е ясно, че продуктите нямат нищо общо с обичайния начин за лов на тюлени. Само ако се направи ясно разграничение, инуитите ще имат възможност да продават каквото и да е.
<SPEAKER ID="172" NAME="Kartika Tamara Liotard">
от името на групата GUE/NGL. - (NL) Г-жо председател, подкрепям пълната забрана за вноса на тюленови кожи. Всяка година един прекрасен спектакъл на природата става сцена на кървав и ужасен показ на болка и страдание, с новородени тюлени на не повече от 12 дни, бити до смърт или застреляни. Това клане се извършва в полза на пазара и на едрия бизнес, без да се обръща внимание на хуманното отношение към животните, и това наистина ме изпълва с ужас.
<P>
Не искаме да внасяме тази мерзост в ЕС. Наистина, много граждани на ЕС не го искат и подкрепят пълна забрана за вноса на тюленови кожи. В Нидерландия се борихме упорито за такава забрана и я постигнахме. Приемането на предложението на Комисията в първоначалния му вид би подкопало постигнатите резултати в Нидерландия.
<P>
Все пак докладът на Парламента ме води до заключението, че залата е готова да приеме пълна забрана за тюленови кожи. Подкрепям забраната и призовавам всички членове на Парламента, както и Комисията, да последват примера.
<SPEAKER ID="173" NAME="Hélène Goudin" LANGUAGE="SV">
Г-жо председател, въпреки факта, че предложеният законодателен акт, който обсъждаме, засяга търговията с тюленови продукти, дискусиите се въртяха около лова на тюлени, и то главно извън ЕС. Избиването на тюлени по начина, който видяхме на снимки от държави извън ЕС, е ужасно и не следва да се позволява.
<P>
Все пак трябва да правим разлика между лов и избиване. Лов на тюлени се извършва в Швеция, но той е контролиран, защитен лов. Не се използват тояги, а оръжие. Целият процес е съпътстван от строги правила, а управлението на естествените ресурси би било много лошо, ако не е позволено да се използва животното, след като бъде застреляно. Сегашният компромис е по-добър от първоначалното предложение. Безпокоя се обаче за начина, по който могат да бъдат тълкувани някои части от законодателния акт, и че това ще има негативни последствия за Швеция и северните ни съседи. Да се надяваме, че греша.
<SPEAKER ID="174" NAME="Jan Cremers" AFFILIATION="PSE">
(NL) Г-жо председател, г-н член на Комисията, госпожи и господа, първо искам да благодаря на докладчика за упоритата й работа по това досие. След призива на Парламента от 2006 г. за забрана на тюленовите продукти в ЕС, който г-жа McCarthy спомена, аз се радвам, че вече е постигнат компромис със Съвета, който отчита желанията на залата.
<P>
Приблизително 900 000 тюлени загиват от ужасна смърт всяка година в името на комерсиалния лов на тюлени. Това е не само ужасно, но и напълно безсмислено. За групата на социалистите в Европейския парламент беше ясно от самото начало, че предложението на Комисията не стига достатъчно далеч. Щедрите дерогации в предложението биха били невъзможни за наблюдение, като се имат предвид широките територии за лов за срок от 10 дни всяка година. Средствата за наблюдение са недостатъчни, а често и съответните правителства не са склонни.
<P>
Нашата група счете, че е от решаващо значение значителното ограничаване на обхвата на изключенията в преговорите и аз съм доволен от настоящия резултат - търговска забрана, в която до голяма степен тази цел е постигната. Групата PSE счита също за важно минималната намеса в традиционния поминък на местните народи. Дерогацията за инуитите и другите местни народи, съставляваща част от компромиса, отговаря на желанията на нашата група.
<P>
Въпреки че не можем да задължим държавите извън ЕС да спрат лова на тюлени, ние се надяваме, че търговията с тюленови продукти ще стане значително по-малко доходоносна, а самият лов ще бъде ограничен и, да се надяваме, след време напълно прекратен. Ето защо съм доволен от постигнатия резултат.
<SPEAKER ID="175" NAME="Peter Šťastný" AFFILIATION="PPE-DE">
(EN) Г-жо председател, настоящото окончателно предложение относно лова на тюлени е напълно неприемливо, тъй като то се намесва грубо в делата на други държави. А тези държави играят по правилата и се опитват единствено да управляват естествените ресурси и да осигурят заетост за своите граждани.
<P>
Това предложение разрушава живота на хората и общностите в отдалечените региони. То унищожава възможностите за икономическа дейност от двете страни на Атлантическия океан и сериозно вреди на добрите отношения с важни търговски и стратегически световни партньори. Нещо повече, това предложение нарушава правилата на СТО.
<P>
Като членове на Парламента ние имаме задължението да защитаваме хората и да създаваме възможности за заетост. С тази забрана търпим провал и в двете. Налагането на забрана върху прекомерната популация от тюлени е лудост и пълно отричане на нашите ценности. Обръщам се към всички членове на Парламента: моля ви, спрете това безумие и гласувайте против предложението!
<SPEAKER ID="176" NAME="Carl Schlyter" AFFILIATION="Verts/ALE">
(SV) Г-жо председател, наистина съм доволен, че накрая стигнахме този момент. В началото много хора казаха, че е невъзможно, че не може да се направи. Може да се направи. Сега подкрепяме канадските граждани, които не искат повече да се срамуват от поведението на държавата си в ледените полета.
<P>
От тридесет години се опитваме да контролираме и регулираме лова. Това не е постигнато нито в Норвегия, нито в Канада. Там, върху леда, никой не се съобразява с правилата. Време е да се откажем от идеята, че е възможно да направим по някакъв начин хуманно това комерсиално клане от промишлен мащаб.
<P>
За днешното решение трябва да благодарим на работата на неправителствените организации и мнозинството европейски граждани, които искат забраната. Това е победа за здравия разум, това е победа за хуманизма, това е победа за демокрацията и, не на последно място, това е победа за всички тюлени, които ще могат да пораснат, без да бъдат убити с тояги и заклани само заради човешката суета. Искам да благодаря на всички колеги, които направиха това възможно.
<SPEAKER ID="177" NAME="Christian Rovsing" AFFILIATION="PPE-DE">
(DA) Г-жо председател, искам да кажа, че намирам въпроса за неразумен, а когато говоря сега, то е единствено от името на Гренландия, която е част от Кралство Дания. Има няколко малки, отдалечени населени места в далечния север, с население от едва 10-20 души, които живеят от лов на тюлени. Ако отнемем поминъка им, те няма да имат шанс за икономическо оцеляване. Нито пък можем да им осигурим алтернативна заетост. Разстоянието между населените места е стотици километри и ние трябва да сме благодарни, че ги има, защото това ни позволява да поддържаме Гренландия като част от Кралство Дания.
<P>
Гренландците застрелват тюлените. Кой е против това? Никой. Ако те не могат да застрелят достатъчно тюлени, няма да има риба. Следователно това, което правим тук, е катастрофа за Гренландия. Този въпрос не е обсъден достатъчно подробно и не са взети предвид бедните хора, чието препитание ще бъде отнето, без да им се предлага нищо друго в замяна. Такова отношение към бедните не ни е присъщо.
<SPEAKER ID="178" NAME="Caroline Lucas" AFFILIATION="Verts/ALE">
(EN) Г-жо председател, като една от внеслите преди почти три години първоначалната писмена декларация, която призовава за забраната, искам да поздравя всички, които работиха по проекта на предложението. Четиристотин двадесет и петима членове на Парламента подписаха декларацията, което показва колко дълбоко се вълнуват от проблема не само членовете на ЕП, но и нашите избиратели.
<P>
Днес почти един милион тюлени се избиват ежегодно при търговския лов на тюлени по целия свят и когато гласуваме този пакет утре, ние ще помогнем да се сложи край на един от най-унизителните примери за жестокост към животните.
<P>
Изключително съм удовлетворена, че компромисите, като системата за етикетиране, твърдо бяха отхвърлени, така че ние можем напълно да отговорим на изискванията на милиони европейски граждани.
<P>
Положителният вот ще бъде вот за прекратяване на жестокостта. Ще бъде също така вот и победа за всички нас, които не се съгласихме да приемем отказ. Добре си спомням много срещи със служители на Комисията, когато ни казваха, че забраната е просто невъзможна. Е, това показва само, че когато съсредоточим достатъчно политическа воля - и аз отдавам дължимото на неправителствените организации, които ни помогнаха да го направим - тогава невъзможното става възможно и това ме радва.
<SPEAKER ID="179" NAME="Avril Doyle" AFFILIATION="PPE-DE">
(EN) Г-жо председател, това беше трудно разискване, често емоционално, с превес на сърцето над разума в много ситуации. Изпитвам голямо съчувствие към общностите, за които колегата Christian Rovsing говори току-що, но утре ще подкрепя компромиса. Трябва ми обаче уверение от члена на Комисията. Вероятно мога да задам пряк въпрос на члена на Комисията чрез председателството.
<P>
Г-н член на Комисията, ако компромисът бъде приет утре, можете ли да ми дадете уверение, че ще може и занапред да се използва тюленова тъкан за медицински изследвания и за биопротези, както в момента в някои части на света? Например голям напредък е постигнат по отношение на оцеляването и качеството на живот на пациентите със сърдечни проблеми при използване на аортна, белодробна и перикардна тъкан от арфа-тюлените, като се предполага, че те не са уловени или убити по жесток начин. Искам уверение, че медицинските изследвания и употребата на тюленови продукти за биопротези ще продължат в контекста на компромиса.
<SPEAKER ID="180" NAME="Marios Matsakis" AFFILIATION="ALDE">
(EN) Г-жо председател, аз също ще подкрепя компромиса, но много се съмнявам, че се занимаваме с каквото трябва, защото въпросът не е дали убиваме тюлени или дали тюлените са застрашени: тези въпроси бяха разяснени.
<P>
Въпросът е дали ги убиваме хуманно или не. И разбира се, всеки от нас е наясно, че има стотици хиляди животни, които с радост убиваме за храна или за да използваме продуктите от тях по други начини. Ние сме щастливи, че рибата умира след часове страдания на куки и в мрежи и не се оплакваме за това. Така че защо се оплакваме за тюлените?
<P>
Ами защото те са прекрасни животни и защото гледката на кръвта им по белия лед не е много приятна. Така че дали гласуваме и решаваме със сърцата си, вместо с разума си? Просто се питам.
<SPEAKER ID="181" NAME="Ставрос Димас">
член на Комисията. - (EN) Г-жо председател, искам да благодаря на всички оратори в тазвечерното заседание за участието им. Доволен съм, че тази вечер има възможност да постигнем споразумение на първо четене по това толкова чувствително досие.
<P>
След като Европейският парламент повдигна въпроса преди около две години, Комисията проведе мащабна подготвителна работа, за да получи пълна картина на ситуацията и да я сподели с широката общественост. Нашето задължение да вземем под внимание опасенията, изразени от гражданите на Европейския съюз, както и необходимостта от хармонизиране на вътрешния пазар бяха основните въпроси, които трябваше да залегнат в този законодателен акт.
<P>
Когато регламентът влезе в сила, гражданите могат да се уверят, че тюленовите продукти, получени от търговски лов, вече няма да присъстват на пазара на Европейския съюз.
<P>
Изключението за инуитите ще гарантира, че техните интереси и интересите на други местни общности, традиционно практикуващи лов на тюлени, няма да бъдат повлияни неблагоприятно.
<P>
По отношение на повдигнатия от г-жа Doyle въпрос, това ще бъде посочено в мерките за прилагане.
<P>
В заключение, считам, че с приемането на регламента ще допринесем за повишаване на осведомеността и за поддържане на високи стандарти за хуманно отношение към животните в Европейския съюз.
<P>
Поради това искам да подчертая още веднъж колко голямо значение има постигането на споразумение на първо четене по въпрос, толкова важен за гражданите на Европейския съюз. Ето защо ви призовавам да подкрепите цялостния компромисен пакет, без изменения, за да гарантираме споразумение на първо четене.
<P>
Още веднъж искам да благодаря на докладчика, г-жа Wallis, и на г-жа Brepoels, както и на всички, които работиха за постигане на компромисно споразумение.
<SPEAKER ID="182" NAME="Diana Wallis">
докладчик. - (EN) Г-жо председател, считам, че тазвечерното разискване ясно показва сложността на проблема, затова е чудесно, че успяхме да постигнем някакъв компромис. Както при всички компромиси, ще има хора, които вероятно ще са малко разочаровани от едно или друго.
<P>
Исках да подчертая това, което се опитвахме да кажем по време на преговорите: занимавахме се с нещо, с което вътрешният пазар може да се справи - търговията. Така не можем да се справим с лова, нито със забраните в трети държави. Беше трудно, много от нас все още имат въпроси относно мерките за прилагане и аз съм благодарна за уверенията на члена на Комисията по отношение на местните общности - това е важно за мнозина и ще трябва да го наблюдаваме внимателно.
<P>
Мисля, че много от нас все още имат опасения относно законосъобразността - много се говори за това и на равнище СТО, и в рамките на правилата на нашия собствен вътрешен пазар. Достатъчно е да кажа в този момент, че искам да благодаря на правистите на трите институции, чиято работа спомогна да стигнем дотук. Подозирам, че им предстои още работа в бъдеще, но, както казах, и това ще се случи.
<P>
Така че утре ще видим какво ще ни донесе гласуването. Считам, че компромисът заслужава нашата подкрепа, че зачита първоначалната декларация и мнението на европейските граждани. Надявам се, че те няма да бъдат разочаровани, ако той ограничава по някакъв начин правата на други хора на друго място. Това ме безпокоеше най-много и се надявам, че ще направите всичко възможно, г-н член на Комисията, за да гарантирате защитата на онези малки и уязвими общности.
<SPEAKER ID="183" NAME="Председател">
Разискването приключи.
<P>
Гласуването ще се проведе във вторник, 5 май 2009 г.
<P>
Писмени изявления (член 142)
<SPEAKER ID="999" NAME="Filip Kaczmarek  " LANGUAGE="PL">
Госпожи и господа, аз подкрепям доклада Wallis. Подкрепям проекта за регламент, съгласуван с държавите-членки, на основата на който ще бъде въведена забрана за търговията с тюленови продукти. Считам, че изключенията следва да бъдат възможни само ако са изпълнени условията относно методите, използвани за убиване на тюлените. Не трябва да забраняваме традиционния лов на инуитските общности.
<P>
Благодарение на регламента търговията с тюленови продукти в ЕС ще се осъществява при еднакви условия. Регламентът е подкрепен от много граждани на ЕС, които са чувствителни към въпроса за хуманното отношение към животните. Всички знаем, че тюлените често са убивани при условия, в които животните, които са бозайници и в състояние да усещат, изпитват ужасни болки и страдания. Сега имаме възможност да сложим край на тези страдания. Нека го направим. Забраната ще означава, че стоките, произведени от месото, маста и кожата на тюлените, като чанти, обувки, шапки и ръкавици, ще изчезнат от общия пазар. Търговията с някои фармацевтични продукти от тюлени, като хранителни добавки, няма да бъде разрешена. Благодаря ви.
<SPEAKER ID="998" NAME="Lasse Lehtinen  " AFFILIATION="PSE">
в писмена форма. - (FI) Разбираемо е ЕС да опитва да прави жестове на добра воля към гражданите си преди изборите, но този път Комисията стъпва по тънък лед. Ако Европа се опита да забрани или ограничи традициите на други демократични държави, добрите намерения могат по-късно да доведат до разочароващи последствия. Очаквам деня, в който Съединените американски щати или Австралия ще осъзнаят факта, че съществува бикоборство в Испания и лов на лосове във Финландия.
<P>
Всяка година в моята държава, Финландия, рибарите улавят няколкостотин тюлени, тъй като популацията им нарасна много и застрашава рибните запаси в Балтийско море. Постигнатият със Съвета компромис означава, че рибарите могат да продължат досегашната си практика, при положение че не реализират печалба. Мой принцип е да не подкрепям закони, спазването на които не може да се контролира, но компромисът определено е подобрение на резултата от гласуването на Комисията.
