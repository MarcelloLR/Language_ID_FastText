<CHAPTER ID="016">
Промишлени емисии (комплексно предотвратяване и ограничаване на замърсяването) (преработен текст) (разискване) 
<SPEAKER ID="577" NAME="Председател">
Следващата точка е препоръката за второ четене - от името на комисията по околна среда, обществено здраве и безопасност на храните, относно позицията на Съвета на първо четене с оглед приемане на директива на Европейския парламент и на Съвета относно емисиите от промишлеността (комплексно предотвратяване и контрол на замърсяването) (преработена) (докладчик: Holger Krahmer) (11962/3/2009 - C7-0034/2010 -.
<SPEAKER ID="578" NAME="Holger Krahmer" LANGUAGE="DE">
Г-н председател, това разискване се провежда в неподходящ момент. Щеше ми се да стана свидетел на победата на холандския отбор, пък макар и за последен път на това световно първенство. Може би това е лошо предзнаменование, защото вече ни е забранено да гледаме, така че вероятно те няма да спечелят в крайна сметка.
<P>
Г-н член на Комисията, днес - или по-точно утре - завършваме законодателен пакет, който разисквахме над две години. Това се дължи не само на спорове, но и на изборите за Европейски парламент, които трябваше да се проведат в този период, както и влизането в сила на нов Договор за Европейския съюз, което означаваше, че се наложиха някои промени.
<P>
Считам обаче, че ако можем да направим извод от днешното разискване, той е, че ще гласуваме по компромис, който напълно заслужава да бъде одобрен, дори и в някои области да е необходимо да проявим твърдост.
<P>
Бих искал да подчертая два аспекта. Първият са екологичните изисквания в промишлените инсталации. Тук става въпрос за по-добро прилагане на най-добрите налични техники в Европа. Считаме, че намерихме параграф от изключения в компромиса, който в момента е пред нас, който предоставя на Европейската комисия - г-н Поточник, обръщам се директно към Вас - инструментите, с които да гарантира през следващите няколко години, по-добре и по-категорично, отколкото до момента, че тези приблизително 52 000 промишлени инсталации в Европа, които са засегнати от това, най-сетне ще използват по-добре наличните техники, отколкото го правят в момента.
<P>
Чух много доводи по време на това разискване. Бих искал да се спра на един от тях и да го отклоня, тъй като никак не го разбирам. Често чувам да ми казват, че използването на най-добрите налични техники е твърде скъпо и че по този начин ще застрашим конкурентоспособността на европейската промишленост, което е дори още по-опасно в момент на криза. Не искам да се връщам в миналото си, но съм роден в бившата ГДР, Източна Германия. Икономическият и екологичният крах на ГДР се дължеше на факта, че в течение на десетилетия пренебрегвахме инвестициите в съвременни технологии.
<P>
Считам, че всяка промишленост и всяко промишлено предприятие, за да съществува, трябва да инвестира в съвременни технологии, защото в противен случай няма да бъде достатъчно конкурентно, което естествено означава, че няма да намали емисиите на замърсители. Днес имаме възможността да създадем закон, който ще подобри положението, от което започваме.
<P>
Втората част на директивата - и тук се наложи да проявим твърдост, както споменах преди малко - засяга големи горивни инсталации. Отново говорим - както и в предишната директива - за удължаване на срока на освобождаванията до 2020 г., а в някои случаи и до 2023 г., за големи горивни инсталации, които не отговарят на екологичните изисквания, и по-специално за равнищата на замърсители на въздуха.
<P>
Обръщам се с призив към Съвета, и може би към всички нас, да обсъдим много внимателно доколко е разумно редовно да поставяме амбициозни цели в областта на околната среда и да ги разискваме, и да ги приветстваме тук, но винаги когато дойде моментът за тяхното приложение и за трансформирането им в конкретно законодателство, тогава започва трагедията в Европа. Тогава изведнъж става ясно на държавите-членки колко струва това, какви разходи ще трябва да направим, и тогава като правило тези, които са помислили за това предварително, биват наказвани.
<P>
Има няколко държави-членки, които към момента вече са изпълнили задълженията и които в крайна сметка ще се окажат в неловко положение. Повтарям: независимо дали става въпрос за промишлени инсталации или за големи горивни инсталации - което по същество означава работещи на въглища централи - не говорим за научна фантастика. Не говорим за неща, които не съществуват; тъкмо обратното, това е съвременна технология. Най-добрите налични техники - наличните на пазара, като се имат предвид факторите конкурентоспособност и цена - могат да бъдат включени в тези инсталации и днес, на този фон, завършваме законодателен пакет, който считам, че е по-добър от съществуващия в момента и поради тази причина приканвам всички да го одобрим. Искам да благодаря и на моите колеги, които, макар понякога да не ми спестяваха нищо, работиха заедно с мен по този въпрос пред последните две години, за тяхната работа, за работата по събирането на информация и преди всичко за факта, че почти всички основни групи подкрепиха този компромис.
<SPEAKER ID="579" NAME="Янез Поточник">
член на Комисията. - (EN) Г-н председател, тъй като и аз съм запалянко, напълно споделям становището Ви, но в момента Нидерландия води убедително с 3-1, а считам, че предложението, което разискваме днес, заслужава нашето присъствие.
<P>
Намираме се на прага на споразумение относно емисиите от промишлеността, което ще даде възможност на Европейския съюз да предприеме действия по намаляване на замърсяването от най-големите промишлени източници в съответствие с амбициозните цели в областта на околната среда. В същото време то ще осигури възможности за екоиновации и ще укрепи устойчивите методи на производство във важни сектори на икономиката ни.
<P>
Не бихме постигнали това, ако не беше сериозната работа на Европейския парламент по това важно досие. Искам да благодаря и да поздравя докладчика, г-н Holger Krahmer, както и комисията по околна среда, обществено здраве и безопасност на храните, за отличната работа по предложението за директива относно емисиите от промишлеността.
<P>
Тази директива представлява значителна стъпка напред в контрола на промишленото замърсяване в Европейския съюз. Понастоящем на промишленото замърсяване са дължат над 80% от емисиите на серен диоксид, над 40% от емисиите на прах и над 30% от емисиите на азотни оксиди. Намираме се в положение, при което прилагането на местно равнище, с различни приложения на най-добрите налични техники, е разнообразно.
<P>
Ето защо е напълно ясно, че сегашното положение е незадоволително не само по отношение на опазването на околната среда, но и по отношение на нарушаване на конкуренцията.
<P>
Укрепването на два от основните елементи на законодателството - прилагането на най-добрите налични практики като правило и преразгледаните допустими емисии за основните сектори - е задължително и изразявам задоволството си, че Парламентът споделя това становище.
<P>
Предприемането на действия в тази област ще гарантира, че промишлените инсталации в Европейския съюз ще постигнат високи екологични стандарти и ще защитават здравето и благосъстоянието на нашите граждани. Това също така ще ни даде възможност да стимулираме екологичните иновации.
<P>
Работата на Европейския парламент, както вече споменах, изигра ключова роля за постигане на споразумение, което запазва екологичната насоченост на предложението на Комисията, а това, в поредица случаи в хода на институционалния процес, изглеждаше непостижимо. Гласувайки в подкрепа на тази директива, Парламентът може да докаже реалната си ангажираност за намаляване на замърсяването от промишлеността.
<P>
Комисията може да приеме компромисния пакет - а това е компромис - за да постигне споразумение по тази директива на второ четене и бих призовал Парламентът да приеме същата позиция.
<SPEAKER ID="580" NAME="Elisabetta Gardini" LANGUAGE="IT">
Г-н председател, госпожи и господа, преди всичко бих искала да изкажа специални поздравления на нашия докладчик, г-н Krahmer, защото всички знаем, че постигнахме резултат, който на моменти изглеждаше невъзможен. Искам да подчертая, че за тази директива, за това досие, се считаше, че има сериозна опасност да бъде предадено за помирителна процедура.
<P>
Ето защо, както каза и г-н членът на Комисията, очевидно работим по въпрос, който е сложен и който изисква доста време. Трябва само да си спомним, че това е директива от 1996 г., а след свършената работа ще разполагаме с петото и най-важно изменение на директивата относно емисиите от промишлеността.
<P>
Считам, че само тези няколко факта ни показват недостатъците и слабостите на това законодателство. Директивата се оказа трудна за прилагане - ще отбележа, че срещу няколко държави-членки са започнати процедури за нарушение - и има област на прилагане, която е толкова широка, че на моменти е на практика нецелесъобразна. И така, всичко това - не трябва да го избягваме - доведе до огромни усилия, наложи огромни саможертви от всички участващи институции, всички политически групи и всички национални делегации, и често ни изправяше пред наистина трудни варианти за избор.
<P>
Все пак тази вечер ще присъствам с убеждението, че постигнахме според мен най-добрия възможен резултат, за да запазим конкуренцията, околната среда, европейската политика в областта на промишлеността и заетостта. От една страна, наистина изготвихме директива, която налага общи задължения на всички държави-членки, а от друга, това е директива, която дава възможност за необходимата гъвкавост.
<P>
И така, истински се надявам, че резултатите от този преработен текст ще окажат незабавен ефект за намаляване на административната тежест и в средносрочен план ще подобрят екологичните показатели и ще укрепят европейската промишленост.
<SPEAKER ID="581" NAME="Marita Ulvskog" LANGUAGE="SV">
Г-н председател, бих искала в началото на благодаря на г-н Krahmer за усилията за амбициозно законодателство. Искам да благодаря и на всички, които дадоха подкрепата си и направиха предложения, защото работата по тази директива е важна. Директивата обхваща над 50 000 промишлени инсталации, с други думи, инсталации, в които работят много хора, като в същото време именно на тези инсталации се дължи голяма част от замърсяването на въздуха, което от своя страна оказва въздействие върху околната среда и здравето на хората. Предложението, по което ще гласуваме утре, съвсем не е идеално, но въпреки това представлява уверена крачка в правилната посока в сравнение с действащото в момента законодателство. Ето защо си струва да бъде подкрепено.
<P>
Основният проблем е, че удължаваме срока за освобождаване за големи горивни инсталации, въпреки факта, че на тях се дължат 90% от промишлените емисии на серен диоксид и азотен диоксид. По този въпрос, честно казано, не успяхме да надделеем над консервативните партии в Съвета и Европейския парламент, за което изразявам съжалението си. Все пак положителният аспект на предложението, по което ще гласуваме утре, е фактът, че в бъдеще ще има по-строги и по-ясни условия за това, кога следва да бъде предоставяно освобождаване. Основният приоритет на групата на Прогресивния алианс на социалистите и демократите в Европейския парламент беше именно това - да бъде въведен ред и по-ясна формулировка, което означа, че де факто може да има по-малко изключения, отколкото има днес. Изразявам задоволството си, че успяхме да постигнем това.
<P>
В същото време най-добрите налични техники и референтите документи ще играят по-съществена роля, а промишлеността ще има по-голяма гъвкавост, за да прави необходимите инвестиции. Като цяло това може да означава, че създаваме условия за предприемането на стъпка напред към намаляване на емисиите от промишлеността и всички положителни последствия, които това ще има върху здравето и околната среда. В същото време ще предприемем и стъпка в посока на по-лоялна конкуренция, тъй като измененията ще дадат импулс за по-добро прилагане, що се отнася до допустимите емисии. Не на последно място ще бъдат създадени допълнителни и по-безопасни работни места, когато нашата част от света ще трябва да се изправи пред конкуренция от държави, в които понастоящем се правят огромни инвестиции именно в този вид преход. Г-н Krahmer, не трябва да се оказваме в изостанало положение, като се е случило с Източна Германия.
<SPEAKER ID="582" NAME="Chris Davies" LANGUAGE="EN">
Г-н председател, г-н Holger Krahmer и аз не винаги сме постигали съгласие по екологичното законодателство и степента, до която то следва да бъде прилагано, но по тази мярка считам, че имаме доста сходни становища, въпреки факта, че много от доводите, които той представи на колегите си, са националистични.
<P>
Той успя да докаже, че що се отнася до това законодателство, Германия успява да го прилага ефективно, или по-ефективно, отколкото другите държави-членки, включително и тази, която представлявам. Това поставя Германия в неблагоприятни конкурентни условия спрямо другите. Това е довод, който е приложим спрямо много аспекти от законодателството в областта на околната среда. Трябва да има равнопоставеност. Законодателството, което въвеждаме, трябва да бъде прилагано еднакво и ефективно в целия Европейски съюз, за да опазим околната среда, за да гарантираме, че определени държави няма да получат конкурентно предимство, защото не инвестират в подобрения, които са необходими, за да се постигне това.
<P>
Въпросът е, че сега сме преработили това законодателство. Може би не сме го направили по-малко строго, но сме взели под внимание факта, че първата мярка не беше приложена от държавите-членки. Държавите-членки се "измъкнаха". Така направи и моята страна, Обединеното кралство. Не последва примера на Германия.
<P>
И така, искам г-н членът на Комисията в своя отговор да ни каже точно - да бъде записано официално - по какъв начин това ново законодателство ще гарантира, че държавите-членки изпълняват задълженията си?
<SPEAKER ID="583" NAME="Bas Eickhout" LANGUAGE="NL">
Г-н председател, ще бъдат кратък, защото мачът между Нидерландия и Уругвай все още не е приключил. Водим с три на един гола и изглежда, че Нидерландия ще играе на финала. Ще бъда кратък, защото искам да видя края на срещата.
<P>
Относно директивата, тя е изключително важна, що се отнася до качеството на въздуха за всички жители на Европа. В тази светлина изразявам искреното си разочарование от хода на преговорите. Приветствам факта, че моят колега, г-н Davies, посочи своята държава-членка, своето правителство, тъй като то е едно от правителствата, които упорито спъват всеки опит за повече стриктност на това законодателство. В резултат на това Нидерландия например в момента е подложена на по-голямо замърсяване на въздуха от три отвратителни централи в Обединеното кралство, работещи на въглища, отколкото от 11-те холандски електроцентрали. Това съвсем ясно показва колко неравнопоставени са условията, що се отнася до качеството на въздуха и подхода ни към промишлеността. Нидерландия, а и Германия - родината на моя колега г-н Krahmer - е въвела това много добре и много стриктно, а други държави, като например Италия и Обединеното кралство, не го правят вече дълги години. Пределно ясно е, че това законодателство трябва да бъде по-строго и затова ме боли, когато виждам, че Италия и особено Обединеното кралство за пореден път възпрепятстват подобренията в Съвета.
<P>
Все пак, след всичко казано дотук, определено подкрепям въвеждането на по-строги изисквания. В крайна сметка, въпреки че разполагат с още 12 години, след това дори електроцентралите в Обединеното кралство и Италия, а и навсякъде в Европа, ще трябва да спазват високи стандарти, като по този начин ще гарантират здравето на нашите граждани във всички държави-членки на Европейския съюз. В крайна сметка именно към това се стремим.
<P>
Поради тази причина групата на Зелените/Европейски свободен алианс все пак ще гласува в подкрепа на това законодателство, но ще го направи със свито сърце, защото процесът беше толкова труден. Често чуваме как всички колеги говорят за необходимостта от равнопоставеност, но когато става въпрос за прилагане на такава равнопоставеност в името на чистия въздух, много държави-членки се отдръпват и изостават. Този недостатък продължава да съществува, но, в крайна сметка, не след дълго всички държави-членки ще са принудени да спазват правилата. Ще имаме равнопоставеност и чист въздух. Заслужава си това да бъде подкрепено, въпреки че процесът беше разочароващ, като някои държави-членки ни обърнаха гръб. Все пак постигаме напредък. Предполагам, че мачът е завършил и Нидерландия ще играе на финала.
<SPEAKER ID="584" NAME="Martin Callanan" LANGUAGE="EN">
Г-н председател, надявам, се, че разочарованието на г-н Eickhout по отношение на законодателството, което разискваме тази вечер, ще бъде смекчено от бляскавата победа на Нидерландия, която вероятно използва най-добрите налични техники в тазвечерния мач. За съжаление, Англия не успя да стигне до тази фаза, но няма значение; не можем да имаме всичко.
<P>
По отношение на темата на разискването, първо бих искал да поздравя Holger Krahmer за отличната работа. Става въпрос за много обширен, сложен законодателен акт и той работи усърдно, за да включи в това обсъждане всички политически групи и целия спектър от становища. В крайна сметка постигнахме приемлив компромис. Никой не получи онова, което искаше - може би това е характеристика на доброто европейско законодателство, но е въпрос на доста увъртания - и никой не е доволен. Държавите-членки не са особено доволни. Сигурно е, че някои колеги в Парламента са доста недоволни.
<P>
Надявам се, че неудовлетворението на г-н Eickhout ще бъде смекчено по-късно, но все пак, това е добър общ резултат. Считам, че постигнатите компромиси представляват добър баланс, от една страна, между опазването на околната среда и, от друга, вземането под внимание на някои съвсем основателни опасения, изразени от някои държави-членки, че принудителното ранно извеждане от експлоатация на много централи, работещи с въглища, на практика не е добре за околната среда - как ще бъде заменена тази енергия? Трябва да изпълняваме изискванията на нашето дългосрочно законодателство и директивите ни, което може да бъде възпрепятствано от принудителното извеждане от експлоатация на твърде много централи, твърде скоро, а в крайна сметка всички подобрения, които желаем да видим, ще трябва да бъдат платени от някого. Каквото и да говорим, ще плати потребителят. Европа е в рецесия и трябва да внимателно да търсим правилния баланс между опазването на околната среда и скъпите подобрения.
<SPEAKER ID="585" NAME="João Ferreira" LANGUAGE="PT">
Г-н председател, г-н член на Комисията, г-н Krahmer, госпожи и господа, новата директива ще създаде нова, по-строга и по-съвременна законодателна рамка за емисиите от промишлеността, което считаме за важна стъпка към по-доброто опазване на околната среда и общественото здраве, по-специално на хората, живеещи и работещи в близост до промишлени комплекси или в зони, засегнати от въздействието на такива комплекси.
<P>
Определяйки равнища на емисиите за разширен набор от замърсители и създавайки необходимостта от адаптиране на секторите, отделящи голямо количество емисии, към тези равнища посредством използването на наличните усъвършенствани технологии, се създава един важен принцип: а именно, че за да опазим околната среда и общественото здраве, в производствените процеси трябва да бъдат въведени най-добрите технологии, които научно-техническото развитие ни е дало, по-специално технологиите, които имат най-голямо въздействие върху околната среда.
<P>
Това е и подходът, който подкрепяме по отношение на въглеродния диоксид и емисиите на други парникови газове. Като алтернатива на използването на пазарните инструменти, като например търговия с въглеродни емисии, която се подкрепя от Европейския съюз, ние предлагаме законодателен подход, който е благоприятен за околната среда и е социално справедлив, за разлика от търговския подход.
<P>
Ето защо приветстваме отхвърлянето на това второ четене на прилагането на търговията с емисии спрямо азотния диоксид и серния диоксид, както някои предложиха, и подчертахме изменението, което внася яснота относно възможността за сходно определяне на равнища, а следователно на законодателен, а не на пазарен подход, за въглероден диоксид и други парникови газове, които са обхванати в европейската система за търговия с емисии.
<P>
Все пак, успоредно с продължаване на това цялостно усилие за намаляване на емисиите, не трябва да забравяме различията между държавите-членки и особеностите на всяка от тях, като например съответните производствени системи и условия на производство, както и възможността за въвеждане на съответните необходими промени в технологията и производствените процеси.
<P>
Този ангажимент гарантира, че тези разлики ще бъдат взети под внимание. Предвижданите съответни и обосновани изменения, както и преходните национални схеми, гарантират гъвкавостта, необходима за прилагането на наличните усъвършенствани технологии, без да се прави компромис с първоначалните цели за опазване на околната среда и общественото здраве.
<P>
Оценяваме и възможността, посочена за държавите-членки, да запазят или да приемат по-строги защитни мерки, отколкото мерките, предвидени в настоящата директива, по-специално що се отнася до гореспоменатите емисии на парникови газове.
<P>
За да защити устойчивото производство в различните държави-членки и региони, тази нова законодателна рамка трябва да бъде допълнена от мерки на Европейския съюз, насочени към подкрепа за модернизирането на производствените системи, по-специално в по-уязвимите икономики.
<P>
В заключение, важно е също така да подкрепим инвестициите в публичната система за научноизследователска и развойна дейност, за да гарантираме разработването и усъвършенстването на най-добрите налични технологии.
<SPEAKER ID="586" NAME="Oreste Rossi" LANGUAGE="IT">
Г-н председател, госпожи и господа, мярката, която разискваме днес, е една от най-важните в цялото законодателство и действително ще има значителни икономически последици.
<P>
Започнахме с текст, одобрен в комисията, като делегацията на "Северна лига" гласува "против", тъй като - както беше предложено първоначално - той би довел до извеждането от експлоатация на много промишлени инсталации и преструктурирането на други. След като беше блокиран в Съвета и след поредица от тристранни разисквания между комисията по околна среда, обществено здраве и безопасност на храните, Съвета и Комисията, текстът беше преразгледан и изменен и според нас беше постигнато подобрение.
<P>
Днес ще подложим на гласуване текст, който засилва вниманието върху околната среда, но същевременно не оказва прекомерно влияние върху промишлеността в Европа, по-специално в кризисния момент, в който се намираме. Зачитането на околната среда не означава извеждане от експлоатация на европейски промишлени инсталации, защото тези обекти просто ще бъдат преместени в трети държави или в развиващите се пазари, където няма контролни механизми за опазване на околната среда.
<P>
Наистина Китай наскоро заяви, че няма намерение да намали съотношението на използване на енергийните си източници - 80% въглища към 20% петрол - и на практика декларира, че желае да удвои енергийните си нужди до 2020 г. Извеждането от експлоатация или преместването на предприятия от Европа в други държави не носи ползи за околната среда в световен мащаб, а води единствено до загуба на работни места и изостряне на икономическата криза.
<SPEAKER ID="587" NAME="Theodoros Skylakakis" AFFILIATION="PPE">
(EL) Г-н председател, компромисът, постигнат със Съвета, който ще бъде подложен на гласуване утре, финализира рамката за емисии от промишлеността в Европа за следващите десетилетия. Това е законодателен успех, защото, в момент на сериозни икономически трудности и важни предизвикателства в областта на околната среда, се насърчава логично, реалистично и балансирано решение.
<P>
Това се отнася по-специално за преходните национални схеми, които ще се прилагат спрямо големи електроцентрали. В моята страна, Гърция, първоначалните разпоредби изискваха незабавно адаптиране, което създаде опасност за хиляди работни места и за енергийната сигурност на страната, или съответно би наложило използването на нови филтри, струващи стотици милиони евро, които да бъдат монтирани на старите инсталации, които трябваше да бъдат изведени от експлоатация след три до четири години. С други думи, или щяхме да похарчим напразно огромни средства, или трябваше да платим огромна икономическа и социална цена.
<P>
За съжаление пазарът на електроенергия все още не е единен пазар. Постигането на тази цел ще изисква време. Следователно ако се стремим към драконовски мерки само за един аспект на пазара, това ще доведе до значителни разходи за държавите по границите на Съюза, които към настоящия момент все още нямат връзки или контакт с останалата част от единния пазар.
<P>
С този компромис, от друга страна, между националните схеми, постигаме - макар и закъснели - мащабни екологични ползи, които ще се натрупат в различни моменти, в зависимост от реалните условия и положението във всяка държава-членка, без това да е свързано с голяма социална цена. Това е разумна мярка, от която тези от нас, които горещо я подкрепяха, имат всички основания да останат удовлетворени.
<SPEAKER ID="588" NAME="Jo Leinen" AFFILIATION="S&amp;D">
(DE) Г-н председател, г-н Поточник благодари категорично на Парламента за факта, че останахме непреклонни по този законодателен пакет и че допринесохме за големия напредък, който ще бъде постигнат по отношение на предотвратяването на замърсяването на въздуха. Благодарностите за това, разбира се, са за нашия докладчик, г-н Krahmer, за отличната му работа, но и за всички докладчици в сянка и останалите, които се трудиха с нас по целта да направим въздуха на Европа по-чист.
<P>
Европейската агенция за околна среда ни предостави доклад, който показва, че в някои области положението продължава да е лошо, що се отнася до замърсяване на въздуха, азотни оксиди и прах. Г-н член на Комисията, Вие самият го казахте. Сега се надяваме, че чрез това ново изменение Вие също ще имате на разположение инструмент за осъществяване на контрол. Изразяваме надежда, че Вие също ще приложите това на практика по също толкова непреклонен начин и няма да допуснете мащабни освобождавания или загуба на време. Все пак предишната директива е от 1996 г. - отпреди цели 14 години!
<P>
Разбирам новите държави-членки, като например Полша и други, но съвсем не разбирам старите държави-членки - фактът, че през всички тези години е направено толкова малко и доводите, които чуваме за пореден път, що се отнася до работни места и разходи. Е, разбира се, тези неща винаги свършват лошо; ако чакаме прекалено дълго, всичко ще се стовари наведнъж. Ако си свършим работата навреме, ще можем както да въведем иновации, така и да запазим работни места.
<P>
По този начин постигаме огромен успех, макар да е донякъде помрачен от големите горивни инсталации. Дребните риби са задържани, а едрите остават необезпокоявани. Това, на което ставаме свидетели толкова често в живота, за съжаление се случва и в този случай с промишлените инсталации.
<SPEAKER ID="589" NAME="Evžen Tošenovský" AFFILIATION="ECR">
(CS) Несъмнено е много важно да настояваме за намаления на емисиите на опасни вещества в промишлеността. Този процес е от изключително значение. От друга страна, не трябва да следваме изцяло бюрократичен курс, тъй като може да се окаже, че, посредством влиянието на икономиката и натиска за различни решения, сме постигнали съвсем обратен ефект. Предприятията може да спрат работа, а разходите за решаване на произтичащите от това проблеми ще бъдат много по-големи, отколкото ако реално се опитаме да намерим най-доброто решение.
<P>
Не съм убеден също така, че е възможно да притиснем предприятията да търсят и да използват само най-добрите технологии, но считам, че това е важен механизъм за намиране на най-доброто решение и за реално намаляване на емисиите. Изказвам се като човек, който в продължение на 16 години е бил кмет и областен управител на много сложен промишлен район, в който често се налагаше да бъде намирано много трудно решение по пътя на преговорите.
<SPEAKER ID="590" NAME="Sirpa Pietikäinen" AFFILIATION="PPE">
(FI) Г-н председател, тази директива относно емисиите от промишлеността на практика ще наложи по-строги равнища на емисиите от прах, азотни оксиди и серен диоксид. Това е най-малкото, което можем да направим в името на човешкото здраве и околната среда. Дори и след тази директива положението реално няма да бъде добро никъде в Европа.
<P>
Изразявам съжаление най-вече заради факта, че както броят, така и мащабът на освобождаванията в този компромис са твърде големи. Съвсем безсмислено е да си представяме, че по този начин правим нещо добро за нашата промишленост или за равнището на нашата конкурентоспособност: тъкмо обратното, за да приложим например стратегията "ЕС 2020", трябва да инвестираме в екологосъобразен растеж, ефективност на ресурсите и екологосъобразна конкурентоспособност. Друго, което ме кара да изразя съжаление относно това предложение, е, че няма напредък в областта на емисиите в почвата и на компетентността. Все пак изразявам надеждата си, че като има предвид трудното положение, Комисията ще съумее да приложи навременни и ефективни мерки съгласно Директивата за почвите.
<P>
Това, разбира се, е добър компромис. Изразявам по-специално задоволството си относно включването на принципа за най-добрите налични техники, въпреки че европейските системи за безопасност, минималните изисквания, са едва на етап оценка на нуждите, по-специално що се отнася до освобождаванията. Считам за изключително важно, че беше посочен фактът, че тази директива няма да попречи на държавите-членки спокойно да прилагат по-строго и по-добро законодателство, като това се отнася и за парниковите газове. Изразявам надеждата си, че когато дойде моментът директивата да бъде изменена и осъвременена, Комисията ще включи и емисиите от въглероден диоксид в цялостна система за мониторинг на околната среда, тъй като това е правилният и ефективен начин за справяне с проблема.
<SPEAKER ID="591" NAME="Pavel Poc" AFFILIATION="S&amp;D">
(CS) Бих искал първо да изкажа искреното си възхищение от докладчика, г-н Krahmer, и от отличния доклад - не само от професионална гледна точка, но и от гледна точка на преговорите, защото постигането на компромис и балансиран резултат при такова сложно и чувствително законодателство е почти равно на подвиг. Новата директива най-сетне въвежда единни процедури, които ще се прилагат в Европейския съюз, и допринася за намаляване на административната тежест, като по този начин се слага край на различията при прилагането и принудителното изпълнение на подзаконовите нормативни актове в държавите-членки. Забелязвам, разбира се, известна неудовлетвореност от резултата от тристранните преговори между граждански групи и региони в моята страна, но в същото време напълно осъзнавам, че макар Европейският парламент да не успя да включи всички свои изисквания и коментари, все пак беше постигнат ясен компромис, който ще доведе до реално намаляване на емисиите и по-добро състояние на околната среда, и то не само в Европа.
<P>
Преходните национални схеми, както и възможността за освобождаване, до известна степен ще забавят процеса на модернизация, но в същото време на националните икономики, които зависят от въглищата за производство на електроенергия, ще бъде осигурена възможност да въведат иновации, и то в разумни срокове. Изискването за създаване на Европейска мрежа за сигурност не беше възприето, но, разбира се, Европейската комисия трябва да преразглежда редовно минималните равнища на емисии, като по този начин ще създаде ясна основа за европейски стандарт за емисиите. Бяха постигнати строги правила за предоставяне на отлагания при въвеждането на най-добрите налични техники, като на съответните органи беше осигурено значително равнище на гъвкавост. Ето защо, след гласуването утре, ще дойде моментът те да поемат отговорност и по-специално Комисията да поеме отговорност и да се справи с натиска, тъй като компромисният вариант на директивата представлява една основа, а реалният успех ще зависи от процеса на прилагане в държавите-членки.
<SPEAKER ID="592" NAME="Bogusław Sonik" AFFILIATION="PPE">
(PL) Г-н председател, основните цели на промените на законодателството за промишлените инсталации в Европейския съюз са въвеждането на по-строги принципи относно емисиите на тазове от промишлеността и изпълнението на задълженията, свързани с опазването на околната среда. Проектът за директива относно емисиите от промишлеността, който съчетава и изменя осем съществуващи директиви, е от съществено значение от гледна точка на подобряване на състоянието на околната среда и качеството на въздуха в Европейския съюз. Той въвежда по-строги стандарти за емисиите за големите горивни източници, а разпоредбите му обхващат значително повече горивни инсталации.
<P>
Енергийният сектор на всяка страна има своята специфика и политика за енергийна сигурност, поне докато не приемем обща, единна енергийна политика. Около 95% от енергийния сектор на Полша използва въглища. Приемането на първоначалните изисквания на новата директива би довело до сериозна заплаха за енергийната сигурност на Полша, както и за енергийната сигурност на други държави в нашата част от Европа, които се намират в сходно положение, тъй като техните енергийни сектори имат сходни особености.
<P>
С оглед на казаното, добро решение е на държавите-членки да бъде предоставена възможност да постигнат екологичните цели посредством създаването на преходни национални схеми, които ще позволят временното прилагане на по-високи равнища на емисии. Друг ключов фактор ще бъде възможността за предоставяне на разрешения с дерогации, като по този начин ще има възможност одобрението за емисии да вземе предвид местното положение и специфичните географски и икономически условия. Все пак промените в законодателството в областта на околната среда следва винаги да бъдат насочени към определянето на цели, които са постижими за всички държави-членки.
<P>
Компромисният текст възстановява много от първоначалните планове на Съвета, които вземаха под внимание факта, че много държави-членки, поради своята зависимост от въглища или поради географски условия, нямаха възможност да спазят много високи екологични стандарти. Считам, че този подход за намаляване на емисиите и въвеждането на високи стандарти е правилен, тъй като е както рационален, така и приложим на практика.
<SPEAKER ID="593" NAME="Adam Gierek" AFFILIATION="S&amp;D">
(PL) Г-н председател, комисията по околна среда, обществено здраве и безопасност на храните отхвърли рационални механизми за приспособяване. Приемането на доклада Krahmer ще постави предприятията в трудно положение.
<P>
В Полша, съгласно разпоредите за нейното присъединяване, в инсталации с мощност над 500 MW през 2018 г. ще бъде монтирана мокра сероочистка. Ако тази директива влезе в сила през 2016 г., за шест години в Полша ще трябва да бъдат модернизирани над 1 200 котела. Това е проблематично от икономическа и техническа гледна точка. Това следва да бъде прилагано само спрямо нови инвестиции. Приемането на този спорен компромис ще означава, че полските електроцентрали например до 2020 г. ще трябва да изведат от експлоатация 50% от своите мощности.
<P>
Проектопрепоръката за второ четене трябва да бъде отхвърлена, защото тя не взима под внимание местните икономически и технически реалности. Тя се основава на догматични принципи. Тя води до неустойчиво развитие и нелоялна конкуренция в Европейския съюз.
<SPEAKER ID="594" NAME="Catherine Soullie" AFFILIATION="PPE">
(FR) Г-н председател, постигнатото окончателно споразумение по преработения текст на директивите относно емисиите от промишлеността е повече от приемливо и приветствам работата по постигането на компромис.
<P>
Окончателният пакет приема основните аспекти от становището, което защитавах с няколко мои колеги в комисията по околна среда и което имаше за цел текстът да отразява едно по-амбициозно, но все пак реалистично, законодателство.
<P>
Първо, запазва се степента на гъвкавост за предприятията и за органите, отговарящи за предоставянето на освобождаване. Трябва да приветствам също така новата версия на Европейската мрежа за сигурност (ESN), която породи толкова много противоречия и която сега изглежда много по-осъществима, след като беше ограничена до определени сектори. Важно е да се подчертае също така, че благодарение на постигнатото споразумение е налице по-силна връзка с Директивата за Европейската система за търговия с емисии (ETS) и донякъде нецелесъобразната идея за създаване на пазар за квотите от SO2 и NOx беше премахната веднъж завинаги от текста на новата директива. Трябва все пак да се имат предвид няколко резерви, които са свързани по-конкретно с разпоредбите относно почвите. В очакване сме на Директивата за почвите и за съжаление този основен въпрос ще бъде решен само от държавите-членки, които имат свое законодателство.
<P>
Утре Парламентът има дълг да приеме точките от споразумението, постигнато в края на тристранните преговори. Огромни усилия бяха положени от всички заинтересовани страни с цел този текст да не бъде върнат към помирителния етап. Това е текст, който - ако ми позволите да припомня - е от ключово значение както за промишлеността, така и за европейската политика в областта на околната среда.
<SPEAKER ID="595" NAME="Silvia-Adriana Ţicău" AFFILIATION="S&amp;D">
(RO) Целта на Директивата относно емисиите от промишлеността е да намали замърсяващите емисии от 52 000 промишлени инсталации в целия Европейски съюз, работещи в различни сектори на промишлеността.
<P>
Инсталациите, които са включени в обхвата на тази директива, трябва да получат разрешителни. Издадените разрешителни трябва да посочват нормите за допустими емисии, които трябва да се спазват, както и експлоатационните условия, определени въз основа на най-добрите налични техники. За да получат тези разрешителни, предприятията в съответните промишлени сектори трябва също така да представят инвестиционен план, който гарантира, че техните промишлени инсталации ще бъдат модернизирани с цел намаляване на емисиите.
<P>
Считам, че тази директива следва да бъде обвързана с промишлената политика на Европейския съюз. Директивата следва да осигурява достатъчна гъвкавост, която да даде възможност на европейската промишленост да се модернизира, за да запази обема на промишленото производство и работните места в Европейския съюз, като в същото време продължи да намалява замърсяващите емисии.
<P>
В заключение, призовавам Комисията да се консултира с Парламента и с държавите-членки на съвсем ранните етапи от изготвянето на решения за определянето на норми за допустими емисии, свързани с най-добрите налични техники, а не това да се случва след като вече са приети от Комисията.
<SPEAKER ID="596" NAME="Bogdan Kazimierz Marcinkiewicz" AFFILIATION="PPE">
(PL) Г-н председател, бих искал да коментирам два въпроса. Първият има бърз отговор - мачът завърши с резултат 3:2 за Нидерландия.
<P>
Вторият е свързан с държавите-членки, чиято промишленост зависи от въглищата и проекта за директива. Полша участва, и ще продължи да участва, в реализирането на европейската енергийна стратегия и затова приветстваме компромиса, постигнат на тристранните преговори по проекта за директива относно емисиите от промишлеността. Полша има структура на горивата, която е единствена по рода си в целия свят - над 90% от електричеството и отоплението се генерират от въглища, което дава на нашата страна сигурност и висока степен на енергийна независимост.
<P>
Преходните периоди за големите горивни инсталации по отношение на емисиите от SO2 и NOx са изключително важни за нас. Без дерогациите ще се наложи, по технически и икономически необоснован начин, да се извърши преждевременно и внезапно извеждане от експлоатация до края на 2015 г. на над 30 работещи електроцентрали и на над половината от топлоелектрическите централи и инсталациите за градско отопление, които обслужват населението и промишлеността. Преходните периоди дават възможност процесът по извеждане от експлоатация на работещи инсталации да се извърши поетапно в периода 2016-2023 г. и тези инсталациите да бъдат заменени с модерни енергийни мощности с най-голямата производствена ефективност.
<P>
Инвестиционният процес, започнал в нашата страна, също е насочен към диверсификация на горивата съгласно текущата енергийна политика до 2030 г. Това дава възможност делът на твърдите горива при производството на електроенергия да спадне под 60%. Трябва да бъде посочено също така, че Полша, когато прилага изискванията на пакета от документи относно енергетиката и изменението на климата, ще трябва да положи огромни усилия, за да постигне през 2020 г. дял от 20% на възобновяемите енергийни източници, подобряване на енергийната ефективност и техническо преоборудване за производство на енергия с ниски емисии на въглероден диоксид.
<SPEAKER ID="597" NAME="Zuzana Roithová" AFFILIATION="PPE">
(CS) Изразявам твърдото си убеждение, че компромисът, постигнат между Съвета и Европейския парламент, е разумно решение за амбициозното преразглеждане на комплексните мерки за предотвратяване и ограничаване на замърсяването на въздуха от емисии в Съюза. Той се основава на политическия консенсус, постигнат при чешкото председателство по отношение на временните освобождавания за съществуващи инсталации, за които са необходими време и средства за мащабна модернизация, което съвсем не е лек въпрос, особено в момент на икономическа криза. Като лекар, разбира се, бих приветствала и по-драстично намаляване на допустимите емисии, но това не е осъществимо в практиката. Изразявам задоволството си, че вече е налице споразумение с промишления сектор в Чешката република и че има изготвен национален план за постепенно намаляване на допустимите емисии, така че новите допустими равнища да бъдат постигнати в период от 10 години. Безпокоя се, че приемането на каквито и да е други предложения извън рамката на трудно постигнатия компромис може да отложи с години цялото преразглеждане. Поздравявам всички участници в преговорите.
<SPEAKER ID="598" NAME="Jaroslav Paška" AFFILIATION="EFD">
(SK) Първо, искам да изразя подкрепата си за усилията на докладчика, Holger Krahmer, да гарантира, че целите на Европейския съюз в областта на околната среда се изпълняват възможно най-последователно.
<P>
От друга страна, разбирам опасенията на европейските правителства, че последователното изпълнение на изискванията, определени от Европейския съюз, би усложнило в някои случаи икономическото положение в техните държави.
<P>
Временно забавяне на икономическия растеж обаче, при определени обстоятелства, би било приемлива цена в замяна на мащабно подобрение по отношение на околната среда за гражданите в силно замърсените региони.
<P>
Ето защо трябва разумно, но енергично, да продължим с плавния натиск за модернизиране на производствените технологии, насочен към намаляване на емисиите от промишлеността и към конструктивен диалог с представителите на промишлеността по отношение на включването на тази философия в плановете за развитие.
<SPEAKER ID="599" NAME="Elisabeth Köstinger" AFFILIATION="PPE">
(DE) Г-н председател, намаляване на бюрокрацията, опростяване, повишаване на ефективността - три ключови етапа, които представляват правилният подход за изменение на съществуващата Директива относно емисиите от промишлеността. Необходимо ни е контролирано намаляване на излишната бюрокрация, за да постигнем по-ефективна работа. Необходими са ни конкретни и ясни насоки, които да установяват минимални стандарти в целия Европейски съюз. Необходимо ни е успоредно повишаване на ефективността, за да можем да опазим околната ни среда по-ефективно. Нужна ни е обаче и независима и обективна контролна структура, която да гарантира спазване на новите насоки.
<P>
През последните години емисиите на въглероден диоксид бяха намалени с 12% посредством нови технологии, както и устойчива икономическа дейност в селскостопанския сектор. Следователно селскостопанският сектор ще играе основна роля в борбата срещу изменението на климата и опазването на околната среда. Промишлеността може да последва примера. Със създаването на минимални стандарти и постигнатото като резултат от това намаляване на вредата за околната среда промишлеността ще трябва също така да даде конкретен принос за опазването на нашата околна среда.
<SPEAKER ID="600" NAME="Marian-Jean Marinescu" AFFILIATION="PPE">
(RO) Одобрявам компромисния текст, постигнат в резултат на тристранните срещи.
<P>
Отстранени са различията между държавите-членки, що се отнася до прилагане на законодателството и мониторинга на това прилагане. Включени са набор от дерогации и гъвкави разпоредби за големите горивни инсталации, които няма да успеят да спазят изискванията преди датата на влизане в сила на директивата. Това ще даде възможност да се установят минимални изисквания, успоредно с минимални норми за допустими емисии за всеки промишлен сектор, които трябва да бъдат спазвани навсякъде, от всички икономически оператори в Европейския съюз. Това ще даде възможност да бъдат постигани дерогации от приетите допустимите емисии и въз основа на най-добрите налични техники. Тези дерогации са свързани със случаи, при които инвестиционните разходи надхвърлят ползите за околната среда.
<P>
Компромисният текст е насочен към осигуряване на систематични действия за подобряване на показателите на промишлените инсталации от гледна точка както на опазване на околната среда, така и на икономическите ползи. Крайният резултат от всичко това...
<P>
(Председателят отнема думата на оратора)
<SPEAKER ID="601" NAME="Eija-Riitta Korhola" AFFILIATION="PPE">
(FI) Г-н председател, за съжаление тази важна законодателна реформа остана в сянката на пакет от документи относно изменението на климата и енергетиката от есента на 2008 г. Това е жалко, защото става дума за изключително важна директива както за качеството на въздуха, така и за промишлеността на Европейския съюз. В онзи момент направих всичко по силите си, за да гарантирам, че нейната важност няма да има отрицателни последици, че тя е скъпа, без да има споменатите ползи за околната среда. Жалко е, че никой не изиска становище от комисията по промишленост, изследвания и енергетика, въпреки че директивата очевидно е в нейната област.
<P>
Въпреки че постигнахме разумен компромис, предприятията трябва да инвестират в чисти технологии, които обаче не винаги са налични. Инсталациите трябва да бъдат преждевременно изведени от експлоатация, а разходите за потребителите ще бъдат значителни. Все пак добре е, че компромисът взима под внимание необходимостта от гъвкавост по отношение на старите инсталации, които са малко използвани. Преждевременното извеждане от експлоатация на инсталации би представлявало цена, която постигнатите като следствието от това ползи за околната среда не биха покрили. Добре е също така, че допустимите емисии за въглероден диоксид, както бяха предложени от групата на Зелените/Европейски свободен алианс, не бяха приети, защото и без това вече е налице прекомерен контрол, който се припокрива със схемата за търговия с емисии.
<SPEAKER ID="602" NAME="Янез Поточник" LANGUAGE="EN">
Г-н председател, ключов аспект, който ни да възможност да се борим с проблемите по опазването на околната среда и нарушаването на конкуренцията, е, на първо място, изискването да бъдат използвани заключенията за най-добрите налични технологии (НДНТ) при определянето на условия за получаване на разрешения и, което е важно, норми за допустими емисии. Гъвкавостта все още е постижима, но вече се нуждае от ясна обосновка. Комисията може да събира информация относно използването на тази гъвкавост. Най-големите източници на замърсяване - големите горивни инсталации - ще трябва да приложат най-добрите налични техники до средата на 2020 г. и да бъдат изведени от експлоатация до 2023 г. Вероятно осъзнавате, че нашето предложение предвиждаше по-кратък срок.
<P>
Всички тези мерки, както и разпоредбите относно мониторинговите инспекции и обществената прозрачност, означават, че по този пакет трябва да има съгласие, което да ни позволи да продължим напред.
<P>
Комисията определено е готова да подпомогне този процес на прилагане, но както често съм казвал, няма да се поколебая да започна процедура за нарушение, ако това се наложи. Надявам се, че вече съм го доказал през първата част на моя мандат. Считам, че равнопоставеността е важен довод, към който трябва да се придържаме.
<P>
Що се отнася до конкуренцията, естествено, че трябва да се погрижим за конкурентоспособността и конкуренцията в Европа и разбира се, че желаем да се конкурираме с Китай - но не и при техните стандарти за качество на въздуха. Дори днес виждаме, че в Европа има твърде много случаи на преждевременна смърт, които са причинени от лошо качество на въздуха.
<P>
Считам, че може без преувеличение да се каже, че осигуряваме на промишлеността време да превърне промените в обикновени инвестиционни планове. Трябва също така да видим и положителната страна: това, че придобиваме и технологично предимство. Важно е също така да отбележим, че предложението за преработване на директивата за цялостна превенция и контрол на замърсяването на въздуха (ДЦПКЗ) не променя коренно режима на ДЦПКЗ, съществуващ от 1996 г. Първоначалното предложение се основаваше на щателна оценка на въздействието, която беше извършена в продължение на две години в промишлеността и неправителствените организации на държавите-членки. Много е важно също така да си припомним, че концепцията за най-добрите налични техники взима под внимание разходите за прилагане на тези техники.
<P>
Важно е и да знаем, че разполагаме с множество допълващи политики, които да подпомогнат промишлеността: Стратегическия план за енергийните технологии, Плана за действие в областта на екологичните технологии, Седмата рамкова програма, Програмата за конкурентоспособност и иновация, структурното финансиране и т.н.
<P>
И за да обобщя чутото от мен днес: по-добро състояние на околна среда, запазване на конкурентоспособността, работни места в Европа, устойчивост, намаляване на разходите, твърде много освобождавания, по-строги правила, нужда от по-голяма гъвкавост, интереси, балансирани права. Именно това постига компромисът. Факт е, че има напредък. Факт е, че напредваме в правилната посока, в посока към по-добро качество на живот, по-здравословна околна среда, по-голяма равнопоставеност за промишлеността, със стимули за иновации. Считам, че така внесеното предложение, което беше отлично изготвено от докладчика, заслужава вашата подкрепа. То определено има подкрепата на Комисията.
<SPEAKER ID="603" NAME="Holger Krahmer" LANGUAGE="DE">
Г-н председател, три значими неща се случиха, докато разисквахме: първо, ясно е, че световният шампион по футбол ще е от Европа. Добро предзнаменование, смятам аз. Кой точно ще бъде - ще почакаме и ще видим. Не искам да огласявам предпочитанията си сега. Второто е, че Германия получава поздравления от Обединеното кралство. Chris Davies, благодаря Ви много! И това не се случва всеки ден. Заслужава да бъде отбелязано. Трето, светът си е все същият; дори групата на Зелените/Европейски свободен алианс счита футболът за по-важен от опазването на околната среда, За съжаление, нашият колега, г-н Eickhout, отново ни напусна. Все пак поздравления за нашите холандски приятели.
<P>
Исках да говоря за два аспекта на разискването, които току-що имах възможността да чуя. Първият е, че разбирам напълно всички опасения и тревоги на приятелите ми от Източна Европа. Като източногерманец, аз съм и наполовина източноевропеец. Разбирам, че Източна Европа не може незабавно да навакса всяка стъпка от политиката в областта на околната среда, която е осъществявана в страните от Западна Европа през последните десетилетия. За да бъде постигнато високо равнище на опазването на околната среда, трябва да има средства за това. Да, това е реалността. Все пак считам, че - дори и като имаме това предвид - си струва да одобрим този компромис, защото той ще е справедлив спрямо различните отправни точки, в които се намират много държави-членки.
<P>
Второ, доводът, че използването на най-добрите налични техники ще застраши конкурентоспособността, по-специално по отношение на Китай, е не само погрешен; той е и опасен. Трябва да приеме факта, че промишлените процеси в Азия са винаги по-евтини, отколкото са тук. Все пак ще можем да се справим с това предизвикателство само ако прилагаме най-добрите налични техники във възможно най-много промишлени отрасли. Тези, които не го правят, ще бъдат по-малко конкурентоспособни.
<P>
Нищо, включително и това законодателство, не изисква промишлените предприятия да бъдат изведени от експлоатация още утре. Никой не изисква скок от 0 до 100, за да бъде достигната в рамките на седмица норма за определен замърсител. Разполагаме с достатъчно преходни периоди, но да се казва, че такива не трябва да има, поради причини, свързани с конкуренцията, е погрешно. Считам също така, че с тази директива определяме насока не само на политиката в областта на околната среда, но и на промишлената политика; насока, по която си струва да се работи през следващите няколко години.
<SPEAKER ID="604" NAME="Председател">
. - Г-н Krahmer, поздравявам Ви за отличната работа.
<P>
Разискването приключи. Гласуването ще се проведе утре, сряда, 7 юли 2010 г., от 12:00 ч.
<P>
Писмени изявления (член 149)
<SPEAKER ID="605" NAME="Ioan Enciu  " LANGUAGE="RO">
Приветствам тристранния диалог по въпроса за предложението за директива относно емисиите от промишлеността. Европа се нуждае от политика, която ще вземе под внимание възможностите за модернизация на промишлените инсталации във всяка държава-членка. Мнозинството от разпоредбите, включени в текста на директивата, отразяват необходимост от приспособяване, което има за цел да гарантира, че икономическите оператори в енергетиката, които имат нужда от време, за да изпълнят изискванията на новите разпоредби, ще могат да продължат да работят. Във връзка с това дерогациите са изключително важни и могат да се прилагат въз основа на ясни критерии, които трябва да бъдат посочени от Комисията въз основа на насоки.
<P>
Същевременно сме свидетели на колебливо развитие на алтернативните енергийни източници в определени региони. Това запазва значителната зависимост от изкопаеми горива. Трябва да намерим решения, които да ни дадат възможност да инвестираме в съвременни инсталации за производство на енергия по възможно най-чистия начин. Трябва също така да улесним прехода на работниците от замърсяващите сектори, като например въгледобива, към други икономически сектори.
<P>
Европейската комисия трябва да гарантира, че в цяла Европа има еднакво разпространение на най-новите технологии за производство на енергия, като осигури логистична и финансова подкрепа, където това е необходимо, на държавите-членки, които все още не разполагат с необходимите средства, за да инвестират в такива проекти.
<SPEAKER ID="606" NAME="Richard Seeber  " LANGUAGE="DE">
Промишлената дейност изисква високо равнище на опазване на околната среда. Това е в сила преди всичко за предотвратяване на замърсяването на въздуха и водата, но и за биоразнообразието. В момента европейските правила относно опазването на околната среда в областта на промишлеността са твърде разпокъсани и все още не са довели до желаната степен на използване на най-добрите налични техники, за да се повиши равнището на опазване на околната среда. В резултат на това буди загриженост фактът, че въвеждаме използването на най-добрите налични техники като правило, а не като изключение. Основната стратегия, която възниква в резултат на това, е борбата със замърсяването на околната среда при неговия източник. С преработения текст и с подновените разисквания по тези правила се предприемат важни стъпки към ограничаване на възможностите за освобождаване и намаляване на бюрокрацията, което е особено целесъобразно при малките и средните предприятия (МСП). Също така Комисията има задачата да извършва редовни проверки дали са необходими допълнителни единни изисквания за цяла Европа за отделни дейности и инсталации, и да докладва за това на Съвета и Парламента. От нея също така се изисква да подкрепя и извършва мониторинг на държавите-членки, които прилагат тези мерки. В това отношение важна роля играе сътрудничеството с европейските промишлени асоциации, МСП и неправителствени организации (НПО). Вторият доклад относно прилагането през 2019 г. ще покаже дали приложението на най-добрите налични техники в Европейския съюз наистина се е наложило като правило, за да се гарантира висока степен на опазване на околната среда в промишления сектор.
<SPEAKER ID="851" NAME="Zbigniew Ziobro  " LANGUAGE="PL">
Законодателният процес по директивата относно емисиите от промишлеността (комплексно предотвратяване и контрол на замърсяването), която е важна за целия Европейски съюз, постепенно върви към приключване. Трябва да се подчертае, че не всички държави-членки могат да я приложат. От гледна точка на Полша директивата, ако бъде приета в сегашния си вариант, би имала сериозни последствия за промишлеността и за инсталациите за градско отопление. Загубите за промишлеността могат да достигнат 50 млрд. злоти. Прилагането на директивата ще окаже негативно въздействие върху хиляди полски предприятия. Намаляването на равнището на замърсяване до предложената стойност ще означава, че много стари инсталации ще трябва да бъдат заменени с нови, което е по-голям проблем от намаляването на емисиите на въглероден двуокис. Все пак, в случая на инсталациите за градско отопление, директивата предвижда преходен период до 2019 г. за адаптиране към стандартите на Съюза. Това е с четири години по-малко от това, което очакваше Полша. Удължаването на преходния период би улеснило техническия преход при по-малките отоплителни инсталации. Въвеждането на директивата ще повлияе на живота на обикновените граждани. Според изчисленията на полското министерство на околната среда въвеждането на законодателство относно емисиите от промишлеността ще доведе до ръст от 20% на цената на отоплението, като разходите за използването на електроенергия също ще се повишат. С оглед на горепосоченото препоръката за второ четене на директивата относно емисиите от промишлеността следва да бъде отхвърлена.
