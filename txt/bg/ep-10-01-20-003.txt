<CHAPTER ID="003">
Представяне на програмата на испанското председателство (разискване) 
<SPEAKER ID="007" NAME="Председател">
Следващата точка е изявлението на Съвета относно представяне на програмата на испанското председателство.
<SPEAKER ID="008" NAME="Хосе Луис Родригес Сапатеро" LANGUAGE="ES">
Г-н председател, г-н Барозу, госпожи и господа, позволете първо да кажа няколко думи за една държава, пропита от болка и трагедия: Хаити.
<P>
Знам, че всички споделяме загрижеността, солидарността и ангажираността на всички институции на Европейския съюз, начело с ротационното председателство, Комисията, Съвета и Парламента, към държава, подложена на страдания, и народ, разкъсван от смърт, разрушение и насилие в продължение на периода на бедност и конфликти.
<P>
Малко са случаите, в които можем да покажем какво сме способни да направим като европейци по начина, по който ще го направим в отговор на трагедията в Хаити. Ще докажем ангажимента си към случващото се в света и към държавите, които страдат в най-голяма степен.
<P>
От самото начало ротационното председателство, заедно с Комисията и върховния представител, търси начин да отговори на трагедията в Хаити. Миналия понеделник се проведе среща на съвета на министрите по развитието, а следващия понеделник ще се състои среща на съвета по европейските въпроси с цел изготвяне на бърз отговор по отношение на помощта и хуманитарното сътрудничество на всички фронтове за бъдещето на Хаити. Напълно убеден съм, че отговорът на международната общност ще бъде категоричен и единен и че Европейският съюз ще се справи достойно. В отговор на трагедията в Хаити трябва да се насочим главно към страдащите хора и се надявам и вярвам, че ще направим всичко възможно, за да положим началото на пълно възстановяване. Както европейското общество, така и най-вече нашите дълбоки убеждения го изискват.
<P>
Г-н председател, за мен е чест да Ви представя основните приоритети на ротационното испанско председателство за следващите шест месеца. Дори повече - това е голяма чест. Голяма чест, защото говоря от името на държава, която през следващите шест месеца ще отбележи 25 години от присъединяването си към тогава Европейските общности.
<P>
Говоря от името на европейска и проевропейска държава, държава, която през последните 25 години постигна много по отношение на напредъка и благоденствието, най-вече благодарение на членството си в Европейския съюз. Европа беше мечтата на поколения, на много поколения испанци. Мечтата за демокрация, за отваряне към света, за напредък, за благоденствие, за социална държава, за свобода. Това е което виждаме в Европа, което Европа ни дава и което ние даваме на Европа.
<P>
Двадесет и пет години по-късно сме лоялни към Европа и отдадени на Съюза и няма по-добър начин да сме лоялни и отдадени на Европа от това, да носим отговорността, да поемаме ангажименти, да поемаме инициативата и да представяме предложения. Това е, което искаме да реализираме през следващите шест месеца.
<P>
Шестте месеца ще са белязани от промени, защото поемаме ротационното председателство по време на икономически промени в резултат от най-сериозната финансова криза за последните 80 години. Това е време на политически промени вследствие от Договора от Лисабон, който изменя начина на управление на Европейския съюз. Това е време на промени във външните отношения поради разрастващата се глобализация и новите развиващи се държави. Това е време на промени и във връзката, която Европа трябва да има с европейските граждани, за да осъществи всичко, заложено в Договора от Лисабон. Това следователно е време на промени в две обстоятелства в частност: първо, сериозната икономическа криза, пред която сме изправени, и второ, Договорът от Лисабон и новите институционални отношения.
<P>
По отношение на икономическата криза искам да кажа следното. Наясно сме, че тя е много по-сериозна от преживените през последните 80 години, и знаем, че никога не е имало толкова голям спад в световното производство и международната търговия. Наясно сме с тежките последици за света и за Европейския съюз. Броят на безработните е нараснал с осем милиона, много от които в моята държава. Засегнати са публичните финанси, а оттук и перспективите за финансова стабилност, което ни принуди и все още ни принуждава да предприемаме спешни съвместни мерки. Кара ни също така да обмислим бъдещи промени в европейската икономика и производствения й капацитет, както и начини за подобряване на конкурентоспособността в целия Съюз.
<P>
Трябва да запазим фискалните стимули, докато възстановяването се превърне в реалност. Трябва да поддържаме Пакта за стабилност и да изпълним указанията на Комисията до 2013 г. Трябва да заложим и икономическа стратегия до 2020 г., която Комисията изготвя понастоящем и която според ротационното испанско председателство трябва да е ключов въпрос за следващите шест месеца.
<P>
Познаваме силните и слабите страни на Европейския съюз. Знаем, че от средата на 90-те години на 20 век капацитетът ни за икономически растеж, потенциалът ни за икономически растеж намалява. Знаем, че от средата на 90-те години на 20 век нашата производителност намалява в сравнение с големите икономики, с които се конкурираме. Знаем също така, че изпитваме затруднения в някои специфични области, които ще определят бъдещето на нашия растеж, конкурентоспособност и иновации в един глобализиран свят.
<P>
Но имаме и силни страни и не трябва да ги забравяме. Те са ясни: осигуряваме почти една трета от световния брутен вътрешен продукт. Без съмнение сме водещата сила по отношение на износа и на второ, най-важно място след Съединените американски щати по отношение на научните изследвания, развойната дейност и иновациите. Предоставяме почти 60% от световната помощ за развитие, което е много силна страна на Европейския съюз.
<P>
Кои според Испания са основните приоритети за подновяване на икономическата сила на Европа, за създаване на устойчива икономика с оглед на конкуренцията, околната среда и обществото? Ще посоча четири основни теми, които подкрепям и които следва да бъдат включени в стратегията до 2020 г. Ако трябва да ги обобщя, ще кажа, че по отношение на икономиката Европейският съюз трябва да заложи на себе си. Трябва да върви напред в икономически съюз и сътрудничество начело с отговорността на държавите-членки, но и като се гарантира, че институциите на Общността, и особено Комисията, разполагат с нови правомощия да ръководят и постигат целите.
<P>
Госпожи и господа, през последните десет години енергийната ни зависимост се е увеличила с девет процента и това е една от основните области, в които трябва да предприемем стъпки и да направим промени. Енергийната зависимост се е увеличила от 44% до 53% в целия Европейски съюз. Тези девет процента възлизат точно на 64 млн. евро, които Европейският съюз плаща на други държави. Знаете ли на колко се равнява тази сума? Това е на практика сумата, която всички държави на Европейския съюз заделят за публични инвестиции в научни изследвания, развойна дейност и иновации. Трябва да променим и намалим енергийната си зависимост, защото в противен случай ще се повиши нашата икономическа несигурност.
<P>
Какво трябва да направим? Имаме напредък в областта на енергетиката, но не такъв, какъвто желаем. Трябва да създадем постоянен общ пазар на енергия, който ще укрепи целия Съюз и икономиката му. За тази цел са ни нужни два ключови елемента: енергийни връзки, тъй като не беше отговорено на очакванията, заложени през 2002 г., и обща правна рамка за укрепване на общия пазар на енергия.
<P>
Ако разполагаме с енергийни връзки в Южна, Източна и Северна Европа, ако ги заложим по-нататък като главен приоритет в правомощията на Комисията, ще станем свидетели на ограничаване на енергийната ни зависимост и ще насърчим развитието на възобновяеми енергийни източници, които поради характера си изискват гъвкаво енергийно разпределение.
<P>
Госпожи и господа, Европа няма да заеме водещо място по отношение на икономическата конкурентоспособност, докато не предприеме определени стъпки за справяне с решаващите аспекти на енергийните връзки и създаването на общ пазар.
<P>
Втората основна цел: какво в модерното общество поражда в най-голяма степен растеж и иновации? Инвестиции в информационното общество и новите технологии, които промениха почти всичко в света. Четиридесет процента от увеличението на производителността на европейската икономика се дължат на информационните и комуникационни технологии (ИКТ). В тази област ние, европейците, сме на първо място, защото имаме водещи дружества, но не разполагаме с цифров вътрешен пазар. Искаме да предприемем стъпки към изграждане на цифров пазар. Какво се включва тук? Става въпрос за премахване на бариери, въвеждане на мрежи от ново поколение и улесняване на електронната търговия, която се разраства всеки ден във всяка отделна държава, но не бележи напредък по отношение на това да бъде възможна между няколко държави.
<P>
Ако постигнем напредък относно цифровия пазар, ще улесним творчеството и ще защитим интелектуалната собственост. Ще гарантираме също така, че благодарение на иновациите, които информационните и комуникационни технологии въвеждат във всички сфери на икономиката, ще разполагаме с резултати по отношение на производителността съвсем скоро. Искам да подчертая, че този сектор понастоящем има най-голям капацитет за иновации, за повишаване на производителността и за създаване на постоянна заетост.
<P>
Третата област е икономиката или устойчивото производство. Ще ви дам само един пример за считаното от нас за приоритет в контекста на борбата с изменението на климата. Искаме заедно с Комисията да осъществим и насърчим план за разработване на електрически превозни средства. Автомобилната промишленост ще претърпи голяма трансформация, която вече започна. Ако ние, като европейци, се ангажираме изцяло в тази сфера на производството с обща визия и стратегия по отношение на електрическите автомобили, ще спомогнем за намаляване на енергийната ни зависимост. Също така ще допринесем за борбата с изменението на климата и за технологичните иновации, които несъмнено ще съпътстват електрическите автомобили и ще бъдат пряко свързани с индустрията на информационни и комуникационни технологии.
<P>
Четвъртият централен елемент на устойчивата икономика и икономическото възстановяване, от който Европа се нуждае, е образованието, и особено висшето образование, което е форумът за научни изследвания.
<P>
През последните десет години Европа не е постигнала напредък по отношение на броя на добрите университети в класацията на 100-те най-добри университета. Трябва да доведем докрай процеса от Болоня. Необходимо е да насърчаваме, да улесняваме и да откриваме очаквания за все по-европейски университети и все по-европейски научни изследвания, тъй като те са несъмнено устремът към бъдещето. Вече не се конкурираме помежду си като държави, а като европейци, като Европа, защото останалите участници са с размерите на Китай, Индия, Съединените американски щати и развиващите се държави.
<P>
Ако не се възползваме максимално от обединените действия на 500-те милиона граждани в икономиката, което означава десетки хиляди предприятия с огромен капацитет и милиони работници, на които трябва да бъде предоставяно все по-добро обучение, няма да сме истинският бъдещ водач по отношение на икономическия просперитет, основан на иновации и технологии в контекста на глобализацията. Ще бъдем зрители, а не основни играчи. Пътят напред е Съюзът: по-обща икономическа политика, по-голяма интеграция, по-споделена визия, повече Европа. Не залагане на бариери, а отстраняването им; не разделение, а събиране, визия за Съюза, която насърчава конкурентоспособността, интеграцията и иновациите.
<P>
Имаме доверие в Комисията по отношение на Стратегия 2020, която трябва да включи и обсъждане на бъдещето на общата селскостопанска политика, която е основна политика за опазването на околната среда, безопасността на храните и доходите на много европейски граждани. Убедени сме, че разискването, които ще се проведе в Европейския съвет и Комисията, както и диалогът с Европейския парламент, разбира се, трябва да доведат до Стратегия 2020, която включва сериозно управление, чиито цели са амбициозни и която акцентира върху споменатите от мен области.
<P>
Икономически промени, политически промени и промени в управлението на Съюза. Договорът от Лисабон въвежда нови институции: постоянен председател на Съвета и върховен представител по въпросите на външните работи. Засилва ролята на Парламента - сърцето на европейската демокрация, както и на Комисията.
<P>
Мога да обещая пред Парламента, който представлява всички европейски граждани, че ротационното испанско председателство ще бъде лоялно към и ще си сътрудничи с новите институции. Искаме институциите да въплътят смисъла, заложен в Договора, а именно необходимостта Европейският съюз да функционира по такъв начин, че постоянният председател на Съвета да може да представлява Европейския съюз и да осъществява всичките си функции заедно с върховния представител.
<P>
Наясно сме, че настоящият шестмесечен мандат ще бъде първото доказателство за работата на новата институционална структура. Ще подкрепим също така засилената роля на Комисията и Парламента, който се превръща все повече в политическия център на Европейския съюз. Ще го направим и се надявам, че ще получим задоволителна оценка в края на мандата си, защото ангажиментът ни е сериозен. Различни институции управляват Европейския съюз и това, което трябва да ги обединява, е сътрудничеството и лоялността. Това е начинът, по който ще работим.
<P>
Г-н председател, госпожи и господа, свидетели сме и на промени в областта на външните отношения не само заради въвеждането на поста на върховния представител и на Европейската служба за външна дейност. Предстоят промени и заради решителния дневен ред, който залагаме за следващите шест месеца в контекста на глобализация и промени. Ще изброя нашите цели в областта на външните отношения за всички срещи на върха, които ще проведем.
<P>
Първо, обща сигурност, второ, енергия, трето, насърчаване и активизиране на търговията и трансфера на технологии, и четвърто, помощ за сътрудничество за развитие, където Европейският съюз е основен етичен лидер в света.
<P>
През следващите шест месеца ще проведем диалог относно целите ни със Северна и Южна Америка, региона на Средиземно море, Африка, Азия и европейските държави, които не са част от Европейския съюз. Ще водим диалог с голяма част от континентите и областите при натоварен график от международни срещи на върха, като ще работим в сътрудничество с председателя на Съвета и с Комисията - защото ще сключваме важни споразумения през следващите шест месеца - както и с Парламента.
<P>
Икономически промени, политически промени и промени във визията, във външния ни облик в резултат от новите играчи и глобализацията. Освен в икономиката, както казах преди малко, Европа трябва да заложи на себе си и в областта на външната политика. Искам да кажа, че Европа трябва да разчита на себе си - външната политика трябва да отчита европейските интереси и да ги отстоява. Отношенията на съседство трябва да бъдат приоритет. Според мен ни трябват по-амбициозни цели и по-интензивни отношения, защото тук несъмнено ще бъдат насочени голяма част от европейските интереси.
<P>
Промените, на които сме свидетели и които искаме да постигнем чрез реформа и обновление, имат своето въздействие и върху европейските граждани. Договорът от Лисабон, в съответствие с волята на европейците, цели гражданите да се чувстват по-близо до европейските институции, да считат Съюза за "техния Съюз", а Европа - за управление по-близо до тях. За постигането на същото има нови инструменти, които ще започнем да използваме и ще насърчаваме през следващите шест месеца.
<P>
Първият от тях е гражданската законодателна инициатива, която има толкова голямо значение за Парламента. Вторият е нашето желание да превърнем в приоритет в рамките на мандата ни, в сътрудничество с Комисията, постигането на напредък по отношение на най-важното право на гражданите, върху което Европейският съюз може да акцентира, а именно равенството между мъжете и жените. Най-напредналите, съвършени общества, в които се реализират в най-голяма степен правата на човека и просперитетът, са онези, които постигат по-голямо равенство между мъжете и жените. Това са обществата, които са най-активни и ангажирани в борбата срещу насилието между половете и малтретирането на жени, което е неправилно и неприемливо в напреднало общество като това в Европейския съюз. Затова предлагаме въвеждане на нова защита от страна на съдебната система чрез европейска заповед за защита и максимално разширяване на защитата срещу бедственото насилие между половете, от което голяма част от европейските общества страдат.
<P>
Европейските граждани трябва също така да знаят, въз основа на нашите разисквания, предложения и инициативи, че социалното сближаване и социалното включване в отговор на бедността в Европа са неделими черти на Съюза и че освен демокрацията другите най-важни елементи от самоличността на Европа са благоденствието и социалното сближаване. Следователно стратегията за икономиката до 2020 г., както казах, ще трябва да бъде устойчива по отношение на икономиката, обществото и околната среда.
<P>
За да постигнем социалната устойчивост, предлагам сключване на важен нов социален пакт в Европа между предприятията и работниците, важен социален пакт при разработването на Стратегия 2020. Социалният диалог и социалните споразумения направиха Европа силна преди, във времена на трудности, както и сега във време на обновление и промяна след сериозна икономическа криза; социалните споразумения, именно социалният пакт може да бъде основна движеща сила зад целите, които си поставяме, за ефективно управление.
<P>
Г-н председател - приключвам - госпожи и господа, още веднъж искам да изкажа благодарността на Испания към всички държави от Европейския съюз, и по-специално към онези, които насърчиха нашата интеграция и допринесоха за нашето развитие. Още веднъж повтарям ангажимента ни към Европа и Европейския съюз, ангажимента ни към един начин на живот, но и начин на мислене и разбиране. Това включва мислене в полза на демокрацията, равенството, правата на човека, мира и разбирането, че съвместният ни живот, обединението на нашите народи, на нашите цели и история са ни позволили да живеем в мир със себе си, а сега и в бъдеще ще ни позволят да продължим да живеем в чудесния регион на просперитет, благоденствие и идеали.
<SPEAKER ID="009" NAME="Жозе Мануел Барозу" LANGUAGE="ES">
Г-н председател на испанското правителство, Испания поема ротационното председателство на Съвета за следващите шест месеца. Това е държава с големи европейски традиции и голям ангажимент към Европа от страна на правителството, политическите сили и общественото мнение с председател - Хосе Луис Родригес Сапатеро - чийто европейски пълномощия са безспорни.
<P>
Институционалните двигатели на европейската интеграция ще заработят с пълна мощност, след като Парламентът одобри новата Комисия и по този начин осигури на двете институции силна, стабилна основа, за да продължим напред с една амбициозна политическа програма. Надявам се, че гласуването ще се проведе много скоро.
<P>
Първо, в този трагичен момент за Хаити искам отново да потвърдя нашата солидарност и желание да помогнем на народа и всички жертви на земетресението. Разрушителното земетресение заема важно място в мислите ни от 12 януари, като незабавно предприехме действия, за да осигурим възможно най-голяма помощ. Комисията понастоящем е в състояние да мобилизира 130 млн. евро, а общата сума, предоставена като първа помощ от Европейския съюз, включително и от държавите-членки, възлиза на повече от 222 млн. евро, без да броим помощта от гражданска защита. Комисията може да мобилизира допълнително 200 млн. евро под формата на дългосрочна помощ. Мога да ви уверя, че Комисията и Европейският съюз демонстрират ценностите и принципа на солидарност на практика.
<P>
Хаити е карибска държава. Затова искам да подчертая факта, че имаме много амбициозна програма в областта на външните отношения за шестмесечното испанско председателство на Съвета. Специално искам да отбележа, че Латинска Америка и Карибите са приоритет на испанското председателство. Сигурен съм, можем да разчитаме на испанската изключителна ангажираност да гарантира, че срещата на високо равнище, която ще се проведе с държавите от Латинска Америка и Карибите през май в Мадрид, ще бъде успешна за Латинска Америка и за Европа.
<P>
(EN) А сега относно политическите приоритети за предстоящите седмици и месеци.
<P>
Всичко сочи към решителни и обединени европейски действия. Осуетеното нападение над самолета в Детройт ни напомни, че трябва да действаме заедно, ако искаме да се справим със заплахите пред сигурността. Копенхаген ни напомни, че световната общност не споделя автоматично степента на амбиция на Европа: както в преговорите на Г-20, трябва да продължим с положителния и ориентиран към бъдещето международен процес. Само с обединена Европа можем да моделираме глобализацията.
<P>
Но трябва да погледнем състоянието на нашата икономика. Всички знаем, че европейската икономика се намира в деликатно положение. Решителните действия успяха да предотвратят най-лошото. Но все още сме изправени пред риска от по-нататъшно увеличаване на безработицата и трябва да преценим кога да преместим вниманието си към възстановяване на нашите публични финанси.
<P>
В същото време трябва да се поучим от кризата. Осъзнахме в пълна степен, че глобализацията е реалност и че трябва да се възползваме от своето предимство. Показахме, че нашите системи за социална защита са способни да реагират при извънредни обстоятелства и чрез предоставяне на нови мрежи за сигурност. Но също така видяхме ясно границите на самостоятелните действия на държавите-членки и как координираните действия на Европейския съюз не само доведоха до резултати за Европа, но и предизвикаха безпрецедентна реакция в световен мащаб от Г-20.
<P>
Сега трябва да създадем добро бъдеще за Европа, икономиката и обществото й. Предизвикателствата, пред които бяхме изправени преди кризата, са все още налице, а дори и по-сериозни: как да се справим с последиците от застаряването, демографската структура, как да запазим конкурентоспособността си в един глобален свят, как да осигурим прехода към по-устойчива икономика и т.н.
<P>
Въпреки това имам доверие в капацитета на Европа. Считам, че икономика, която възстановява предимствата си, има реален шанс да пренасочи своята енергия. Обществото, което се оказа силно в условията на икономическа криза, може да изгради бъдещето с увереност. А европейската икономическа система, устойчива благодарение на единния пазар, правилата за конкуренция и еврото, сега ще се нуждае от тези активи при възстановяването.
<P>
Считам следващите шест месеца за трамплин за амбициозните цели, които представих в моите политически насоки и които разисквахме миналата есен тук, в Европейския парламент.
<P>
Това ще представлява стратегия "Европа 2020". Необходимо е изцяло да преработим икономиката си, за да посрещнем предизвикателствата на бъдещето. Да постигнем съгласие относно преобразуване на дневния ред с Европейския парламент, с държавите-членки, със социалните партньори, с обществото като цяло. Да предложим определена посока към конкурентна, иновативна, устойчива, социална пазарна икономика, способна да просперира на световния пазар.
<P>
"Европа 2020" трябва да предложи едновременно средносрочна визия и краткосрочни действия. Колкото по-добре оформим незабавните мерки, които да ни отведат към дългосрочните ни цели, толкова повече преднина ще имаме за бъдещ растеж и заетост, което е най-големият ни приоритет.
<P>
Обновената Лисабонска стратегия формира разбиране за начина, по който структурната реформа води директно до растеж и заетост. Нека бъдем честни обаче: кризата заличи много от ползите, а имаше и някои недостатъци. Истината е, че все още изоставаме доста от нашите конкуренти в изследователските ни усилия, инвестициите ни в образованието, дела ни във високите технологии.
<P>
Сега трябва да използваме стратегията "Европа 2020" да създадем нови източници на растеж, да разгърнем потенциала на вътрешния пазар, за да задвижим икономиката си. Това означава да използваме знания и творчество за създаване на действителна стойност в икономиките ни, да отключим иновациите и да насърчим навлизането на пазара на ИКТ за нова енергия, чисти технологии и пр. Означава да осигурим на хората в бъдеще необходимите умения и пазар на труда, готов да се възползва от възможностите за създаване на работни места; както и да насочим действията си към сериозните проблеми, като младежката безработица.
<P>
Очевидно е, че сме изправени пред критична ситуация от социална гледна точка и от гледна точка на безработицата, което изисква сериозно внимание от страна на Европейския съюз. Трябва да определим съвместно нужните действия на ниво Европейски съюз, които да допълнят националните действия с положителен социален ефект.
<P>
Това е и икономиката на бъдещето - устойчива, с ефективно използване на ресурсите, производителна и иновативна. Големите промишлени активи на Европа трябва да бъдат пренасочени, за да се възползваме от предимството на първите на утрешните пазари. Но Европа трябва да може да запази стабилна, модерна и конкурентоспособна промишлена база. Кризата показа, че повече от всякога трябва да инвестираме всяко евро по най-добрия начин. И, разбира се, трябва да завършим реформата на финансовите пазари, за да могат отново да служат на икономиката, а не обратното.
<P>
Тук се включва и подходът ни, насочен към малките и средните предприятия (МСП). МСП са секторът, който създава най-много работни места в Европейския съюз, и ще направим голяма услуга на тях и на работниците им, ако намалим административните тежести и прилагаме по-добър и разумен подход по отношение на регулациите.
<P>
Във взаимосвързаните ни икономики всички сме заинтересовани от случващото се - на национално равнище и на равнище Европейски съюз, във всяка отделна държава-членка. Настоящата криза ни показва не само последствията от глобалната взаимозависимост, но и отрицателните ефекти, които конкретна ситуация в дадена държава може да има за цялата еврозона.
<P>
Затова "Европа 2020" трябва да въведе по-добри механизми за съгласуване, обща визия и ефективно европейско лидерство. Искам да благодаря на премиера Сапатеро за неговия ясен ангажимент към европейския подход при обсъждането на икономическите политики, за неговия ангажимент към общностните въпроси и към ролята на Европейската комисия в тази визия и нейното изпълнение. Само с европейски подход, европейска визия и европейски инструменти можем да осигурим резултати за европейските граждани.
<P>
Това ще е една от отличителните черти на "Европа 2020": по-добро съгласуване на икономическите политики, при което Комисията ще се възползва изцяло от новите възможности, предоставени от Договора, включително и по отношение на еврозоната.
<P>
Това е визията, която искам да обсъдим през идните седмици, защото едно от нещата, които научихме от Лисабонската стратегия, е, че европейската икономическа стратегия се нуждае от категоричен ангажимент от страна на европейската политическа общност и социалните партньори. Нека е ясно: в миналото някои национални политици се противопоставиха на твърдите механизми на управление в Лисабонската стратегия. Надявам се, че след уроците от взаимозависимостта не само на световно, но и на европейско равнище - уроците от кризата - всички правителства в ЕС сега ще признаят необходимостта от цялостна подкрепа за "Европа 2020" и от наистина съгласувани и последователни действия в сферата на икономическата политика, както предвиждат член 120 и член 121 от Договора от Лисабон.
<P>
И накрая, ще добавя, че считам "Европа 2020" за средството да вдъхнем доверие и надежда у нашите граждани. Не трябва да крием факта, че Европа, както и по-голямата част от развития свят, ще претърпи дълъг период на забавен растеж, ако не предприемем действия. Етапът на "влошаване преди подобряване" вероятно е вече зад нас, но подобряването ще е бавно. Ще трябва да обърнем внимание на истинския проблем пред икономиката - че потенциалният растеж на Европа може да бъде ограничен, ако не действаме сега по съгласуван и ефективен начин. Нашите граждани, независимо дали домакинствата или предприемачите, трябва да почувстват, че Европейският съюз е част от решението на трудностите и тревогите им. "Европа 2020" за мен е преди всичко това решение - свързването на европейския проект с конкретните нужди на нашите граждани.
<P>
Затова и приветствам инициативата за провеждане на неформален Европейски съвет на 11 февруари за първо обсъждане на ниво държавни и правителствени ръководители. Също така считам, че е от съществено значение да намерим възможности за разискване на въпросите заедно със залата - с Парламента - преди и след като Комисията представи проекта си за "Европа 2020". Затова го обсъдих със Съвета и с председателя на Европейския съвет. Считам, че ни е нужен поне подход от три стъпки: неформален Европейски съвет на държавните и правителствените ръководители за обсъждане на въпроса, пролетния Европейски съвет за първите важни предложения и Европейският съвет през юни за одобряване на насоките, за да имаме време да обсъдим въпроса подробно и с активното участие на Европейския парламент.
<P>
Днес насочих вниманието си към икономическата политика, защото я считам за главния приоритет с оглед на спешността. Но, разбира се, с това не се изчерпва дневният ни ред. Предизвикателствата през следващите седмици и месеци са многобройни. Ще спомена едно от тях за пример: последващите действия след Конференцията по изменението на климата в Копенхаген. Необходимо ни е известно време да обмислим съвместно правилната стратегическа ориентация за бъдещето на международния процес. Не трябва да ограничаваме амбицията си по отношение на вече поетите от Европейския съюз ангажименти.
<P>
Също така трябва да засилим усилията си именно чрез вътрешните ни политики за насърчаване на подобряването и модернизирането на промишлената база на икономиката ни, иновациите и разработването на нови чисти технологии, енергийната ефективност и дневния ред относно енергийната сигурност, както и чрез поставянето на въпроса в началото на дневния ред относно преобразуването на Европа.
<P>
По този начин ще представим Европейския съюз най-добре на световната сцена: Европейски съюз, готов за действие, с ясна визия и решителност за бъдещето. Колкото по-обединени и ефективни сме тук, толкова повече ще печелим на международно равнище.
<P>
Очаквам с голямо нетърпение да работим с Парламента за успеха на испанското председателство на Съвета и да гарантираме, че следващите шест месеца ще ни насочат по пътя към осъществяване на нашите общи амбиции за Европа, за Европейски съюз, който е по-близо до гражданите ни и който цели ясни резултати за нашата Европа.
<P>
(Ръкопляскания)
<SPEAKER ID="011" NAME="Председател">
Благодаря Ви, г-н Барозу. Преди да дам думата на лидерите на парламентарните политически групи искам още веднъж да подчертая значението на визията, представена от г-н Родригес Сапатеро. Това е визия за развитие на Европейския съюз на основата на общностния метод. Благодаря Ви, г-н Сапатеро, и че подчертахте ролята на Европейския парламент, роля, която стана значително по-голяма с влизането в сила на Договора от Лисабон, а сътрудничеството между Европейския съвет, Съвета на министрите и Европейския парламент ще бъде основата на бъдещата междуинституционална структура и баланса в Европейския съюз.
<P>
Днес предричаме ролята си за много години напред. Не всичко е заложено в Договорите. Затова решенията по време на испанското председателство са много важни, защото ще определят политически начина ни на работа, както и ефективността на Европейския съюз. Испанското председателство има специално значение и аз съм благодарен за представянето на визия, която съвпада до голяма степен с тази на Европейския парламент.
<P>
Искам да благодаря на г-н Барозу за представянето на гледната точка на Европейската комисия. Комисията все още работи в досегашния си състав, но искам да подчертая изрично: имаме Европейска комисия, макар не и новата, и работим по въпроса. Искам да благодаря на г-н Барозу специално за представянето на Стратегия 2020 и начина, по който ще бъде съгласувана. Съгласуването й в бъдеще е основен въпрос - то също трябва да се основава на общностния метод. Благодаря Ви много.
<P>
Сега давам думата на лидерите на политическите групи за коментари и забележки.
<SPEAKER ID="012" NAME="Joseph Daul" LANGUAGE="FR">
Г-н председател, госпожи и господа, икономиката, социалната сфера, климатът и енергията са основните приоритети на испанското председателство и те с право ще бъдат в центъра на вниманието на Европа. Затова според мен е положително първото решение на г-н Ван Ромпой, а именно да свика Европейски съвет по въпросите на икономиката и изменението на климата, а сега, разбира се, и стратегията по отношение на Хаити - повдигнахте темата и считам, че тук Европа трябва да покаже сърцето и своето ноу-хау и да се намесите, за да гарантирате по-голямо присъствие на Съвета в Хаити.
<P>
Затова обсъждането, което стартирате Вие лично, г-н Родригес Сапатеро, относно възможно европейско икономическо правителство също е добре дошло, въпреки или дори поради факта, че мненията по въпроса понастоящем се разминават. Това е нормално; не бива да се боим, госпожи и господа, да говорим на европейско ниво за политика с главно "П" и трябва да бъдем честни със себе си.
<P>
Не бива да се боим от важни обсъждания и искам да Ви благодаря, г-н действащ председател на Съвета, за Вашия принос, защото икономическата и социална политика е важно разискване, разискване, което е от най-голямо значение за нашите граждани, което изисква решения от наша страна в краткосрочен, средносрочен и дългосрочен план. Както каза г-н Барозу, сега е времето да повдигнем въпроса за икономическите цели на държавите от Съюза. В действителност става дума за оцеляването на Европа и социалния й модел.
<P>
Г-н Родригес Сапатеро, Вие знаете кои са икономическите трудности. Това са рекордното равнище на безработицата от почти 20% и публичен дефицит от почти 11% в Испания. Трябва да кажем, че Вашата държава изпитва проблеми. Затова приветствам волята Ви да възстановите растежа и да създадете заетост като крайна цел на Вашето председателство. За да бъдем честни обаче, г-н Сапатеро - казах, че трябва да говорим истината - не съм сигурен, че решенията, които Вие и политическото семейство, към което принадлежите, предлагате за излизане от кризата и за постигане на социална Европа, са най-подходящите.
<P>
За групата на Европейската народна партия (Християндемократи) излизането от кризата и създаването на работни места не могат да бъдат постигнати с повече публични разходи, а с икономически, фискален и екологичен режим, който да е благоприятен за предприятията, и особено за малките и средните предприятия. Говоря в частност за малките и средните предприятия, които осигуряват заетост в нашите държави и региони. Социалното сближаване, което беше поставено на голямо изпитание от кризата и скандалите с премиите и възнагражденията за некомпетентността на някои управители, не може да бъде постигнато с дребни хитрини, а с траен растеж, който е от полза за най-голям брой хора.
<P>
В заключение искам да се обърна към Съвета, независимо дали към ротационното, или към постоянното председателство, и да Ви кажа официално, че с Договора от Лисабон времената се промениха. Съветът и Парламентът сега трябва да работят в тясно сътрудничество и на равни начала. Новите отношения очевидно изискват правни стандарти - за което възлагам доверие в правните ни експерти ревностно да прилагат новия Договор - но изискват също така взаимно политическо доверие и символични жестове. Във връзка с това повтарям желанието си председателството на Съвета редовно да участва във взаимодействие чрез спонтанни въпроси и отговори с членовете на Европейския парламент, както председателят на Комисията Барозу го прави от няколко месеца и както Вие, г-н Родригес Сапатеро, го направихте тази сутрин. Имате шест месеца да установите този принцип.
<P>
Отправям най-добрите си пожелания към действащия председател на Съвета за предстоящите шест месеца и се надявам, че за това време заедно можем да придвижим Европа напред. Желая Ви късмет.
<SPEAKER ID="013" NAME="Martin Schulz" LANGUAGE="DE">
Г-н председател, испанското председателство има амбициозна програма, която ни представихте, г-н Сапатеро. Посочихте четирите основни приоритета, свързани с по-голяма енергийна сигурност, по-големи инвестиции в информационните технологии, по-добро образование и обучение и създаване на един вид европейско икономическо правителство, което също да гарантира изпълнението на приоритетите. Това е правилният подход, който ще отведе Европа до нов етап.
<P>
Предизвикателствата, пред които е изправен континентът, нямат общо с парламентарните сесии или с организиране на поредица от срещи на върха. Провели сме много срещи на върха. Те не решават проблемите, а само ги очертават. Това, от което се нуждаем, е решенията на проблемите действително да бъдат приложени в държавите-членки.
<P>
(Ръкопляскания)
<P>
Реакциите на предложението Ви за икономическо правителство посочват, че точно това е проблемът. Къде се провали Лисабонската стратегия? Не че не можеше да бъде приложена. Беше възможно. Провали се, заради нежеланието на държавите-членки да спазят собствените си обещания. Новият подход, глътката свеж въздух, която искате да внесете в европейската политика с амбициозната си програма, следователно е точно на място.
<P>
Досегашните структури ми напомнят донякъде за красивия кон на Дон Кихот Росинант, който се мисли за състезателен кон, а в действителност е стара кранта. Няма да успеем в 21 век, яздейки Росинант. Нужни са ни нови подходи и затова сте на прав път.
<P>
Необходимо е Европа да възприеме някои аспекти от испанския модел. Причината - ще го кажа само веднъж - ние, социалистите, специално да Ви подкрепяме, е, че считаме, че Вашето правителство в Испания мисли за бъдещето. Успяхте при силна опозиция и с голяма смелост да тласнете енергично страната си към модернизация. Поздравяваме Ви за това.
<P>
(Ръкопляскания)
<P>
Ако действате на европейско равнище със същата енергия и решителност, ще задвижите и Европа към модернизация. Считам за смело правителствен ръководител да каже например, че домашното насилие не е национален проблем, а проблем, който засяга цялото общество навсякъде, и че ние в Европа, нашето високо развито, цивилизовано общество, не трябва да считаме насилието срещу жените за дребно престъпление, а за нарушение на правата на човека, каквото всъщност е.
<P>
(Ръкопляскания)
<P>
Политическото активизиране, от което се нуждаем в Европа, е тясно свързано с очакванията ни за Вашето председателство, г-н Родригес Сапатеро. Затова искам да добавя, че се нуждаем и от по-голям икономически контрол в Европа. Ще Ви дам пример, за да демонстрирам факта, че социалното сближаване бива унищожено в обществото заради липсата на достатъчно контрол или смелост за упражняване на контрол.
<P>
Когато говорим за регулиране на финансовите пазари и банковата система, трябва да посочим и факта, че същите банки, които преди година получиха стотици милиарди евро държавни средства за осигуряване на оцеляването им, сега не използват парите за отпускане на кредити, а за спекулиране с парите на данъкоплатците с цел извличане на огромни печалби. Това унищожава доверието на хората в икономическата система. Унищожава социалното сближаване. Частта от програмата Ви относно окончателното прилагане на контрол над финансовите пазари следователно е важен елемент, който ние, социалистите, напълно подкрепяме.
<P>
(Ръкопляскания)
<P>
Групата на Прогресивния алианс на социалистите и демократите в Европейския парламент ще подкрепи председателството Ви, г-н Сапатеро. Считам представеното от Вас тук за подход, който поражда истинска причина за надежда. Надявам се също така, че Комисията ще действа със същата енергия и в същата политическа насока като Вашето председателство. Ще направим всичко възможно да насочим Комисията в правилната посока през следващите шест месеца и занапред, защото се надяваме, че вследствие от 18-месечното тройно председателство няма да имаме напълно различни програми на всеки шест месеца, а ще има приемственост.
<P>
Следователно през следващите шест и в последствие дванадесет месеца на трите председателства ще можете да разчитате на подкрепата на социалистите и демократите. Така че успех, г-н Сапатеро.
<P>
(Ръкопляскания)
<SPEAKER ID="014" NAME="Guy Verhofstadt" LANGUAGE="FR">
Г-н председател, госпожи и господа, ние имаме в действителност два приоритета за испанското председателство. Считам, че и Вие също имате в действителност два приоритета. Колкото и много въпроси да търсят решението си през следващите шест месеца, за нас два са основни.
<P>
На първо място, имаме стратегията "ЕС 2020" след Лисабон. Считам, че при всички обстоятелства това име е по-подходящо, тъй като, в края на краищата, населението вече не прави разлика между Договора от Лисабон и Лисабонските стратегии. Това следователно е значителен напредък. Но да бъдем сериозни в залата.
<P>
Основният въпрос не е дали имаме желание да намалим безработицата или да увеличим средствата за иновации. Тук всички сме съгласни. Бяхме съгласни през 2000 г., ще сме съгласни през 2010 г., ще сме съгласни отново през 2020 г. и 2030 г. Не, въпросът е друг: накратко казано, готови ли са Съветът и държавите-членки да променят провалилия се метод от Лисабонската стратегия? Говоря за отворения метод на координация - един чудесен израз, който означава, че държавите-членки, а не Съюзът вземат решенията, и че всичко, което правим, е да сравняваме резултатите в отделните държави-членки.
<P>
Все едно Съюзът се е превърнал в Организацията за икономическо сътрудничество и развитие (ОИСР). В действителност публикуваме документ след документ след документ.
<P>
(Ръкопляскания)
<P>
Г-н председател, първоначалните Ви изявления силно ме окуражиха: "да, ще променим" казвате. Нещата трябва да се променят; нужни са ни наказания, нужни са ни и поощрения. Когато е необходимо, трябва да налагаме санкции. Преди всичко обаче не позволявайте да бъдете обезкуражени - казвам го искрено и на Вас, и на г-н Моратинос - от немския министър на икономиката, който не се поколеба да разкритикува предложенията Ви.
<P>
Това трябва да е добра поличба. Не можем да кажем, от една страна, че Гърция не полага достатъчно усилия, че и други държави не се стараят достатъчно, а в същото време да не предоставяме на Комисията и на Европейския съюз ресурсите и инструментите да се намесят. Или едното, или другото. Не можем да имаме и двете.
<P>
Затова Ви насърчавам да продължите по същия път и мога да Ви кажа, че целият Парламент Ви подкрепя, както и Комисията, срещу онези, които продължават да отхвърлят необходимостта от укрепване на метода от Лисабон.
<P>
По отношение на втория ми приоритет, трябва да опитаме да открием друга стратегия относно изменението на климата след Копенхаген. Трябва да признаем, че подходът ни не успя. Трябва да го кажем на глас, да го приемем. Няма смисъл да казваме "да, ама ние бяхме прави, това беше правилният метод" и пр. Не, не беше правилният метод. Стратегията не беше добра, защото резултатът не беше добър. Затова трябва да сменим стратегията.
<P>
Аз лично предлагам да приемем стратегия, основана на три компонента. Първият е Европейският съюз да назначи "цар" по въпросите, свързани с изменението на климата, с мандат да преговаря от името на 27-те държави-членки, а не това, което се случи в Копенхаген, където присъстваха датският министър-председател, шведският министър-председател, председателят на Комисията, г-н Саркози, г-жа Меркел, Вие, г-н Браун.
<P>
Т.е. най-малко осем европейски политически лидери искаха да участват в преговорите. Нямаше достатъчно място на масата. Едва стигна дори и за г-н Обама. Там бяха Южна Африка, Бразилия, Индия, Китай, после и г-н Обама, а отгоре на всичко и осемте европейци. Как очаквате да постигнете съгласие и да бъдете чути от другите при тези обстоятелства?
<P>
Нека действаме като Световната търговска организация (СТО) тогава; при тях се получава. Ще имаме отговорно лице, което ще преговаря от името на целия Европейски съюз и ще гарантира резултати. Точно това ни е нужно на европейско равнище, ако искаме да избегнем повторение на случилото се в Копенхаген.
<P>
(Ръкопляскания)
<P>
Освен това считам, че трябва да сме реалисти. Трябва да гледаме реалистично на въпроса. Необходимо ни е тристранно споразумение между САЩ, Европа и Китай. Това трябва да е целта. Всички стратегии, при които само казваме "да, ще видим", които нямат съюзници в ООН, няма да струват нищо в утрешния свят. Утрешният свят е свят на империи и ние трябва да бъдем империя.
<P>
Това означава, че трябва да сме на масата на преговорите. С кого? Със САЩ и Китай. Тази тройка трябва да постигне споразумение; няма смисъл да мечтаем да обединим и аз не знам колко много държави около една програма. В крайна сметка трябва да изградим съюз със САЩ. С тях трябва да намерим общ език. Този общ език според мен може да се открие в механизма за търговия с емисии. Разполагаме с него и те ще ни последват, ако постигнем съгласие. А това ще ни даде основа заедно да преговаряме с китайците.
<P>
Това, г-н председател, за мен са двата основни приоритета за испанското председателство и съм убеден, че предвид упоритостта на г-н Родригес Сапатеро той ще превърне председателството в много важно и ефективно.
<P>
(Ръкопляскания)
<SPEAKER ID="015" NAME="Daniel Cohn-Bendit" LANGUAGE="FR">
Г-н Родригес Сапатеро, г-н Барозу, първо искам да отговоря на забележката Ви относно Хаити. Спомням си, че през 2006 г. членът на Комисията Мишел Барние предложи създаването на европейски сили за гражданска защита, които трябваше да бъдат познати като "Помощ за Европа". Това беше в Комисията с председател г-н Барозу. Ако днес разполагахме с "Помощ за Европа", европейците щяха да имат по-голямо присъствие в Хаити. Г-н председател, обърнете внимание на предложението на Мишел Барние. Не защитавам лични интереси.
<P>
А сега по отношение на казаното от Вас за бъдещето на Европа. Искам да продължа темата, повдигната от г-н Verhofstadt. Говорите за растеж, но какъв? Какъв тип растеж? Понеже една от причините за кризите, за екологичната криза - защото кризите са няколко, а не само една - беше увеличението на производството, което беше в същото време пагубно. Затова ако на европейско равнище не обсъдим качеството и същността на растежа, чисто и просто ще повторим миналите грешки. Трябва да помислим по въпроса.
<P>
Вторият въпрос, с който трябва да се занимаем, касае казаното от Вас по отношение на растежа и пакт например срещу енергийната зависимост. Един от стълбовете на борбата срещу енергийната зависимост е икономията на енергия. В Европа трябва да разработим основен пакт за европейските инвестиции в икономията на енергия. Околна среда означава икономия на енергия, милиарди в инвестиции и в същото време, създаване на работни места. Така че да не забравяме: възобновяеми източници, да, но и възобновяване чрез икономия на енергия. По този въпрос призовавам Европейският съюз да определи не 20%, а по-скоро 30% икономия на енергия до 2020 г. Можем да го постигнем, ако имаме желание.
<P>
А сега по втория въпрос: говорихте за електрически автомобили. Много добре. Но има и друг момент. Мобилността не е свързана само с автомобилите. Съществува голям проект, който може да бъде разработен в Европа. Имаме "Airbus", имаме и високоскоростни влакове. Защо да не разработим голям европейски проект по отношение на трамвайните линии? В цяла Европа има нужда от обновяване и модернизиране на трамвайните линии в централна Европа, в Юга, в Латинска Америка, навсякъде в действителност. Това е източник на заетост и е част от автомобилната промишленост, която няма да успеем да спасим. По този начин ще можем да осигурим друг вид мобилност. Европейският проект относно трамвайните линии ще бъде решение и на климатичните проблеми, свързани с трафика.
<P>
Отделно, с право говорихте за образованието и процеса от Болоня. Чудесно. Проблемът с процеса от Болоня обаче е, че той беше отклонен от първоначалната му цел. Вместо да постигнем Европа на равнопоставено висше образование, висшето образование в Европа беше превърнато в гимназиално, а университетите вече не са място за изследвания и съждения, а фабрики за обучение. Бяха въведени учебни програми, с които студентите не бяха в състояние да се справят. Затова ако искаме да продължим процеса от Болоня, първо трябва да отстъпим крачка назад и да преразгледаме всички учебни програми, свързани с него. Можем да видим отзивите по улиците на университетските градове в Европа, където студентите протестират не срещу идеята за европейско образование, а срещу влошаването на състоянието на висшето образование уж в името на европейската идея.
<P>
И в заключение, Вашият европейски социален пакт. Европейски социален пакт и социално-екологичен пакт. Съберете предприятията, синдикатите и главните екологични организации. Социалната защита не е възможна без защита на околната среда. Това е новата идея и за членовете от десницата тя е една от добрите идеи на г-н Саркози във Франция; беше наречена "Grenelle" или кръгла маса по въпросите на околната среда. Считам, че е време за брюкселска кръгла маса по въпросите на околната среда, която да събере всички социални партньори и главните представители на екологичните организации. Ако поемете по този път, ще постигнем съгласие и Европа ще бъде решението. Колкото до инструментите, ще трябва да ги разработим заедно.
<SPEAKER ID="016" NAME="Timothy Kirkhope" LANGUAGE="EN">
Г-н председател, доволен съм, че в този ключов момент за работата на Европейския съюз Испания поема председателството на Съвета.
<P>
Заедно с Гърция и Португалия членството на Испания в Европейската общност беше ранен пример за начина, по който Европа може да спомогне за насърчаването и подкрепата за нова демокрация - път, последван успешно от много други след 1989 г.
<P>
Испанските членове на Парламента от всички партии имат голям принос за работата на залата, заемайки видни постове и в Парламента, и в групите. Въздействието им е значително и в този контекст искам специално да поднеса почитанията си към нашия приятел Jaime Mayor Oreja, една от най-влиятелните личности в Парламента.
<P>
Председателството стартира в критичен момент за Европейския съюз и му пожелавам успех, но признавам, че имам някои опасения. Обърка се още през първите дни на встъпването в длъжност. Предположението, че Европейският съюз вместо просто да съгласува плановете за икономическо развитие ще е в състояние да наложи задължителна икономическа политика, предвиждаща санкции и коригиращи действия срещу държавите-членки, които не я спазват, е силно смущаващо.
<P>
То отразява изключително старомодния социалистически подход на управление и контрол над икономическата политика, който не е уместен за справяне с проблемите на 21 век. Без да се меся в политиката на Испания, в Обединеното кралство има поговорка, която казва, че първо трябва да сложим в ред собствената си къща. Социализмът не го прави.
<P>
Това, което ни е необходимо, са икономически политики, които зачитат правата на нашите държави-членки, насърчават обмена на добри практики и акцентират върху добавената стойност за ЕС; политики, които защитават ползите от вътрешния пазар и ги умножават; политики, които създават климат, в който предприемачите и стопанските субекти преуспяват и така създават работни места, повишават стандарта ни на живот и допринасят за по-стабилно общество.
<P>
Ние от групата ECR възлагаме големи надежди на стратегията "Европа 2020", която да послужи като рамка за устойчива, конкурентна европейска икономика, и сме изготвили собствени допълнителни предложения, които се надяваме, че ще бъдат от полза за обсъждането.
<P>
Искам да кажа няколко думи по отношение на външната политика. Знам, че тази област е засегната в програмата на председателството, но искам да посоча един въпрос, който е споменат, но не му е отдадено нужното внимание според мен. Говоря за Иран. За нелегитимното му, брутално и опасно правителство, към което трябва да подходим твърдо. Ако гледаме сериозно на неразпространението на ядрените оръжия, иранското правителство трябва да разбере, че макар да имат право да използват ядрена енергия за мирни цели, няма да им бъде позволено да заблудят света, преследвайки амбициите си да разполагат с ядрени оръжия. Просто не може да се вярва на режим, който прибягва до убийства и насилие, за да потиска собствения си народ, народ, излъган с избора на правителство. Трябва да предприемем действия.
<P>
Испанското председателство започва работа с натоварен дневен ред. Нашата група ще преценява неговите предложения и инициативи според качествата им. Ако предложи прогресивни политики за стимулиране на икономическия растеж, за справяне с изменението на климата, за укрепване на личната свобода и отговорност и за насърчаване на сътрудничеството на световно равнище, където споделяме общи интереси - всички са области, в които Европа може да предложи ползи, вместо да налага бреме.
<P>
Ако го направи, то тогава ще има нашата подкрепа.
<SPEAKER ID="017" NAME="Willy Meyer" LANGUAGE="ES">
Добре дошли, г-н Родригес Сапатеро. За съжаление, моята група счита, че програмата Ви не решава основните проблеми. Според нас основното изискване към председателството трябваше да бъде да коригира настоящата икономическа политика чрез публична намеса в икономиката и, разбира се, чрез регулиране на пазара с прогресивни фискални политики.
<P>
Рецесията в Испания и Европа и данните за безработицата, подобни на които не са наблюдавани от 30-те години на 20 век, са последица от ненамесата на пазара и в стратегически производствени сектори, включително и във финансовия сектор. От тази гледна точка, за съжаление, няма нищо ново в програмата Ви. Приходите от заетостта са в неблагоприятно положение, а капиталовите печалби - в привилегировано, тъй като няма хармонизация на фискалните политики, а като част от либерализирането на услугите европейският социален модел се разпада.
<P>
Член 43 и член 49 от Договора защитават модел, който облагодетелства пазара и свободата на пазара за разлика от правата на работниците и, както добре знаете, вече има решения на Европейския съд, легализиращи социалния дъмпинг. Такава е действителността. Следователно, за съжаление, тази част от програмата Ви, която за нас е съществена, не променя нищо и не въвежда нищо ново. С други думи, противоречи на мотото на испанското председателство "Иновация за Европа".
<P>
Тук конкретно няма иновация. Има приемственост поради избирането на г-н Барозу, на което ние се противопоставихме - макар Вие, разбира се, да го подкрепихте - и считаме, че тази приемственост е пагубна за европейския модел.
<P>
По отношение на външната политика не сме съгласни, че е необходимо да увеличим военния си капацитет. Картините от бедствието в Хаити, където са изпратени военни хеликоптери и военноморски пехотинци, са пагубни за нас. Много пагубни. Не това е нужното при бедствия като това в Хаити. Нужна ни е гражданска защита. Нужни са ни лекари, архитекти и хора, които да облекчат болката от трагедията.
<P>
И накрая, г-н Сапатеро, срещата на върха с Мароко. Не сме съгласни със статута на напреднала държава по отношение на Мароко, докато на хората от Сахара не е позволено да упражняват правото си на самоопределение и са непрекъснато подложени на преследване, повтарям, непрекъснато подложени на преследване от страна на мароканските органи. Не сме съгласни със срещата на върха. Считаме, че е необходима европейска среща на върха относно правото на самоопределение на хората от Сахара.
<P>
По отношение на Израел трябва да сме много по-стриктни в политиката за съседство и да гарантираме, че член 2 от споразумението за асоцииране като част от политиката за съседство се съблюдава, тъй като Израел системно не зачита международното право.
<SPEAKER ID="018" NAME="Marta Andreasen" LANGUAGE="EN">
Г-н председател, благодаря Ви. Г-н Родригес Сапатеро, слушах внимателно предложенията Ви за испанското председателство и мога единствено да Ви пожелая успех. Сега ще посоча факт от действителността.
<P>
Представлявам Югоизточна Англия и много от моите избиратели - както и други европейски граждани - от дълго време търпят злоупотреби с урбанизацията по брега на Средиземно море и в други части от Испания. В Парламента бяха приети три доклада, приканващи настоятелно испанските органи да предприемат действия, но освен убеждението на неколцина политици и прокарването на нов закон за земята, не са предприети специални мерки в защита на хората, чиито права са нарушени.
<P>
Проблемите пред моите избиратели варират от драматичния случай с Len и Helen Prior от Бъркшир, които видяха къщата си съборена, понеже според органите не била построена в съответствие със закона за крайбрежието, до случаи като този на Doreen Snook, също от Бъркшир, в Аликанте и г-н Lohmann в Лансароте, които не могат да живеят в закупените от тях къщи заради липсата на подходяща инфраструктура и услуги.
<P>
Като гражданка на Испания се срамувам от случващото се в моята държава. Сериозно съм загрижена за бъдещето на испанския туризъм сега, когато пресата отразява неблагоприятната участ на тези хора.
<P>
(ES) Г-н Сапатеро, сега ще се обърна към Вас на родния Ви език, който също е и моят роден език.
<P>
Пострадалите хора не са богати, просто са използвали плодовете от труда си да си купят къща в държава с мек климат и добър народ, място, където да живеят, след като се пенсионират. Тези хора трябва да плащат несправедливо хонорари на адвокати и други експерти, за да се защитят в съда без кой знае какъв шанс за успех.
<P>
(EN) Европейският съюз убеждава населението си, че целта му е да запази мира в Европа. Положението, което описах, дали допринася за мира в Европа?
<P>
Твърдите, че ще изведете Европа от кризата. Ако не можете да решите проблема, който посочих, доколко може да Ви се вярва, че ще намерите решение за финансовата криза в Европа? Г-н Сапатеро, искаме решение сега. Искаме хората да могат да живеят в къщите, които са си купили. Ако това не е възможно, те трябва да получат справедливо обезщетение, което да им позволи да закупят подобен имот.
<P>
Парламентът единствено отправя заплахи да замрази плащанията на субсидии за Испания, но Ви уверявам, че ако положението не бъде решено по време на испанското председателство, ще направя всичко възможно да превърна заплахата в действие.
<SPEAKER ID="021" NAME="Francisco Sosa Wagner" AFFILIATION="NI">
(ES) Доволен съм да бъда на този много специален форум с председателя на испанското правителство, когото ценя много високо още от времето, когато беше отличен студент по право.
<P>
Считам, че по пътя на случайността ротационното председателство на Европейския съюз предоставя на моята страна най-добрата възможност да покажем още веднъж, че Испания желае да играе решаваща роля в Европа.
<P>
Както каза председателят, присъединяването към Европа беше мечта за испанския народ през дългите години на диктатура. Затова сме особено щастливи да бъдем тук и да се наслаждаваме на опита, защото знаем, госпожи и господа, че Съюзът на държавите-членки, който представляваме тук, е единственият отговор на проблемите пред света, тъй като традиционните държави не са в състояние да предложат ефективни решения.
<P>
Много е важно Европа да намери своето място, самоопределяйки се и защитавайки ценностите, които създаде в люлката на революциите, в книгите, написани от блестящи умове, и в гласа на народите си. Ценностите са свободата, върховенството на разума, светската държава и солидарността. Затова знам, г-н председател, че желаете да се възползвате максимално от възможността и да приложите Договора от Лисабон.
<P>
Съгласен съм с предложените от Вас цели, макар че някои от тях са неясни и не успяват да разграничат единичните от основните въпроси. Целта, свързана с изменението на климата, ме кара да считам, че европейската политика, прилагана от Комисията, е правилната, макар и да не успя в Копенхаген. Важното е небрежното отношение от страна на толкова много нации да бъде прекратено, защото милиардите жители на Земята не би трябвало да плащат за последиците от егоизма на богатите общества.
<P>
Също така бих поставил по-голямо ударение на защитата на правата на човека в света. Когато Европейският съюз е обвиняван, че е бюрократична организация без душа, хората забравят, че душата му е нашата Харта на основните права. Във връзка с това считам, че испанското председателство трябва да се ангажира със следните въпроси: не трябва да провежда срещата на върха с Мароко, докато Мароко не започне да спазва резолюциите на ООН по отношение на Сахара - структура, на която сте се позовавали и в други случаи.
<P>
В Куба и Иран трябва да насърчите общи действия за признаване на организациите, които се противопоставят на правителствата, в тон с вчерашното ни разискване. Ако правата са душата ни, душата на Европа, ще си позволя да Ви напомня да поставите по-силен акцент, както правилно посочихте в изказването си, върху общата енергийна политика, която е гръбнакът на Европа. В противен случай се спъва всичко и дори международната политика рискува да изчезне като дим.
<P>
Накрая, искам да Ви напомня да не забравяте обещанието си да предоставите на градовете Сеута и Мелиля статут, сходен с този на най-отдалечените региони.
<P>
В заключение: уважаеми г-н Сапатеро, приятелю Хосе Луис, желая Ви успех за доброто на силната, федерална Европа, в която и двамата вярваме.
<SPEAKER ID="022" NAME="Хосе Луис Родригес Сапатеро" LANGUAGE="ES">
Г-н председател, първо искам да благодаря за духа и съдържанието на изказванията, направени от името на различните парламентарни групи тази сутрин.
<P>
Ще обърна внимание на най-важните въпроси, като започна с г-н Daul. Благодаря Ви за думите по отношение на положителните усилия за икономическо управление, за обща икономическа политика. Повдигнахте въпроса за целта на такова икономическо управление, на подобна икономическа политика или, ако извините израза, предложихте идеологическо впускане в изпълнимите постулати на социално-демократическа идея или проект. По-специално разбрах, че сте резервиран по отношение на безразборното увеличение на публичните разходи и предпочитате благоприятна за предприятията среда.
<P>
Искам да изясня нещо. Не е свързано с изказването ми, но отговаря на политическите ми убеждения. Категорично подкрепям Пакта за стабилност. Категорично подкрепям фискалния баланс през целия икономически цикъл. Случаят е такъв, че в първите си четири години, преди финансово-икономическата криза, правителството, на което бях и все още съм председател, реализира излишък в публичните финанси и намали дефицита до 32% от БВП. Затова промених мнението си. Дефицитът и излишъкът са инструменти, зависещи от икономическия цикъл. Аз, като повечето от европейските правителства, подкрепям прилагането на фискален стимул, който води до бюджетен дефицит, а публичните средства нарастват леко, тъй като намаляха частните инвестиции. Това не е идеологически проблем, а реален. Финансовата криза причини замразяване и застой в частните инвестиции и кредитите за частния сектор. Изглежда разумно, че единственият начин да се компенсира донякъде забавянето в икономиката беше с публично стимулиране. Това трябва да бъде коригирано, доколкото обстоятелствата го позволяват, и да се върнем към Пакта за стабилност.
<P>
Също като в други страни и в моята държава ще е налице, и на практика вече е налице, голям бюджетен дефицит. Мога да ви уверя обаче, че моята държава ще изпълни ангажиментите си към Комисията до 2013 г. и ще продължи по пътя към стабилност и заложените 3% дефицит. За да го постигнем, както знаят в Комисията, имаме план за строги икономии, стриктен план за финансова консолидация. Стриктен е по отношение на публичните сметки и ние ще го приложим.
<P>
Съгласен съм, че трябва да създадем среда, която е благоприятна за предприятията, икономическата дейност, предприемчивостта и конкуренцията. Всъщност в изказването си се застъпих твърдо за общ енергиен пазар и европейски цифров пазар. Това не е нищо друго освен насърчаване на икономическата свобода, предприемчивостта и търговията между европейците в областта на енергетиката, както и на конкуренцията, защото тя снижава цените и насърчава технологичните иновации. В цифровата сфера, на която акцентирах изрично тук днес, залагаме до голяма степен на бъдещето, доколкото насърчаваме електронната търговия и трансфера на всички продукти, понастоящем генерирани в комуникационните технологии, които представляват все по-голям процент от брутния вътрешен продукт.
<P>
Затова нашето предложение и нашият план е Стратегия 2020 да способства за Европа без търговски бариери, в полза на конкуренцията, иновациите и предприемаческата среда в Европа. Освен това правителствата трябва, доколкото е възможно, не да коригират средата за икономическа активност, а да се намесват с цел да коригират средата, която благоприятства спекулациите независимо дали те са финансови или имотни. Има разлика. Понякога поради определени причини се насърчават спекулациите, умишлено или не, във финансовата сфера или в сферата на недвижимото имущество. Испания стана тяхна жертва, както и някои граждани, не само британци. Такава е волята на правителството в рамките на неговата компетентност. Трябва да знаете, че в Испания съществува разпределение на компетентността, която не е съсредоточена единствено в централното правителство, но и в автономните области и общинските съвети. Има, разбира се, закони и съдебни процедури, наясно съм с казаното и ще предприемем действия.
<P>
Затова икономическа среда в полза на предприемаческата дейност, предприемчивостта и иновациите, но не и на финансовите спекулации и спекулациите с недвижимо имущество.
<P>
Разбира се, подкрепям разумния фискален натиск, а не противоположен модел, тъй като откакто съм в управлението, намалих данъците за стопанските субекти, данъка върху доходите на работниците и облагането на физическите лица. Подкрепям философията на интервенция по отношение на данъчното облагане и фискалната политика.
<P>
Накрая, искам да кажа на г-н Daul, че разбрах позицията на неговата група, която е най-голямата в залата, относно ролята на председателя на Съвета - постоянния председател - и на Парламента. Считам въпроса за важен. Подкрепям всички европейски институции, големите европейски институции, да поддържат постоянни отношения с Парламента. При положение, че искаме да направим Европа по-голяма, трябва да действаме към Парламент с по-големи правомощия. Това е моето мнение.
<P>
Г-н Schulz, благодаря за думите Ви. Убеден съм, че принципите на Европейския съюз са тясно свързани с принципите на социалната демокрация и че социалната демокрация е залегнала в основата на концепцията за европейската идея и европейските идеали. Искам да заявя - въпреки въздействието на други идеи, при прилагането на които е имало много проблеми - нашия ангажимент към визията за социално сближаване, визия, в която е от съществено значение демокрацията да бъде социална по своя характер.
<P>
Г-н Verhofstadt, изключително съм благодарен за Вашите думи. Съгласен съм практически с всичко, което казахте. По отношение на координацията и провала на Лисабон откритата координация не успя. Наясно сме с това. Преразгледахме я през 2004 г. и сега или трябва да подходим сериозно, или през 2020 г. отново ще кажем, че не проработи. Управлението изисква общностен метод. Не знам защо някои сред вас се учудват на думите "санкции" и "изисквания". Много от действащите решения на Европейския съюз включват санкции. Ако не се спазват директивите или Пактът за стабилност, е естествено да има санкции. И това има резултат. Парламентът трябва да е наясно, защото Европейският съюз трябва да е наясно, че нещата, които сме извършили заедно, дават добри резултати. Неща като еврото, Пакта за стабилност и вътрешния пазар, който трябва да бъде развит и разширен, тъй като е едно от основните ни средства за постигане на растеж и конкурентоспособност.
<P>
Напълно съм съгласен с предложението Ви относно Копенхаген и последващата стратегия, новата стратегия. Считам за интересна инициатива да има висш орган по въпроса и е вярно, че в Копенхаген не постигнахме желаните резултати. Вярно е, че Европа зае положителна позиция, но не такъв беше резултатът.
<P>
Г-н Meyer, моите уважения, но не съм съгласен с някои неща. Разбира се, освен факта, че Европейският съюз не разполага с компетенции например относно финансовата политика, не представих консервативна програма, а обратно, програма за реформи. Преди всичко програма за спестяване на време в бъдещето, за предвиждане на бъдещето, което според мен е най-добрият начин да продължим напред с една прогресивна програма. Прогресивна е тази програма, която съзира промените, предвижда ги и е способна да ги осъществи. Надявам се и вярвам, че Европейският съюз ще бъде в крак с тях.
<P>
Уважавам позицията Ви относно Мароко, но не я споделям. Северна Африка, и особено Мароко, е от стратегическо значение за Европейския съюз. Нека гарантираме, че процесът на модернизация напредва чрез диалог и сътрудничество и да оставим посредничеството в решаването на конфликта в Сахара на подходящата организация - на ООН - която предприема стъпки, подкрепяни и уважавани от правителството на Испания.
<P>
По отношение на Хаити, вярно е, че често виждаме хеликоптери и изтребители, които свързваме с конфликти и бомбардиране на части от планетата ни, и ни е трудно да ги приемем. Често е тежко за съвестта и убежденията ни, но трябва да кажа, че за мен лично доставянето на храна, опазването на реда и спасяването на животи с хеликоптери и военноморски пехотинци заслужава похвала.
<P>
(Ръкопляскания)
<P>
За мен лично заслужава похвала. Ако Европа разполага със сили за бързо реагиране, каквито се надявам, че ще имаме, ще подкрепя предложението на г-н Барние. Както беше казано тук, ще има цивилни и военни подразделения, което да ни позволи да предприемем ефективни действия в най-кратък възможен срок при наличните ресурси.
<P>
Отбелязах си предложенията Ви, г-жо Andreasen. Разбира се, ще потвърдя пред представителите от групата на Зелените/Европейски свободен алианс, че съм съгласен с много от предложенията Ви, които направихте в изказването си. Цялото ми изказване беше насочено към устойчивия растеж, съобразен с околната среда. Съгласен съм с Вас, че електрическият автомобил е или трябва да бъде предпоставка за насърчаване на друг тип транспорт. Отбелязах си предложението Ви в социалния пакт важно измерение да е екологичната устойчивост и, разбира се, съм дълбоко убеден, че бъдещето на иновации, конкурентоспособност и производителност се основава на т.нар. "зелена икономика". Основава се и на потенциала на комуникационните технологии, както и на обща или единна визия за енергията, както каза г-н Sosa Wagner, тъй като тя е основна за съществуването на Европейския съюз в бъдеще.
<P>
Г-н Kirkhope, съгласен съм с Вашия коментар за личността на моя сънародник г-н Mayor Oreja, но не съм съгласен с Вас, че има каквото и да е предложение за засилен контрол или за по-голяма централизация в идеите, инициативите и политическото предложение, което представих в залата. Напротив, това е политическа инициатива за разширяване и обхващане на повече сфери от вътрешния пазар, както и за по-голяма конкурентоспособност и повече иновации. За обединяване на силите ни. Обединяването не означава контролиране или ръководене. Точно обратното, обединяването на силите е по-демократично, обединяването насърчава сътрудничеството.
<P>
За мен по-лошото е да продължим да работим като 27 малки, централизирани системи за контрол, тъй като в глобалния свят това ще означава, че нашите конкуренти, които имат вътрешни пазари и общи политики като САЩ, Китай и Индия, ще имат предимство пред нас. Много скоро, ако не направим голяма промяна като европейци и не приложим новата ориентирана в по-голяма степен към Общността икономическа политика, ще видим как Индия или Китай ни задминават по отношение на производство и иновации.
<P>
Не, не се интересуваме - ако ми позволите така да кажа с цялото ми уважение - от контрол или намеса. Не това е предмет на разискването. Когато говорим за 2020 г. и правителство, имаме предвид колективните ни способности, съвместните усилия на 500 милиона граждани на един континент, който успя да създаде и даде начало на индустриалната революция, рационализирането на енергията и най-големите научни постижения. Ако всички тези сили бъдат обединени, ще сме способни да играем водеща роля, да отстояваме икономическия ни модел, модела ни за постигане на просперитет и благоденствие. Това са целите.
<P>
Разбира се - напълно съгласен съм - считам, че Европейският съюз има ясно становище по отношение на Иран. Иран трябва да зачита международните разпоредби и международната общност - и Европейският съюз трябва да наложи изискването Иран да зачита международните разпоредби по отношение на неразпространението на ядрени оръжия. Споделям притесненията и мнението Ви по въпроса.
<P>
Г-н Sosa Wagner, радвам се да бъда тук с Вас, на този форум, в тази голяма институция, по това време и за това разискване. Отбелязах си предложенията Ви. Напълно съгласен съм с казаното от Вас относно енергията, която като цяло беше акцентът на изказването ми. Главно енергията ще определи способността на Европейския съюз да бъде голям континент от политическа и икономическа гледна точка. Без съмнение ще бъдем по-силни икономически и политически при повече енергийни връзки и по-малка енергийна зависимост.
<P>
Както добре знаем, енергията определя хода на историята. Определя надмощието на дадени сили над други държави. Това става благодарение на контролирането и използването на енергията, но касае и спестяването на енергия.
<P>
Европейският съюз насърчава политика и ще продължи да го прави през следващите шест месеца на защита на основните права. Прави го интелигентно и стараейки се да гарантира постигането на напредък там, където очакваме, и се надяваме, че той е възможен. Там, където считаме, че да подадем ръка е по-доброто решение, отколкото да затворим врата. Затова ще подкрепим срещата на върха с нашия съсед Мароко. През цялото време ще насърчаваме защитата на правата на човека.
<P>
В обобщение, г-н председател, аз съм изключително благодарен за изказванията на всички оратори от различните парламентарни групи. Искам да изкажа уважението си към становищата на всички. Отбелязвам си по-преките, специфични въпроси, свързани с моята държава, която представлявам с най-голяма гордост, предвид постигнатото от нас през 25-те години, откакто сме част от Европейския съюз. Представлявам държавата си и с пълно смирение, защото сме тук, за да споделяме, и считам, че най-добрият начин за споделяне е смирението, готовността да се обединим, да се обединим заедно и да защитаваме големия идеал на Европейския съюз заедно.
<P>
(Ръкопляскания)
<SPEAKER ID="023" NAME="Жозе Мануел Барозу" LANGUAGE="FR">
Г-н председател, считам, че има принципно съгласие относно приоритетите на испанското председателство на Съвета, разбира се, с някои нюанси, свързани с позициите на различните политически групи, но един от въпросите фигурираше в някои от изказванията и искам да го спомена, а именно въпросът за европейската координация или приемственост независимо дали по отношение на отговора ни на природни бедствия извън Европа или в рамките на външните отношения например след Копенхаген, или по отношение на икономическата политика. Считам, че имаме решение на въпроса, което е да приложим Договора от Лисабон. Не е нужно да търсим надалеч.
<P>
По отношение на отговора ни на хуманитарните кризи, имаме известния доклад Барние, който също беше споменат днес. Това е доклад, който аз и ротационното председателство по онова време, австрийското, поискахме от колегата ви и мой добър приятел Мишел Барние. По онова време той не беше член на Комисията и по моя инициатива поисках от него да изготви доклада.
<P>
Изготвеният доклад имаше моята подкрепа и подкрепата на тогавашното председателство на Съвета. Впоследствие не беше приложен заради нежеланието от страна на Съвета; това трябва да е ясно. Затова трябва да положим повече усилия по въпроса за приемствеността във външната хуманитарна дейност на Европейския съюз.
<P>
Считам, че отговорът е залегнал в Договора от Лисабон. Имаме върховен представител, който е заместник-председател на Комисията и в същото време - председател на Съвета на министрите на външните работи.
<P>
Затова създадох в новата Комисия нов портфейл "Международно сътрудничество, хуманитарна помощ и отговор при кризи". Това ще е първата задача на новия член на Комисията, вероятно жена в случая, който ще трябва да работи заедно с върховния представител и със Съвета, за да можем да имаме един ден, вярвам, истинска външна служба, както и компетентност в областта на кризисните мерки и гражданската защита. Всичко дотук по първия въпрос.
<P>
Вторият въпрос касае международните преговори например в навечерието на Копенхаген. Тук също трябва да цитирам Договора от Лисабон, защото считам, че много хора не са го чели. Член 17: "С изключение на общата външна политика и политика на сигурност и на другите предвидени в Договорите случаи, тя осигурява външното представителство на Съюза".
<P>
Отсега нататък Комисията представлява Съюза във външните отношения, а не Европейският съвет. Без съмнение държавните и правителствени ръководители ще представляват собствените си държави. Но кой представлява Съюза във външните отношения освен общата външна политика и политика на сигурност (ОВППС)? Комисията.
<P>
Затова създадох портфейл климат и се надявам, че членът на Комисията, в случая жена, ще има в бъдеще подкрепата, необходима да представлява Съюза в преговорите след Копенхаген. Това също трябва да е ясно.
<P>
Третият въпрос касае икономическата политика. Тук също трябва да прочетем Договора от Лисабон. Някои считат, че икономическата политика е чисто национален въпрос. Не е така. Член 120: "Държавите-членки провеждат икономическите си политики като въпрос от общо значение и ги координират в рамките на Съвета". Член 121, параграф 2: "Съветът, по препоръка на Комисията, формулира проект на основните насоки на икономическите политики на държавите-членки и на Съюза, и докладва констатациите си на Европейския съвет", по-нататък - трябва да прочетете целия член - "За да осигури тясната координация на икономическите политики и устойчивото сближаване на икономическите показатели на държавите-членки, Съветът, на основата на доклади, представени от Комисията, прави преглед на икономическото развитие на всяка от държавите-членки и на Съюза".
<P>
Следователно имаме общ преглед. Освен това имаме нещо ново в Договора от Лисабон, а именно че Комисията вече отправя конкретни препоръки, особено, цитирам: "Когато се установи, че политиките на дадена държава-членка не са съобразени с общите насоки или че могат да нарушат правилното функциониране на икономическия и паричен съюз, Комисията може да отправи предупреждение до съответната държава-членка". И после: "Съветът, по препоръка на Комисията, може да отправи необходимите препоръки до съответната държава-членка".
<P>
Това е много интересно, защото и Парламентът има правомощия тук: "Председателят на Съвета и Комисията докладват на Европейския парламент резултатите от многостранното наблюдение". С други думи, отсега нататък разполагаме с механизмите в Договора от Лисабон - не е нужно да изобретяваме нищо ново...
<P>
(Коментар встрани от микрофона)
<P>
Не, да, разбира се, вече го направих. Не е нужно да ми подсказвате...
<P>
И истината е, че в Договора от Лисабон, ако в действителност искаме да го приложим, имаме нужните инструменти за гарантиране на координацията и приемствеността и не ни е необходимо политическо или идеологическо разделение по въпроса. Това имам предвид и затова трябва да подчертая тук днес: за пръв път имаме ново ротационно председателство на Съвета в Европейския парламент.
<P>
Испанското председателство поема голяма отговорност. То е първото ротационно председателство след влизането в сила на Договора от Лисабон. Освен това, както каза г-н Сапатеро - а той има пълното ми доверие заради ангажимента си към Европа - считам, че носим отговорността да приложим Договора както по буква, така и по дух. И буквата, и духът на Договора от Лисабон са пределно ясни.
<P>
Една по-силна Европа. По-силна Европа не заради институциите, а за да могат институциите да служат по-добре на реалните интереси на нашите граждани.
<P>
(Ръкопляскания)
<SPEAKER ID="024" NAME="Председател">
Благодаря Ви, г-н Барозу. Всички сме чели Договора от Лисабон и знаем, че не всичко е включено в него. Затова е толкова важно в съвместната ни работа да тълкуваме текста на Договора и заедно да планираме работата в Европейския съюз за много години напред.
<SPEAKER ID="025" NAME="Jaime Mayor Oreja" AFFILIATION="PPE">
(ES) Г-н председател на испанското правителство, искам да Ви кажа, че не се намираме просто в поредния период, в някой от периодите в и за Европейския съюз.
<P>
Това, което Вие и председателят Daul казахте, е вярно: Европейският съюз и европейците знаят, че основната им грижа е кризата. Тук днес обаче трябва също да се отбележи, че преди икономическата криза в различни избори с ниска избирателна активност европейците показаха признаци на нарастваща незаинтересованост и дистанциране от европейските институции.
<P>
Следователно се прояви кризата на ценностите преди и по време на процеса на европейска интеграция. Казвам го, защото предвид очевидния тласък, който ще бъде предоставен от Договора от Лисабон, разполагаме с първата си възможност да преодолеем разрива между европейците и европейските институции.
<P>
Следователно се намираме - или поне следва да се намираме - в период на преход и промяна, както споменахте. Искам обаче да кажа, че първото предизвикателство, пред което ни предстои да се изправим, е да съумеем да открием повратния момент в процеса, в който европейците се дистанцираха от европейската политика.
<P>
Преходите винаги предоставят възможности. Носят и риск, но очевидно искам да Ви насърча да имате няколко ясни идеи, които винаги могат да бъдат представени пред всички европейци. Затова искам да кажа, че промяната в нагласата на всички европейски институции, на всички нас и на националните правителства и парламенти, на политиците е несъмнено много по-важна от Договора от Лисабон сам по себе си. Не е достатъчно Договорът от Лисабон да влезе в сила, за да можем да говорим за преход и промяна в Европейския съюз и амбиция в европейския проект.
<P>
Затова искам да Ви кажа, че основната амбиция е европейците да ни разбират по-добре, тъй като не ни разбират. Езикът ни е неразбираем и понякога непонятен и затова трябва да знаем как да кажем, че това само по себе си е проблем и предизвикателство, за да се доближим до европейците. Трябва да отделим много повече време, много повече политическа енергия и много повече политически устрем, за да гарантираме, че европейците ни разбират.
<P>
Госпожи и господа, благодарение на Договора от Лисабон всички председателства ще бъдат отделни, различни и по-взискателни и ще изискват от нас да се жертваме повече и да сме по-великодушни от всякога. Затова искам да кажа, че съм доволен да обявя днес, че испанската партия "Partido Popular" подкрепи целите на испанското правителство за европейското председателство в толкова важен момент за Европейския съюз.
<P>
Сега трябва да ги осъществим по правилния начин. Ще ви кажа как не трябва да се преценява испанското председателство. Няма да се оценява по броя на срещите, които ще проведем. Критерият за добро председателство не са традиционните речи, възвишените думи или обичайните дела. Ще бъде оценено според резултатите, реалностите, способността ни да променяме нагласата си - във всички европейски институции - и способността ни да отдаваме приоритет на действителните проблеми, които имат европейците. Това е единственият начин наистина да се доближим до всички европейци.
<P>
(Ръкопляскания)
<SPEAKER ID="026" NAME="Juan Fernando López Aguilar" AFFILIATION="S&amp;D">
(ES) От името на делегацията на социалистите в Европейския парламент, който, както казахте, е Европейският парламент с най-голямото представителство и демократически най-силният в цялата история на Европейския съюз, искам да се присъединя към изказаното изключително сърдечно приветствие към испанския председател на Европейския съюз, както и да му пожелая успех в този ключов момент.
<P>
Моментът е ключов поради влизането в сила, най-накрая, на Договора от Лисабон. Ключов е и заради влизането в ход на новите институции: нова Комисия, постоянен председател на Съвета и върховен представител на Европейския съюз. Преди всичко обаче е ключов, защото ни предоставя възможност да направим нужното чрез Договора от Лисабон и новите институции, а именно да намерим изход от най-сериозната и тежка криза от 80 години насам, която има сериозни икономически, финансови и социални последици.
<P>
От 10 години европейските граждани са свидетели на институционален дебат, а на 7 юни гражданите избраха Парламента, който представлява 500 милиона души. Хората ни наблюдават, имат очаквания и искат отговори от нас. Искат координация и контрол там, където липсваше управление, и в отговор на липсата на прозрачност и алчността искат възстановяване на отговорността. Следователно искат от нас да излезем от кризата и то в по-добро състояние, но верни на нашия модел.
<P>
Затова считам, че испанското председателство с право като начало потвърждава ценностите: значението на равенството. Европейският съюз е изграден на основата на равенството: равенство пред закона, но и равенство като гръбнака на социалния модел, борба с изключването и дискриминацията, защита на най-слабите в обществото, ангажимент по отношение на борбата с насилието между половете и европейска система за защита. Изграден е и върху качеството като средство за бъдещето в областта на иновациите, образованието и обучението, които винаги са били начин за откриване на нови възможности за онези, които понастоящем не разполагат с тях.
<P>
Освен това председателството има право по отношение на същината и посочи значението на Стратегия 2020, която признава провала на Лисабонската стратегия, поради който не сме щастливи или доволни, и че трябва да се ангажираме с повече иновации и по-добри енергийни източници. Имаме и Европейската служба за външна дейност (ЕСВД), която е от значение за Хаити, както и план за действие по отношение на пространството на свобода, сигурност и правосъдие.
<P>
Ако позволите, искам да кажа, че са прави в позицията си и в смелостта да насърчат промяна в лицето на националните предразсъдъци и на спада или отказа...
<P>
(Председателят отнема думата на оратора)
<SPEAKER ID="027" NAME="Izaskun Bilbao Barandica" AFFILIATION="ALDE">
(ES) Г-н Сапатеро, председател на ротационното председателство, искрено Ви желая късмет и успех, тъй като ще е за доброто на Европа и нейните граждани.
<P>
Кризата изисква глобално мислене и локални действия, но трябва да обедините сили с всички. Възползвайте се от успешните местни и регионални модели, основаващи се на реалната икономика, на сътрудничеството между публичния и частния сектор и близостта до хората. Включете регионите, създайте процеси на вземане на решения с тях. Така също ще бъде приложен Договорът от Лисабон, който им предоставя роля за пръв път.
<P>
Вашата програма забравя регионите и не изяснява как ще бъде приложен протоколът относно субсидиарността. Поемайте рискове, въвеждайте новости, но спечелете малко доверие, защото никой тук не вярва на думите Ви, след като Испания намали своя бюджет за иновации.
<P>
Доволна съм, че подкрепяте равенството между мъжете и жените, но програмата Ви е написана в мъжки род и дори не загатва идеята за половете. Не е ли това лош признак?
<P>
По отношение на Страната на баските работете за мир, подкрепете производителната икономика, прокарайте високоскоростна влакова линия и интегрирайте финансовата ни система, полицията и езика ни в европейските институции. Европа ще бъде изградена чрез обединение на хората, знанието, волята и политическата реалност. Това означава Парламент, в който, ако мога да кажа, представихте програмата и графика си незадоволително и твърде късно и който заслужава определено уважение, каквото не забелязах дори и на официалното откриване на 8 януари.
<SPEAKER ID="028" NAME="Raül Romeva i Rueda" AFFILIATION="Verts/ALE">
(ES) Г-н премиер, добре дошли. Боя се обаче, че председателството Ви рискува да бъде счетено за политически крокодил, т.е. с голяма уста, представяща големи идеи, но в крайна сметка без уши, с които да слуша.
<P>
Нищо няма да ме зарадва повече, уверявам Ви, от това да мога да Ви поздравя след шест месеца за това, че сте въвели мерки, които позволяват да излезем от кризата - нещо, което действително изисква по-голямо и по-добро икономическо правителство - и че сте реорганизирали Европейския съюз от социална, екологична и демократична гледна точка.
<P>
Но днес, трябва да призная, ме притеснява фактът, че в програмата на председателството целите на плановете за стимулиране например са несигурни, а икономическото правителство на Съюза се споменава бегло.
<P>
Освен това, за да успеем с реална финансова реформа, която включва европейски ресурси с цел изготвяне на социална политика и която със сигурност има зелено, екологично измерение, трябва ясно да покажем, че тези, които замърсяват, трябва да си плащат, и че това важи и за онези, които се държат по мошенически и безотговорен начин, независимо дали са банки, многонационални предприятия или тези, които не плащат данъци. Обаче също така виждам плахост в предложенията Ви и твърде много отстъпки пред онези, които безсрамно залагат нашето социално и екологично настояще и бъдеще.
<P>
Сигурно е, че има много планирани срещи на върха по време на председателството Ви независимо дали с държавите от Латинска Америка или региона на Средиземно море, но искам да изкажа опасенията си по два въпроса. Първият е решението Ви да преразгледате всеобщата компетентност, тъй като това ни прави по-слаби, когато се сблъскваме с геноцид и световни престъпници независимо дали в Израел, Китай или Гватемала, а вторият е, когато например в случая със Сахара или Колумбия, наред с много други, търговските споразумения имат предимство пред защитата на правата на човека.
<P>
В заключение обаче ще Ви поздравя и ще изкажа подкрепата си по един конкретен въпрос, а именно равенството между мъжете и жените. Да, тук Ви се доверявам, виждам потенциал, считам, че можете да направите много, защото сте го заслужили в много области. Надявам се и вярвам - и ще имате подкрепата на Парламента, ако продължавате да го правите - че ще продължите да служите за пример на много други държави, които изостават в това отношение.
<SPEAKER ID="029" NAME="Adam Bielan" AFFILIATION="ECR">
(PL) Г-н председател, г-н Родригес Сапатеро, Вашата страна поема председателството в изключително труден момент - последната, надявам се, фаза от най-тежката икономическа криза, засегнала нашия континент през последните 80 години. Затова е напълно разбираемо, че направихте връщането към пътя на икономическото развитие и борбата с безработицата Ваши основни приоритети за следващите шест месеца. Но ако говорим за нарастването на конкуренцията в европейската икономика, трябва да помним, че това не може да бъде постигнато без реформа на икономиката и без завършването например на изграждането на общия пазар или без борба срещу възраждането например във Франция на икономическия национализъм.
<P>
Доволен съм, че въпросът за енергийната сигурност също е включен в приоритетите на Испания. Г-н Сапатеро, аз съм от Полша, която разбира по-добре от повечето държави необходимостта да се разнообразят доставките на материали за производство на енергия. Това означава разнообразяване на източниците на доставки, а не само на каналите за разпределение, както се опитват да ни убедят лобистите, работещи за руската фирма "Газпром". Надявам се, че след шест месеца ще можете да покажете някакъв реален успех и в тази област.
<P>
Накрая, въпросът за разширяването на ЕС, който г-н Моратинос правилно прецени неотдавна като въпрос от фундаментално значение. Днес провеждаме разисквания в момент, когато нашата важна съседка Украйна, която е важна съседка и от гледна точка на енергийната сигурност, издържа следващия си изпит по демокрация. Надявам се, че след шест месеца ще можем да кажем, че Украйна е по-близо до членство в Европейския съюз.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Г-н председател, описвайки приоритетите за потребителите, испанското председателство отдели общо два реда за програмата за управление. Това показва значението, което то придава на защитата на потребителите. Затова се чудим какво възнамерява да прави председателството по отношение правата на своите граждани. Има ли намерение да ги опазва като преработи и ограничи предложената пълна хармонизация или като ограничи обявените ангажименти?
<P>
Липсата на визия в социалния сектор не е само по отношение на потребителите. Безработицата, като последица от неотдавнашната криза, засяга тежко гражданите на Съюза и те очакват да бъдат предприети действия. Младите хора по-специално са в много трудно положение. Като отговор председателството подкрепя възможностите за наемане на младежи чрез програми за чиракуване, с което задълбочава експлоатацията им и прекомерните печалби на предприятията. Призоваваме испанското председателство да преразгледа програмата си, за да запази постоянните работни места за своите граждани.
<SPEAKER ID="031" NAME="Rolandas Paksas" AFFILIATION="EFD">
(LT) Аз също се надявам, че испанското председателство ще бъде успешно и че в допълнение към изложените приоритети Испания ще отдели внимание на един проблем, който е особено важен тези дни, а именно човешките права и свободи. След едно разследване на парламента на Литва на затворите на ЦРУ се разбра, че в друга държава, в европейска държава, е била създадена инфраструктура за незаконно задържане на хора. Европейският съюз и САЩ са като два крайъгълни камъка на световната политика и икономика, съюзници и партньори с равни права, но това не означава, че агентите на ЦРУ имат право да господстват в суверенни държави в собствения ни заден двор. Считам, че Европейският парламент трябва да поднови своето разследване на незаконното преследване на хора и хвърлянето им в затвор в европейските държави. Заключенията от това разследване трябва да бъдат оформени в документ, който задължава държавите-членки да гарантират правата и свободите на всеки гражданин безусловно.
<SPEAKER ID="032" NAME="Frank Vanhecke" AFFILIATION="NI">
(NL) От изявленията на испанското председателство по отношение на имиграционната политика и граничния контрол лъха едновременно и топло, и студено, което е много любопитно. По-специално убеждението на Испания, че такива въпроси трябва да се регулират на европейско равнище, звучи доста кухо предвид неотдавнашното масово легализиране на нелегални имигранти в тази страна; за което, да речем, по-северните европейски държави също скоро ще трябва да платят без дори да имат думата по въпроса. Освен това ме изненадва, че испанското председателство продължава да поддържа активна имиграционна политика във време на сериозна икономическа криза, когато никой не знае колко милиона европейци са безработни. Това, което всъщност е необходимо да направим, е да затворим границите си, да сложим реална преграда пред имиграцията и да окажем икономическа подкрепа на държавите, които се нуждаят от такава. По-нататъшната мащабна имиграция, която Вие подкрепяте, може само да доведе до мащабни проблеми.
<SPEAKER ID="033" NAME="Werner Langen" AFFILIATION="PPE">
(DE) Г-н председател, г-н Родригес Сапатеро, трябва да Ви поздравя за Вашето красноречие. Но какво всъщност искате да кажете? Какво е Вашето послание към нас? В какво е същността на това, което казахте? Слушал съм много изказвания - Вие сте 32-ия ръководител на правителство, когото съм слушал - но рядко съм чувал нещо толкова неангажиращо като съдържание. С оглед на кризата, предстоящата среща на върха, необходимата стриктност при регулирането на финансовия пазар и факта, че Съветът е оставил Комисията сама да се справя през последните няколко месеца, къде е Вашата стратегия?
<P>
Г-н Schulz трябва да е бил в друга зала, след като препоръчва да възприемем тук модела на Вашето испанско правителство. Искам да подчертая нещо съвсем ясно: Европа не може да си позволи 20% безработица. Тогава какво толкова му е хубавото на този испански модел? Как реагирахте на кризата? Как можете да съгласувате нещата тук? Ние Ви призоваваме да бъдете лидери. Тогава ще Ви подкрепим. Но какво можем да направим с нещо толкова неангажиращо? Разбира се, че сме против насилието в семейството, кой не би бил? Единственото Ви конкретно предложение беше електрическият автомобил - и с оглед на кризата и срещата на върха - само това ли можете да предложите, г-н Сапатеро? Учуден съм също от факта, че председателят на Комисията трябваше да Ви прочете Договора що се отнася до съгласуване на икономическата политика, а Вие слушахте много внимателно, защото очевидно за пръв път го чувате.
<P>
Мога само да Ви кажа, че трябва да се вслушате в препоръките на Вашия съпартиец г-н Алмуния. Той се противопостави на опозицията от страна на Съвета по отношение на Пакта за стабилност и растеж. Той е пример, който трябва да следвате. Помогнете му да утвърди Пакта за стабилност и растеж. Помогнете му за това и ще ни спечелите на Ваша страна. Но с този неангажиращ, нереален подход няма да постигнем никакъв напредък в Европа.
<SPEAKER ID="034" NAME="Hannes Swoboda" AFFILIATION="S&amp;D">
(DE) Г-н председател, г-н действащ председател на Съвета, не мисля, че г-н Langen е слушал много внимателно, защото в противен случай би чул споменаването на ясна стратегия за модернизация и социален пакт. Не съм изненадан, че не сте чули за споменатия социален пакт, защото той е важна част от стратегията. Г-н Сапатеро съвсем определено спомена безработицата, включително безработицата в неговата страна. Безработицата като цяло е нещо, което ни тревожи. Но той не е отговорен за това, а отговорни са онези, които през последните няколко години провеждаха политика за максимално дерегулиране. Онези измежду вас, които изиграха своята роля за предизвикване на случващото се, носят отговорността.
<P>
Този социален пакт е необходим точно сега, защото знаем - и по този въпрос сте прав, макар и отчасти - че трябва да консолидираме нашите бюджети. Но знаем също така, че това не бива да става за сметка на уязвимите членове на обществото, каквито в момента има много - необходимо е само да прочетете днешните вестници - които например нямат застраховка срещу безработица. Това не е само трагична съдба за лицата, а и нещо, което влияе на икономическия растеж, защото знаем много добре, че хората от по-ниските слоеве на обществото ограничават потреблението според възможностите си и една от причините икономическото развитие и икономическият растеж да бъдат изложени на риск е, че няма достатъчно потребление. Ако не защитим уязвимите членове на обществото чрез социален пакт, това ще е провал не само на човечността, но и провал на икономическото развитие. Затова социалният пакт е много важен.
<P>
Г-н Сапатеро, конкретно по отношение на социалния пакт имате нашата пълна подкрепа.
<SPEAKER ID="035" NAME="Ramon Tremosa i Balcells" AFFILIATION="ALDE">
(ES) Г-н Родригес Сапатеро, миналия септември членът на Комисията Хоакин Алмуния се яви в Парламента пред комисията по икономически и парични въпроси. След като докладва за възстановяването на германския износ и повишаването на потреблението във Франция, г-н Алмуния каза, че кризата в Испания ще бъде много по-дълга и по-тежка.
<P>
Всъщност Европейската комисия предвиди продължаващо нарастване на безработицата и значително влошаване на публичните финанси за Испания през следващите няколко години, като тази година е много вероятно да видим намаляване на банковите кредити за семейства и предприятия.
<P>
Попитах члена на Комисията Алмуния през септември защо Европа вече се възстановява и защо Испания ще продължава да затъва в блатото. Той ми отговори буквално, че испанското правителство не извършва реформите, които ние с вас одобряваме. Кризата е глобална, но решенията са локални. Много европейски държави бързо признаха кризата, действаха бързо и вече се възстановяват. Вие загубихте две години и още не давате конкретни решения.
<P>
Г-н Сапатеро, Вие нарушихте добрата традиция на Испанската социалистическа работническа партия (PSOE) в Европа. Фелипе Гонзалес се опираше на европейските реформисти социалдемократи, но Вие сте много по-близо до революционните южноамерикански популистки политики. Реформите помагат на народите да постигнат по-голям напредък от революциите и Европа е пример за добра практика в това отношение. Елате тук със смирение и се учете, не се опитвайте да поучавате.
<P>
Два конкретни въпроса: кога ще може да се говори на каталонски в Парламента? И накрая, кога испанската държава ще анулира международните договори, които забраняват полетите от двадесет и три държави до летище Барселона?
<SPEAKER ID="037" NAME="Oriol Junqueras Vies" AFFILIATION="Verts/ALE">
(ES) Здравейте, г-н Родригес Сапатеро. Преди няколко години Вие ни уверихте, че Испания е надхвърлила производството на Италия на глава от населението и че скоро ще надмине това на Франция. Понастоящем обаче, според международните рейтингови агенции, Испания е с най-голям индекс на бедността в Европейския съюз, с 20% безработица и дефицит от 78 млрд. евро.
<P>
Какво стана, г-н Сапатеро? Дали Вашите икономически рецепти за Европа ще бъдат същите като онези, които приложихте в Испания?
<P>
Освен това този дефицит не е използван за изграждане на широка комуникационна инфраструктура. Кога ние, гражданите на Европа, ще можем да използваме ос за железопътен товарен транспорт, обединяваща севера и юга на континента, която да минава по средиземноморското крайбрежие?
<P>
Това е дефицит, който не е използван и за предизвикване на промяна в модела на производството. Как ние, европейците, можем да вярваме на Вашата воля да реализирате европейския цифров дневен ред, след като съкратихте наполовина бюджета за проучвания.
<P>
И накрая, за разлика от Вашите европейски колеги, представени в Парламента, Испания още отказва да признае Косово. Колко дълго ще продължавате да се възползвате от търпението на международната общност, като отказвате да приемете референдума за самоопределение като демократичен израз на волята на народа?
<SPEAKER ID="038" NAME="Lajos Bokros" AFFILIATION="ECR">
(ES) Забележително е, а също така и символично, че министър-председател на държава, която сега има най-висок процент безработица в Европейския съюз, трябва да говори за това колко е важно да се създава заетост. В този смисъл искам да попитам министър-председателя на испанското правителство какви конкретно са най-важните мерки за постигане на целта за намаляване на безработицата не само в Испания, но и в Европа.
<P>
Програмата на испанското правителство е изключително амбициозна. То желае да приеме нова стратегия за растеж и заетост. Същевременно то забравя Лисабонската програма на Общността, която прогнозира превръщането на Европа в най-конкурентния регион в света. Как може човек да си представи нова стратегия и да я изготви за един месец без първо да анализира причините за провала на предишната програма?
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Г-н председател, този период трябва да провъзгласи промяна в политиките и приоритетите на Европейския съюз.
<P>
Безработицата достигна тревожни нива с повече от 24 милиона безработни, като повече от 5 милиона са останали без работа през изминалата година, ситуация, която задълбочи бедността, която сега засяга повече от 80 милиона души. Необходим ни е пакт за социално развитие и напредък, който е насочен към производството, особено в областта на селското стопанство и промишлеността, заетост с права и социално включване, а не връщане и настояване за Пакт за стабилност с неговите либерализации и неолиберални диктати, както направи председателят на Съвета.
<P>
Както вече видяхме, има такива, които допринесоха за увеличаването на неравенството, даването на приоритет на по-големи печалби и придобивки за главните икономически и финансови играчи. Същевременно средно повече от 21% от младите хора не могат да си намерят работа в Европейския съюз, едно от пет деца живее в бедност и дискриминацията спрямо жените отново нараства. Предвид всичко това сега предизвикателството е да скъсаме с тези настоящи политики...
<P>
(Председателят отнема думата на оратора)
<SPEAKER ID="040" NAME="Mario Borghezio" AFFILIATION="EFD">
(IT) Г-н председател, госпожи и господа, според показателите на Евробарометър Испания е на четвърто място по най-висок процент от населението - 21% - което живее на границата на бедността след Латвия, Румъния и България.
<P>
При тези обстоятелства и с оглед на данните, които бяха представени по няколко повода, не на последно място във връзка с безработицата, каква имиграционна политика предлага испанското председателство? Испанското председателство казва, че иска да увеличи имиграцията.
<P>
В момента това ми изглежда очевидно противоречиво. От гледна точка на Мадрид, защо Испания и защо европейските държави - Испания не е единствената, в която има безработица - трябва да внасят нова работна сила? Искаме ли нови имигранти, които нямат домове или работни места? Искаме ли да увеличим вече тревожния брой на хората, които живеят на границата на бедността?
<P>
Считам, че трябва по-скоро да се съсредоточим върху една основна цел в областта на имиграцията - да интегрираме имигрантите, които вече имаме, в нашата страна и да спрем...
<P>
(Председателят отнема думата на оратора)
<SPEAKER ID="041" NAME="Mario Mauro" AFFILIATION="PPE">
(IT) Г-н председател, госпожи и господа, добре дошли, г-н Родригес Сапатеро. Признавам, че като заклет консерватор се подготвих за това разискване, като че ли е борба с бикове; но Вие говорихте за равенство и права на човека по такъв начин, че сега разбирам какво ни обединява, а не какво ни разделя. Вие бяхте предпазлив матадор; аз ще бъде предпазлив бик и ще остана зад преградата.
<P>
Но позволете ми да се върна на два изключително досадни въпроса относно приноса, който можете да дадете към тълкуването на прилагането на Договора от Лисабон. Вие сте установили във Вашата страна различни политики, основани на принципа на субсидиарност, с което подкрепяте исканията, свързани с идентичността на много общности - от каталунците до баските, от валенсианците до галисийците - и то не без противоречия.
<P>
Сега как възнамерявате да отстоявате принципа на субсидиарност в отношенията между държавите-членки и Европейския съюз, с други думи искането на държавите-членки да имат свои традиции, своя идентичност, признаване на техните ценности, така че да бъде затвърден основополагащият принцип на Европейския съюз - "Единство в многообразието"?
<P>
Вторият ми въпрос е относно ролята на върховния представител по въпросите на външните работи: след Лисабон кой измежду Вас, председателят Ван Ромпой или председателят Барозу, е отговорен за това да обясни на баронеса Аштън, че може би след 12 дни е време да се качи на самолета и да отлети за Хаити? Че е време външната политика на Европейския съюз не само да има бюджет, но и лице и човешка способност да оказва подкрепа, така както направиха другите лидери на международни организации? Освен, разбира се, ако не бъркаме Хаити с Таити.
<SPEAKER ID="042" NAME="Adrian Severin" AFFILIATION="S&amp;D">
(EN) Г-н председател, испанското председателство е първото, което започва съгласно новия Договор от Лисабон.
<P>
Ето първото предизвикателство. Имаме Договора, но ни е нужно да бъде подходящо подобрен и дори нещо повече. Европейският социален пакт и европейското икономическо управление могат да бъдат част от това "повече", но всички тези части изискват повече европейски финансови ресурси и хармонизиране на данъчните политики на държавите-членки. За съжаление, подобни начинания винаги са били подкопавани от националните правителства.
<P>
Надявам се, че испанското председателство ще може да ги сближи повече, отколкото в миналото.
<P>
Испанското председателство трябва да се справи с две главни противоречия на Европейския съюз: противоречието между общоевропейските нужди и европейските национални егоисти и противоречието между нивото на развитие в западните територии на Съюза и това в източните територии със съответните последствия по отношение на политическата чувствителност. Политическата чувствителност се различава в два аспекта. Съществува усещане за необходимост от повече Европа, което се различава донякъде в двете части по отношение на социалните и икономически различия. Надявам се, че испанското председателство ще може да се справи с въпроса.
<P>
Това наистина са предизвикателства, които изискват и повече общи ресурси и по-добра политическа съгласуваност. Затова считам, че трябва не само да четем Договора, което е съвсем правилно и ни дава възможност за по-голяма съгласуваност, но и да осигурим...
<P>
(Председателят отнема думата на оратора)
<SPEAKER ID="043" NAME="Silvana Koch-Mehrin" AFFILIATION="ALDE">
(DE) Г-н председател, г-н Барозу, г-н действащ председател на Съвета, Испания поема председателството на Европейския съюз вече за четвърти път. Знаете какво означа да се сътрудничи с Европейския парламент в много обширна гама от ситуации.
<P>
Вече имаме Договора от Лисабон, което означава, че Европейският парламент сега е Вашият ключов партньор за контакти. Във Вашата програма казвате, че искате ЕС да се опре на волята на онези, които го правят легитимен, а именно европейските граждани. Това е много амбициозна цел. Пътят към постигането й може да бъде открит единствено чрез представителите на европейските граждани, с други думи парламентите. Затова съм много доволна да чуя от Вас, че сътрудничеството между националните парламенти, парламентите на държавите-членки на ЕС, и Европейския парламент е крайъгълният камък на този път. Вие искате да сближите парламентите, за да сближите гражданите. Това е нещо добро.
<P>
В това отношение носите голяма отговорност, тъй като сте първото председателство след влизането в сила на Договора от Лисабон. Другите председателства ще Ви използват като пример. Така че Вие създавате работния чертеж, така да се каже. Искам следващите председателства да се сравняват с Вас, когато става въпрос за структури за сътрудничество. Желая Ви много успех.
<SPEAKER ID="044" NAME="Peter van Dalen" AFFILIATION="ECR">
(NL) Председателството желае да ускори преговорите за присъединяване, включително с Исландия. Моята група не се противопоставя на присъединяването на тази страна по същество, но несигурността във връзка с изплащането на заемите Icesave на Обединеното кралство и Нидерландия понастоящем е твърде голяма. Исландия и Icesave поемаха големи рискове от години. Като че ли нямаше никакви ограничения и потреблението и предоставянето на заеми продължаваха. Международни организации като Международния валутен фонд предупреждаваха за тези рискове, но това поведение продължи безпрепятствено докато не настъпи рецесията. Любопитно е, че сега правителството в Рейкявик рони крокодилски сълзи. От доста време на стената виси предупреждение, че нещата могат сериозно да се влошат. Който е предупреден е по-малко уязвим. Накратко, Исландия може да се присъедини към ЕС, ако изпълни международните си задължения и е посочено ясно как и кога трябва да бъдат изплатени заемите Icesave. Това е единственият начин за изграждане на доверието, необходимо за присъединяване.
<SPEAKER ID="045" NAME="Miguel Portas" AFFILIATION="GUE/NGL">
(PT) Г-н Родригес Сапатеро, Вие знаете не по-зле от мен, че увеличаването на производството в Европа ще бъде бавно и неясно през следващите години. Предвид това не разбирам защо настоявате за оттеглянето на Пакта за стабилност в първоначалния му вариант или с ограничаване на публичните инвестиции и социалните разходи.
<P>
Искам също така да Ви попитам за онова, което пропуснахте във Вашето изказване. Защо не беше казано нищо за данъчните убежища? Защо не беше казано нищо за противопоставянето на банковата тайна от някои държави-членки? Защо не беше казано нищо за истинска европейска инициатива за данъчно облагане на финансовите транзакции?
<P>
Накратко, въпросът, който искам да Ви задам, е следният: защо ангажиментите Ви никога не стигат до справедливост в икономиката, малко справедливост в икономическата сфера?
<SPEAKER ID="046" NAME="Enikõ Gyõri" AFFILIATION="PPE">
(HU) Измежду общите цели искам да насоча вниманието към преодоляване на икономическата криза и създаването на нови работни места. Всички знаем много добре, че в някои страни се появяват признаци на възстановяване, но това не се отразява на цялостното положение на заетостта. Това, от което гражданите на Европейския съюз действително се нуждаят, са работни места. Това е единствената приемлива база за възобновяване на Лисабонската стратегия. Трябва да сме сигурни, че новата програма "ЕС 2020" няма да повтори грешките на Лисабонската стратегия. За сега не виждаме фактори, които биха я направили различна и по-надеждна от предишната. Дотук сме чули само цели, които звучат като лозунги, и изключително кратък график за приемането й.
<P>
Ако Европейският парламент участва в процеса по начин, който съответства на неговото значение, не е възможно този процес да завърши преди края на второто тримесечие. Необходима ни е зряла и хармонизирана програма, а не набързо задействана комуникационна кампания. Нека разгледаме следното. Как да бъде споделена отговорността между държавите-членки и Съюза? Как да бъде контролирано изпълнението на стратегията? Кой искаме да се възползва от новата стратегия? Как Съюзът ще представлява интересите на всички свои региони не само на определени отрасли, фирми или държави? Как да бъдат хармонизирани политиките за сближаване и структурните политики? Когато се работи под натиск няма да има време за отговори на всички тези въпроси. Бързината е за сметка на качеството.
<P>
Насочвам вниманието Ви към два въпроса на европейско равнище, включени в целите на бъдещото унгарско председателство. Първият е да бъде създадена обща стратегия за управление на водите, тъй като водата е наше общо богатство. Концепцията за река Дунав като зелен коридор е свързана с това. Другата ни цел е да помогнем на европейските региони. Трябва да се възползваме от силата на тези общности.
<SPEAKER ID="047" NAME="Marita Ulvskog" AFFILIATION="S&amp;D">
(SV) Благодаря Ви за силния социален дневен ред - имате нашата пълна подкрепа за него. Имам два въпроса. Първият е за срещата на върха в Копенхаген. Тя беше провал и сега въпросът е как можем да си върнем инициативата в борбата с изменението на климата? Може ли Испания да прокара път за обвързващо споразумение за климата в Мексико, с което да не разширяваме пропастта между бедните и богати страни по света? Възможно ли е например да се опитаме да осигурим финансиране на инициативи за климата, което не ползва средства от редовната помощ на ЕС за борба с бедността? Това би бил един важен въпрос, който испанското председателство може да разгледа.
<P>
Що се отнася до социалния пакт, той звучи много интересно. Но има един сериозен проблем: вече няма разумен баланс между работници и работодатели в Европа. Имаме директива за командироването на работници, която наруши баланса и която излага на риск един такъв социален пакт. Има твърде много съкращаване на заплатите и твърде много груба експлоатация.
<SPEAKER ID="048" NAME="Diana Wallis" AFFILIATION="ALDE">
(EN) Г-н председател, искам да благодаря на министър-председателя за неговото много искрено и много европейско изказване на откриването на испанското председателство. Обикновено това е момент човек да бъде любезен, а моите колеги знаят, че винаги съм много любезна, но трябва да се върна на въпроса за многото британски граждани и други европейски граждани, които имат проблеми с това, че губят домовете си в Испания.
<P>
Подхождам към въпроса не като предишния оратор от антиевропейска гледна точка. Подхождам от проевропейска гледна точка, като Парламентът отново и отново е изготвял доклади и е провеждал изслушвания в комисията по петиции. Това е европейски проблем. Това е проблем на свободното движение. Това е проблем на европейското гражданство. Това е проблем на европейското правосъдие, достъп до гражданското правосъдие.
<P>
Съжалявам, г-н министър-председател. Вие направихте много добри коментари по повод европейското гражданство и справедливостта и честността. Надявам се, г-н министър-председател, че ще можете да обясните тези коментари на европейските граждани, които са изправени пред перспективата да останат без дом и да загубят спестяванията си във Вашата страна, поради, съжалявам че го казвам, това което изглежда на Парламента злоупотреба с административна власт.
<SPEAKER ID="049" NAME="Evžen Tošenovský" AFFILIATION="ECR">
(CS) Г-н министър-председател, в програмата за приоритети на Вашето председателство споменахте също, в главата за транспорта, проекта "Галилео". Проектът "Галилео" е сред едни от най-големите и най-сложните проекти на Европейския съюз. По време на испанското председателство проектът трябва вече да бъде по график във фазата на реализация. Искам да Ви помоля да посветите повече внимание на проекта, който е сложен не само от техническа гледна точка, но и от икономическа, тъй като финансирането му не е напълно изяснено. Считам, че благодарение на испанското председателство програмата ще бъде изпълнена успешно и целият проект ще стартира. Това е огромна задача за испанското председателство, тъй като ще бъде последвана от други много важни проекти в областта на иновациите, телекомуникациите и други сродни области.
<SPEAKER ID="050" NAME="Corien Wortmann-Kool" AFFILIATION="PPE">
(NL) Г-н председател, г-н действащ председател на Съвета, г-н председател Барозу, г-н член на Комисията Алмуния, аз също искам да се спра на стратегия "ЕС 2020", тъй като необходимостта Европа да работи за своите граждани и техните работни места е по-голяма от всякога в тези времена на криза. Вие обявихте, че "ЕС 2020" е важна приоритетна област, но по време на встъпването във Вашето председателство в Мадрид направихте някои противоречиви политически изявления и бяхте обект на доста критики, въпреки че всъщност е важно задължение държавите-членки да бъдат накарани да пеят по една и съща партитура, което изисква дипломатичност. Вие, испанското председателство, всъщност пречите ли на председателя Ван Ромпой с тези изявления? Съгласно Договора от Лисабон като съзаконодател и важен партньор на Европейския парламент може би сега трябва да работите по законодателната програма? Всъщност не е ли това Вашата работа - а това е включено и във Вашата програма - да осигурите решително регулиране на финансовия пазар? В края на краищата, в това отношение Парламентът беше разочарован от компромиса по финансовия надзор, постигнат от Съвета през миналия декември. Не трябва ли може би да съсредоточите Вашата енергия много повече върху това, а също и върху вътрешния пазар, където много неща могат да бъдат подобрени? Това е важно за нашите малки и средни предприятия, нашата движеща сила за работни места.
<P>
Що се отнася до "ЕС 2020", групата на Европейската народна партия (Християндемократи) също иска да види края на безплатните неща за всички, за държавите-членки, разбира се, а по-скоро конкретни предложения - тук се обръщам и към председателя Барозу - за солидна, прозрачна структура на управление, която зачита и субсидиарността. Компетентността на Брюксел например не включва пенсионната възраст. Трябва ли Брюксел да взема решения за реформи на пазарите на труда или образователните системи в държавите-членки? Нека бъдем решителни, но нека също така да зачитаме субсидиарността.
<SPEAKER ID="051" NAME="Monika Flašíková Beňová" AFFILIATION="S&amp;D">
(SK) Представената от Вас програма е много амбициозна - тя може да позволи на Европейския съюз да постигне голям напредък и, тъй като имах възможността да се срещна с няколко членове на Вашето правителство, знам, че в професионално отношение те са много способни и добре подготвени да реализират тази програма - моите поздравления.
<P>
Очаквам по-конкретно с нетърпение сътрудничеството с министъра на правосъдието и министъра на вътрешните работи, тъй като това е областта, върху която се съсредоточавам като заместник-председател на групата на Прогресивния алианс на социалистите и демократите в Европейския парламент. Пред нас е огромен обем работа и набор от мерки, включително споменатите на заседанието вчера вечерта, свързани главно с областта на правосъдието и вътрешните работи, където испанското председателство е решило да действа смело.
<P>
Съществуват много въпроси и са необходими много решения в областта на основните права на гражданите на Европейския съюз, включително материални и процедурни права на участници в граждански и наказателни производства, както и въпросът за защита с оглед повторното въвеждане на социалното измерение в европейската политика. Трябва да обърнем внимание на въпроси, свързани с имиграцията и убежището, и аз вярвам, че ще го направим...
<SPEAKER ID="052" NAME="Marian Harkin" AFFILIATION="ALDE">
(EN) Г-н председател, една от промените, за които министър-председателят говори тази сутрин, е гражданската инициатива. Наистина считам, че е подходящо една от страните, чиито граждани гласуваха с "да" на конституцията, да бъде страната, която ще започне прилагането на Договора от Лисабон. Всъщност много пъти, когато агитирах за гласуване с "да" в Ирландия за Договора от Лисабон, цитирах Испания и испанския народ.
<P>
Ние като политици обаче имаме задължението да осигурим гражданите да познават не само истинския потенциал на гражданската инициатива, но и да познават нейните ограничения. Знаем, че това е не само въпрос на един милион подписа по какъвто и да е въпрос. Въпросът трябва да бъде в рамките на компетентността на Съюза и не бива да обещаваме повече, отколкото можем да изпълним.
<P>
Второ, тази сутрин споменахте продоволствената сигурност, г-н министър-председател. Доволна съм да видя, че в Съвета по земеделие постигате напредък по въпроса за подобряване функционирането на веригата за снабдяване с хранителни продукти. Продоволствената сигурност не може - и няма - да бъде гарантирана освен ако нашите селски стопани не заработват справедливи и разумни стабилни доходи.
<P>
И накрая, г-н министър-председател, поздравления за Вашата инициатива да премахнете насилието между половете. Очаквам с нетърпение да чуя подробности по темата.
<SPEAKER ID="053" NAME="Marian-Jean Marinescu" AFFILIATION="PPE">
(RO) Позволете ми да започна като изразя надеждата, че въпреки доста общия характер на програмата испанското председателство ще постигне конкретни резултати до края на юни.
<P>
Приветствам факта, че председателството е загрижено за развитието на Европейското научноизследователско пространство и осигуряване на мобилност на учените. Но по време, когато има ограничения на пазара на труда, тази задача ще се окаже трудна за изпълнение. Надявам се, че неформалната среща на министрите по заетостта в края на този месец ще завърши с конкретни резултати в тази област.
<P>
Програмата включва и преразглеждане на насоките за действие по програмата за Трансевропейска транспортна мрежа (TEN-T). Би било желателно преразглеждането да вземе предвид и стратегията за Дунавския регион, която, макар че не е спомената директно в програмата на председателството, е ангажимент на Европейската комисия за 2010 г.
<P>
В сектора на енергетиката е желателно да се подобри европейският план за действие за енергийна ефективност и да се приеме плана за действие за енергийната ефективност за периода 2010-2014 г. Що се отнася до първия, считам, че преразглеждането му трябва да включва и предложение за финансови ресурси, особено с оглед подобряване на енергийната ефективност на сградите. Европейският план за икономическо възстановяване включва ангажимент на Европейския съюз за финансиране на газопровода "Набуко". В интерес на Европейския съюз е това финансиране да продължи и в плана за действие за енергийна ефективност за периода 2010-2014 г.
<P>
Що се отнася до Източното партньорство, заслужава си да се отбележи, че отношенията на Европейския съюз с Украйна са изключително важни. Използвам възможността да кажа също да не забравяте района на Южен Кавказ, който е важен алтернативен източник на енергия за Европейския съюз, или Република Молдова, която се нуждае от сериозна помощ от Европейския съюз в този период на преход към демокрация.
<SPEAKER ID="054" NAME="Gianluca Susta" AFFILIATION="S&amp;D">
(IT) Г-н председател, госпожи и господа, г-н Сапатеро, благодаря Ви за сериозния ангажимент, който поемате по време на този парламентарен мандат по отношение на точките, които обявихте, въпреки че вече не е време да се описват всички полезни точки, а да се полагат практически усилия за съживяване на Европа.
<P>
Необходимо е да завършим този период на дефиниране на институционални структури и да се изправим пред основните въпроси, които все още пречат на Европа да се конкурира на равна основа със своите международни партньори. Необходимо е да знаем дали Европейският съюз ще може, някой ден съвсем скоро, да има свое място в ООН, дали ще има свое място като Европейски съюз в Г-20, дали иска по-голяма хармонизация в областта на данъчното и социално законодателство и какви ресурси иска да вложи в европейската икономическа верига, за да може наистина да направи онова, което са направили останалите международни конкуренти.
<P>
Трябва да идваме тук - казвам това и на председателя Барозу - с конкретни мерки за съживяване на Европа, защото след шест месеца няма да имаме същите резултати, каквито сме постигали при предишни подобни преживявания. Също така искаме да знаем дали най-после е дошло времето, както би казал Кисинджър преди 30 години, когато главните световни лидери знаят на кой телефонен номер да позвънят, когато е необходимо да говорят с някого в Европа, а не просто да се свързват с държавите-членки.
<P>
На карта е поставено достойнството на Европа при нейното появяване с Договора от Лисабон, но също така и европейският социален модел, онази фундаментална демокрация, която ние, членовете на групата на Прогресивния алианс на социалистите и демократите в Европейския Парламент, настоятелно изискваме и върху която искаме да се основава бъдещото благосъстояние на нашите граждани.
<SPEAKER ID="055" NAME="Paulo Rangel" AFFILIATION="PPE">
(PT) Г-н председател, г-н Родригес Сапатеро, г-н Барозу, искам да поясня, че има определени неясноти в изказването, което чухме тук, особено по отношение на икономическите въпроси. Целите и заявените цели са разумни, но остават и някои неясноти. По-специално няма конкретни мерки за борба с безработицата. Въпреки тези резерви обаче искам да насоча изказването си към институционалните въпроси.
<P>
Испанското председателство говори много по въпроса за гражданската инициатива и за бързото реализиране на системата за Службата за външна дейност. Понастоящем на институционално равнище считам, че едно изявление във връзка с отношенията с останалите институции също би било важно, тъй като сме на първоначалните етапи от прилагането на Договора от Лисабон.
<P>
Считам също така, че е важно Съветът и испанското председателство ясно да демонстрират желание за сътрудничество с Комисията и Парламента, за да се изясни как ще се развият отношенията между Комисията и Парламента в контекста на Договора от Лисабон, тъй като испанското председателство сега има уникална възможност да създава прецеденти.
<P>
Каквото и да направи испанското председателство с оглед на гореспоменатите отношения с Комисията, от една страна, и с Парламента, от друга страна, и със самия председател на Европейския съвет, очевидно потвърждава, че резултатът ще се счита за успех на Договора от Лисабон.
<P>
С оглед на това желая да получа по-ясна информация как виждате структурата на отношенията между ротационното председателство, Комисията, Парламента и председателството на Съвета.
<SPEAKER ID="056" NAME="Alejandro Cercas" AFFILIATION="S&amp;D">
(ES) Уважаеми министър-председател Сапатеро, добре дошли, успех и Ви благодаря за Вашето изказване. Благодаря Ви преди всичко за споменаването на Европейската социална харта. Най-после някой в Съвета разбира, че Европа не може да бъде очертана без работници, а още по-малко против работниците.
<P>
Най-после някой в Съвета започва да разбира, че имаме много сериозен проблем с милиони разочаровани хора, с професионални организации, които усещат, че са държани извън процеса на европейска интеграция, който разглежда само предприемаческия аспект, но е загубил своите политически амбиции и има малко социални амбиции.
<P>
Две действия развалиха отношенията с Парламента и с профсъюзите. Едното е движението на работници из цяла Европа, което създава заплаха за националните социални модели, а другото е директивата за работното време, която заплашва историческите постижения и помирението между професионалния и трудовия живот.
<P>
Г-н министър-председател, Вие говорихте за шест месеца на промени. Промени в процедурите, промени в курса. Няма да можете да промените всичко, но очертайте нов път, път, от който Европа се нуждае, защото Европа се нуждае от работници и няма да бъде възможно да се изгради просто икономическа Европа; тя трябва да бъде и политическа, и социална Европа.
