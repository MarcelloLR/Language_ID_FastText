<CHAPTER ID="007">
Положението в Ирак (разискване)
<SPEAKER ID="125" NAME="Председател">
Следващата точка е изявлението на върховния представител на Съюза по въпросите на външните работи и политиката на сигурност/заместник-председател на Комисията относно положението в Ирак.
<SPEAKER ID="126" NAME="Катрин Аштън" LANGUAGE="EN">
Г-жо председател, като погледнем към Ирак днес, ние виждаме реален напредък, въпреки че държавата все още е изправена пред множество предизвикателства. Днес обаче искам да се спра главно на настоящето и бъдещето на Ирак, като държава с огромен потенциал и забележителни постижения през последните месеци.
<P>
Насилието днес е достигнало най-ниската си точка от 2003 т. насам. Въпреки че бяхме свидетели на ужасни атентати, чиято цел бяха правителствени институции, общият брой на жертвите сред гражданското население през 2009 г. беше по-малък от половината от този за 2008 г. Насилието между отделните секти, което беше основен проблем през 2006 г. и 2007 г., значително е намаляло.
<P>
Ирак има нова конституция и в страната няколко пъти бяха проведени избори при висока активност сред населението и сериозен риск. Благодарение на смелостта на иракския народ, демократичните институции вече се установиха за постоянно. Местните избори миналата година минаха сравнително гладко навсякъде в Ирак. От решаваща важност е това, че предстоящите общи избори, насрочени за 7 март 1010 г., могат да се превърнат в следващата голяма крачка в посока към консолидирането на демокрацията в Ирак.
<P>
За нас това означава, че работата ни в подкрепа на Ирак трябва да продължи и да обхване нови области в процеса на подобряване на положението.
<P>
От 2003 г. насам Европейският съюз е осигурил повече от 1 млрд. евро като помощи за Ирак. Тези средства са изразходвани за основни услуги, човешко развитие, бежанци, добро управление, политическия процес и изграждане на капацитет - всичко в съответствие с приоритетите на Ирак. Нашата интегрирана мисия за спазване на правовия ред в Ирак (EUJUST LEX) беше удължавана няколко пъти и в момента също провежда обучение в Ирак.
<P>
ЕС играе водеща роля в оказването на помощ при провеждане на избори и ние ще продължим да помагаме на Ирак в тази, както и в други области, докато иракските институции могат сами да поемат изцяло отговорностите си. Тъй като има явен напредък, ние все повече се съсредоточаваме върху собствеността в Ирак, както и върху дългосрочното устойчиво развитие.
<P>
Също така, ние развиваме нашите отношения с Ирак. Неотдавна подписахме Меморандум за разбирателство по сътрудничеството в областта на енергетиката и скоро ще подпишем споразумение за партньорство и сътрудничество, първото договорно отношение между ЕС и Ирак. Той ще включи въпроси от политическия диалог до търговията, регулаторното сътрудничество и подпомагането на развитието.
<P>
Ние искаме по-обширен и по-задълбочен политически диалог с Ирак, който следва да засяга и правата на човека. Парламентът сериозно се интересува от Ирак и очакваме да видим засилено сътрудничество между Европейския парламент и Съвета на представителите на Ирак в бъдеще.
<P>
Ясно е, че Ирак трябва да се справя с многото предизвикателства. Предстоящите общи избори ще бъдат решаващи и следва да са свободни и справедливи. Заедно с нашите международни партньори, ние ще ги следим отблизо. ЕС ще изпрати екип за оценка на изборите в Ирак, за да направи оценка на изборите и целенасочени препоръки.
<P>
Уважаеми колеги, Ирак се движи по положителна траектория. Уверена съм, че той ще използва новите си институции, за да постигне компромисите, които са необходими за националното помирение. От своя страна, ние ще продължим да подкрепяме Ирак и ще продължим да оказваме помощ заедно с ООН и цялата международна общност.
<P>
Очаквам с интерес нашето разискване.
<SPEAKER ID="127" NAME="Esther de Lange" LANGUAGE="NL">
Г-жо председател, аз също искам да благодаря на върховния представител за думите й, които съдържаха оптимистична нотка. Наистина, има положителни знаци. Наред с другото, Вие споменахте по-малкия брой смъртни случаи в резултат от терористични атаки, както и предстоящите избори. И въпреки това, баронесо Аштън, дори успешните избори не са достатъчни, за да направят един режим истински демократичен, нито да установят принципите на правовата държава. Искам да цитирам великия германец Шилер на родния Ви английски, баронесо Аштън, който казва, че гласът на мнозинството не е доказателство за справедливост. Зрялата демокрация признава също и правата на малцинствата. Имам сериозни опасения в това отношение. За мен е разочароващо, че думата "малцинство" не беше спомената в това, което сметнахте за необходимо да кажете пред Парламента.
<P>
Защо съм обезпокоен? Международната правозащитна организация Human Rights Watch продължава да съобщава, че немюсюлманските малцинства са подложени на преследване. От 2004 г. до сега е имало атентати срещу 65 църкви. Местните милиции продължават да принуждават християни да напускат домовете си. Онзи ден 52-годишен продавач на зеленчуци, баща на две дъщери, беше застрелян на място насред улицата в Мосул, което, разбира се, води до това, че християнските малцинства продължават да напускат Ирак. През 1991 г. те все още наброяваха 850 000; след войната в залива наброяваха 550 000, а след нахлуването на САЩ в Ирак броят им падна до 385 000, като 100 000 от тях са вътрешно разселени лица. Европейският съюз не може да продължава да бездейства в тази ситуация. Член 2 от Договора за Европейския съюз определя правата на човека, включително правата на лицата, които принадлежат към малцинства, като наистина една от основните ценности на Европейския съюз. Ние изискваме да се зачитат малцинствата в нашите 27 държави-членки, а Вашата задача, баронесо Аштън, е да изисквате същото зачитане и в международен план.
<P>
До този момент, подходът на Комисията - и Вие самата споменахте това - беше насочен главно върху общата подкрепа за инфраструктурата и изграждането на демокрацията с помощта на ООН или по друг начин. Казвате, че действаме в съответствие с приоритетите на Ирак. Искам да ни кажете как ще гарантирате, че политиката на Европейския съюз по отношение на Ирак и бюджетът на ЕС за Ирак ще бъдат в по-голяма степен насочени към уязвимите малцинства. Това, вероятно, не е сред най-важните приоритети на Ирак, но е сред нашите. Ще Ви бъда благодарна, ако получа отговор от Вас.
<SPEAKER ID="128" NAME="Silvia Costa" LANGUAGE="IT">
Г-жо председател, член на Комисията Аштън, госпожи и господа, мисля, че е много важно за Европейския парламент да използва възможността, предоставена от това разискване, с оглед на изборите през месец март в Ирак.
<P>
Политическият процес в Ирак се открои като важен, дори, както Вие казахте, интересен, но все пак и много деликатен. По тази причина е още по-важно да се направи всичко възможно, за да се консолидират и укрепят новите институции в държавата, както и политическото равновесие, което ги поддържа. Считаме, че това е цел от жизненоважно значение, ако искаме първото значително изтегляне на войски на САЩ да се извърши през месец август, без да има сериозни последици върху вътрешното положение в държавата.
<P>
Съвместното съществуване на шиити, сунити и кюрди, което днес е въплътено във федералните структури, следва да бъде гарантирано от нови закони, както и от политически консенсус, включващ и трите страни. По този въпрос възникнаха опасения - искаме да чуем и Вашето мнение във връзка с това - по повод на неотдавнашното решение на избирателната комисия да не допусне до участие в изборите много кандидати и партии, които са тясно свързани със сунитите или християните, като по този начин се рискува да се отслаби и без това крехкият демократичен процес в Ирак.
<P>
Посредством предприетите мерки Европейският съюз трябва да следи изборния процес, както Вие казахте, но също така следва да е по-амбициозен що се отнася до развитието на отношенията с Ирак. Програмата EUJUST LEX на Съюза ни включва пряко в процеса на подобряване на иракското законодателство и демократичните институции и ние, групата на Прогресивния алианс на социалистите и демократите в Европейския парламент, считаме, че решението на Съвета да удължи мисията до 30 август 2010 г. е положителен знак.
<P>
ЕС следва да продължи да оказва сериозна подкрепа за Ирак посредством програмите си за сътрудничество с цел участието му в процеса на стабилизиране и развитие на държавата, а след изборите следва да се засилят връзките между парламентите. Не бива да се забравя, че много държави-членки работят с Ирак, включително Италия, по важната програма за културно сътрудничество.
<P>
Политическото равновесие в Ирак е от съществено значение не само за самата държава, но също и във връзка със стратегическата роля, която Ирак може да играе в региона с цел преодоляването на съществуващите конфликти и запазването на мира. В този смисъл подобряването на отношенията с Турция от страна на регионалното правителство на Кюрдистан представлява положителна стъпка в тази посока.
<P>
Както знаем обаче, Ирак продължава да бъде държава с много сериозни проблеми по отношение на сигурността, зачитането на демокрацията и правата на човека, както и икономическата несигурност. Всъщност най-уязвимите групи като бежанците - които съставляват 10% от населението - етническите малцинства, жените, религиозните малцинства и децата страдат най-много от отрицателното въздействие на това положение.
<P>
Ето защо ние трябва да играем все по-забележима роля в този регион - вече приключвам - отчасти чрез оказване на подкрепа за местните и европейските неправителствени организации, като във връзка с това жените също могат да участват като стратегически фигури за преодоляване на някои от трудностите на населението.
<SPEAKER ID="129" NAME="Johannes Cornelis van Baalen" LANGUAGE="EN">
Г-жо председател, действителността е, че Ирак е несигурно място. Това е факт.
<P>
Ако обърнем поглед към Иран, ще видим, че той се опитва да придобие много по-голямо от необходимото влияние в южната част на Ирак - в цялата южна част на Ирак чрез шиитското малцинство. Не чух върховният представител да споменава позицията на Иран. Иран заплашва Ирак. Как върховният представител разглежда ролята на Европейския съюз в това Иран да остане там, където му е мястото - в Иран, а не в Ирак?
<P>
Относно севера, виждаме, че има голям проблем между Турция и Ирак във връзка с Кюрдистан. Разбира се, може борбата с партизаните в северната част на Ирак, които заплашват Турция, да е легитимна, но именно за това става въпрос. Автономният регион в Северен Ирак - Кюрдистан - следва да има собствено развитие.
<P>
По отношение на меморандума за разбирателство в областта на енергетиката, той е много важен, но Ирак не е унитарна държава. Така че обсъжда ли се меморандумът и с кюрдското автономно правителство? Защото в момента върви обсъждане за Киркук, относно това, кой е собственик на нефтените полета и т.н. Това взема ли е предвид?
<P>
Искам да привлека вниманието ви към факта, че иракските сили за сигурност все още не са добре обучени и не действат достатъчно добре. Следователно би трябвало не само да подкрепяме принципите на правовата държава, но следва да сме готови да им помогнем по отношение на силите за сигурност. Необходимо е да има интегриран подход към енергетиката, икономиката и стабилността. Необходимо е да има интегриран подход към съседните на Ирак държави. Бихте ли казали нещо за този интегриран подход? Благодаря Ви от името на групата ALDE.
<SPEAKER ID="130" NAME="Jill Evans" LANGUAGE="EN">
Г-жо председател, бих искала да благодаря на върховния представител, баронеса Аштън, за нейното изявление.
<P>
Действително мисля, че е уместно да спомена, че разискването тази вечер става на фона на разследването Чилкот в Обединеното кралство по въпроса за незаконната война срещу Ирак и това, какви поуки следва да извлечем в случая. Много информация излиза на бял свят, която потвърждава това, в което много от нас вярваха по време на инвазията, а именно, че причината за войната беше смяна на режима и установяване на контрол върху ресурсите, а не заплахата от оръжия за масово унищожаване. А що се отнася до дългосрочното планиране за следвоенен Ирак, думи като "бедствен" "със сериозни пропуски" и "печално неубедителен" се използват от високопоставени дипломати в показанията им по време на разследването, затова едва ли следва да се учудваме, че сме свидетели на жестоките последици от това действие.
<P>
Баронеса Аштън каза, че е постигнат някакъв напредък и, разбира се, това е така, но все още съществуват сериозни проблеми. Няма законодателство за защитата на малцинствата в Ирак. Продължава да съществува основният проблем с бежанците. Профсъюзни активисти, журналисти, жени политици и защитници на правата на човека изчезнаха или бяха убити. Самоубийствените атентати продължават. По повод на изборите, които следва да се проведат на 7 март, избирателната комисия в Ирак, както спомена колегата, миналата седмица не допусна участието на почти 500 кандидати, предимно политици сунити. Те вече са непропорционално представени в иракския парламент и това със сигурност ще доведе до задълбочаване на напрежението и нестабилността.
<P>
Миналия ноември председателството на ЕС настоятелно призова правителството на Ирак да прекрати и напълно да отмени смъртната присъда, но 900 души все още чакат изпълнение на смъртните си присъди в Ирак, а такива присъди се продължават да се издават често след несправедливи процеси, някои от които продължават само няколко минути.
<P>
ЕС има отговорността да помогне да се изгради демокрацията и да се гарантира зачитането на правата на човека, а рамката за ангажиране с Ирак поставя три приоритета: да се изградят основни услуги като здравеопазване и образование, да се насърчат принципите на правовата държава и да се подкрепи комисията по правата на човека.
<P>
Споразумението за партньорството и сътрудничество ще бъде основата за бъдещата работа, но ние трябва да настояваме за незабавни действия по въпроси като отмяната на смъртната присъда, защитата на уязвимите и целевите групи, укрепването на демокрацията и правата на човека.
<SPEAKER ID="131" NAME="Struan Stevenson" LANGUAGE="EN">
Г-жо председател, г-жо Аштън, изборите в Ирак няма да бъдат свободни и справедливи. Преди 10 дни, комисията за правосъдие и отговорност реши да не допусне до изборите Салех ал-Мутлак, лидер на парламентарния Фронт за национален диалог и член на парламента на Ирак през последните четири години. Той не беше допуснат до участие в предстоящите избори. Мисля, че не беше просто съвпадение, че тази възмутителна забрана, заедно с недопускането до изборите на още 500 светски иракски политици, беше обявена в същия ден, когато Манушер Мотаки, предизвикващият ненавист министър на външните работи на Иран, беше на посещение в Багдад. Салех ал-Мутлак винаги е бил отявлен критик на намесата от страна на Иран в Ирак и сега аятуласите настояха той да бъде отстранен от изборите.
<P>
За мен е облекчение, че вицепрезидентът на САЩ, Джо Байдън, вече протестира по повод на тази забрана и се надявам, баронесо Аштън, че Вие ще направите същото. Ние не трябва и не можем да признаем законността на тези избори, ако д-р ал-Мутлак и другите не бъдат възстановени като участници в изборите.
<SPEAKER ID="132" NAME="Willy Meyer" LANGUAGE="ES">
Баронесо Аштън, съжалявам, но не споделям Вашия оптимизъм. Добре е да си оптимист, но ние не можем да бъдем оптимисти за Ирак, като имаме предвид как стоят нещата там в момента.
<P>
В потвърждение на това Комисията реши да не изпраща наблюдатели, защото не може да гарантира тяхната безопасност. Считам, че това решение говори само по себе си. То ясно показва, че що се отнася до Ирак - зная, че не искате да говорите за миналото, но ние нямаме друг избор, освен да говорим за миналото - имаме пред себе си държава, която е опустошена, с повече от 1 милион души загинали, 4 милиона бездомни в резултат от една незаконна, несправедлива война, основана на лъжи. Нито имаше каквито и да било оръжия за масово унищожаване, нито имаше някаква връзка между Саддам Хюсеин и Ал Кайда. Това е очевидната истина. Единственото нещо, което беше вярно, бяха интересите на североамериканската петролна промишленост за придобиване на контрол върху суровия петрол в Ирак.
<P>
Това е очевидната истина. Нещо повече, не е логично, щом истината е такава, да има присъствие на окупационни войски, което изкривява всичко. В момента не бих се учудил, ако взетото решение за недопускане до изборите на опозиционните партии доведе до истинско гражданско противопоставяне. Някои европейски посолства понастоящем не изключват вероятността за военен преврат, истински военен преврат в Ирак. Затова картината е много мрачна.
<P>
Призовавам ви да работите по-бързо за изтеглянето на окупационните войски възможно най-скоро. Това е факторът, който изкривява действителното положение в Ирак. Затова Организацията на обединените нации следва да поеме контрол и да позволи преход, който да гарантира връщането към нормалното положение за нещо, което никога не е следвало да се потъпква, с други думи, международното право.
<SPEAKER ID="133" NAME="Bastiaan Belder" LANGUAGE="NL">
Г-жо председател, г-жо върховен представител, през нощта на Коледа, 2009 г., докато ние, с други думи, бяхме в коледна ваканция, няколко църкви в Ирак и Месопотамия, бяха затворени. Заплахи за бомбени атентати доведоха до това тъжно положение, както се случи и миналата година. Във всеки случай църквите често остават празни с или без подобни заплахи, тъй като все повече християни напускат страната. Насилието срещу тях нараства, въпреки намаляващия им брой. Преди Коледа, имаше три смъртоносни атентата в Мосул. Освен това християните в преди сравнително безопасния град Киркук, също така, от няколко месеца, са подложени на непрекъснати отвличания и убийства, което доведе до напускането на стотици християнски семейства.
<P>
Докато през 2003 г. в Ирак имаше около 1,5 милиона християни, сега повече от половината от тях са потърсили спасение от религиозното прочистване чрез бягство, религиозно прочистване, което се извършва от ислямски екстремисти. Нима Европейският съвет, нима 27-те държави-членки на Европейския съюз просто ще наблюдават покорно как се извършва афганистанизация на Ирак, попита един иракски християнин. Ще се радвам да чуя Вашата позиция по този въпрос, г-жо върховен представител. Независимо от всичко, една Месопотамия, лишена от древната си християнска общност няма има по-либерално бъдеще, нито това ще бъде добре за сигурността на Европа в дългосрочен план.
<SPEAKER ID="134" NAME="Elena Băsescu" AFFILIATION="PPE">
(RO) Подготовката за законодателните и президентските избори на 7 март предизвикаха трескава активност, включваща образуването на нови коалиции и политически съюзи. Някои от опонентите на министър-председателя на Ирак искат да възобновят стари съюзи като Обединената иракска коалиция. От друга страна, министър-председателят се опитва да привлече нерелигиозни групи или независими кандидати, за да се присъединят към Коалицията за спазване на правовия ред.
<P>
Ние обаче не бива да забравяме, че след тези парламентарни и президентски избори правителството ще трябва да организира референдума за Киркук. Съществува голяма вероятност състоянието на сигурността в Ирак да се влоши, в случай че тези избори бъдат оспорени от някои групи в Ирак или в случай на вътрешни конфликти.
<P>
Основните проблеми пред органите в Багдад са отлагането на референдума за споразумението за статута на силите (SOFA), подписано със Съединените щати и финализирането на закона за нефта и газа, падането на цената нефта, големият брой екзекуции - понастоящем има 900 души, които са осъдени на смърт - и използването на мъчения за получаване на признания. Общото влошаване на положението по отношение на състоянието на правата на човека предизвиква сериозна тревога в ЕС. Не на последно място, повишава се и равнището на корупцията. Един пример, който искам да приведа по този повод, е арестът на бившия иракски министър на търговията.
<P>
По отношение на връзките си с Ирак, целта на Румъния е да премине от допринасяне за военната сигурност, към принос в областта на гражданската сигурност. Моята държава показа, че спазва ангажиментите към партньорите си и ще продължи военното си присъствие в Ирак, докато мисията приключи.
<SPEAKER ID="135" NAME="Ana Gomes" AFFILIATION="S&amp;D">
(PT) Демократичните постижения на народа на Ирак все още трябва бъдат консолидирани и задълбочени, като това важи и за състоянието на сигурността. През последните месеци имаше обнадеждаващо прегрупиране на политическите съюзи, което в голяма степен допринесе за преодоляване на разделението на етническа и религиозна основа, характерно за политиката в Ирак през последните години. Успехът на новата кюрдска партия "Промяна" е пример за нормализацията на политическия живот в Ирак. Неотдавнашното изявление на избирателната комисия обаче, според което 500 политици сунити няма да бъдат допуснати до участие в изборите, не допринася за националното помирение, може да застраши избирателния процес и отново да разпали конфликти. Новината за прилагането на смъртно наказание е също обезкуражаваща. Баронесо Аштън, европейските лидери следва да се стремят да убедят компетентните органи в Ирак да премахнат това наказание. Засилването на EULEX е също важно в това отношение.
<P>
Милион и половина иракчани все още живеят в съседни държави. Някои от тях никога няма да могат да се върнат. Европейските държави, които участваха в нахлуването в Ирак през 2003 г., носят конкретна отговорност и следва да посрещнат повече от тези бежанци. Във връзка с това, както в случаите с подкрепата за вътрешно разселените лица, проблемите с правата на човека като цяло, и по-конкретно правата на жените, и борбата с корупцията, от жизненоважно значение е правителството на Ирак да коригира закона за неправителствените организации, така че обществото да може да се организира свободно. Наложително е Европейският съюз да насърчи взаимодействието между иракските и европейските неправителствени организации. Едно гражданско, свободно и динамично общество е предпоставка за консолидирането на демокрацията в Ирак.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Г-жо председател, г-жо Аштън, въпреки огромния ангажимент от страна на международните сили и стотиците жертви сред международната коалиция, включително 23 полски войници, положението в Ирак е все още лошо. Това е държава, в която трябва да се справяме с терористични атентати и преследване на религиозни малцинства, включително християнското малцинство и, разбира се, в сравнение с положението от преди няколко години, имаме някакъв напредък. И все пак, ние все още получаваме новини за терористични атентати, които дестабилизират не само Ирак, но и целия Близък изток. Целта на терористите и на спонсорите на международния тероризъм е дестабилизацията на Ирак. Доста сведения потвърждават факта, че Иран е отговорен за спонсорирането на тероризма.
<P>
Какво е Вашето мнение, г-жо Аштън, в качеството Ви на върховен представител на Европейския съюз по въпросите на външните работи и политиката на сигурност, за ролята на Иран в намесата във вътрешните работи на Ирак? Бих искал да Ви насърча да заемете по-настоятелна позиция и да си сътрудничите със Съединените щати, за да намерите решения, които ще повлияят и ще окажат натиск върху Иран, за да спре да се намесва във вътрешните работи на Ирак. Според мен само тогава ще има възможност да се постигне относителна стабилност в региона.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Г-жо председател, г-жо върховен представител, не споделяме Вашия оптимизъм нито по отношение на положението в Ирак, нито по отношение на ползите от коалицията, тъй като той граничи със слепота. Ирак беше нападнат и окупиран на основата на преднамерено лъжлива информация за наличието на оръжия за масово унищожаване.
<P>
В резултат на това 17 от 27-те държави-членки бяха въвлечени в нападението и окупацията на Ирак. Държавата е в руини, историческото и културното й наследство е разграбено, населението е дълбоко разделено. Религиозният фанатизъм там вербува огромен резерв от бойци. Иранската тирания се намесва свободно. Изборите се провеждат по незадоволителен и несправедлив начин.
<P>
Какво правите и какво възнамерявате да правите, за да потърсите отговорност от онези държави, които излъгаха и които могат утре да направят същото с Йемен или с някоя друга нация? Какви мерки възнамерявате да предприемете, за да осъдите окупаторите за използването на неконвенционални химически и радиологични оръжия и снаряди с обеднен уран, чиито последици за бъдещите поколения са добре познати? Как можем да гарантираме, че тези оръжия няма да бъдат използвани в Афганистан, защото ние си затворихме очите за положението в Ирак?
<SPEAKER ID="138" NAME="Fiorello Provera" AFFILIATION="EFD">
(IT) Г-жо председател, госпожи и господа, ние искрено приветстваме предстоящите избори в Ирак, защото те представляват още една стъпка по пътя към демокрацията. Те няма да бъдат свободни и справедливи, но ние трябва да предприемаме малки стъпки една по една.
<P>
Икономическото, търговското, културното и финансовото възстановяване на Ирак, както и гарантирането на сигурността там, са важни условия за развитието на демокрацията, но ние също така трябва да насърчим укрепването на институциите на страната. Мирното съвместно съществуване на различните етнически и религиозни групи, живеещи в Ирак, може да бъде постигнато чрез възобновяването на институциите с прилагане на федерална формула - федерализъм - която позволява широка автономия за различните региони в рамките на унитарна държава. Опитът на иракски Кюрдистан може да бъде полезна отправна точка.
<P>
Ето защо искам да узная мнението на върховния представител, баронеса Аштън, за институционалния аспект на проблема с тази държава.
<SPEAKER ID="139" NAME="Alf Svensson" AFFILIATION="PPE">
(SV) Естествено, много се говори за насилие и ужаси, когато се обсъжда Ирак, но също така е безспорно, че е налице процес на демократизация в държавата.
<P>
Искам да ви напомня, че миналата година 3 912 жени участваха открито в местните избори в Ирак, т.е. около десет жени за всяко място. Това следва да се разглежда като нещо положително, особено в една арабска държава. Също така, това ни обнадеждава преди парламентарните избори на 7 март тази година, особено след като сунитите участваха в местните избори. Както беше вече посочено обаче, преди две седмици, една държавна комисия отказа да даде разрешение за участие в изборите на 14 сунитски партии и на няколкостотин души. Сред засегнатите от тази мярка са министърът на отбраната Абдул Кадир ал-Обайди и Салех ал-Мутлак, лидерът на ръководения от сунити Фронт за национален диалог на Ирак.
<P>
Разбира се, парламентарните избори в Ирак са от решаващо значение за бъдещата демократизация на държавата, по-конкретно що се отнася до етническото и религиозно сближаване в Ирак. Искам също да подчертая, че трябва да говорим откровено за отношението към етническите и религиозните малцинства в Ирак. Както споменах, парламентарните избори в Ирак ще бъдат решаващи за това, как ще се отнасяме към Ирак в близкото бъдеще. Какво според върховният представител на Европейския съюз, баронеса Аштън, може да направи ЕС, така че предстоящите избори в Ирак да бъдат приобщаващи и по-демократични?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) През последните години, Европейският съюз сериозно укрепи отношенията и влиянието си в държавите от Близкия изток. Европейският съюз винаги е отделял много внимание на Ирак и, заедно с международната общност, участва както във възстановяването на Ирак, така и в мироопазващите мисии и мисиите за сигурност. Различни групи все още се борят за власт в държавата, което възпрепятства провеждането на започналите в различни области на страната реформи. Фактът, че 14 партии не са допуснати до участие в предстоящите избори е също повод за безпокойство. Ирак е избрал пътя към демокрацията и затова Европейският съюз и другите държави трябва да изискват и, ако е необходимо, да спомогнат да се гарантира, че поетите международни ангажименти се спазват и правата и свободите на човека се зачитат. Мисля, че Ирак е наистина готов за близко сътрудничество с Европейския съюз. Меморандумът за разбирателство между ЕС и Ирак за сътрудничество в областта на енергетиката, който беше подписан в понеделник, показва ангажираността на страната с развитието на дългосрочни отношения, които са взаимно изгодни. От гледна точка на енергетиката Ирак е много важен за ЕС, но запазването на сигурността на доставките на енергия е неизбежно свързано с икономическата и политическата стабилност в държавата - нещо, което липсва в последно време. Ясно е, че това е дългосрочен процес, но аз считам, че Европейският съюз, върховният представител и международната общност трябва да предложат средства и решения, които да направят принципите за зачитането на правата на човека и принципите на правовата държава основни стълбове на бъдещата политика в Ирак.
<SPEAKER ID="141" NAME="Ryszard Czarnecki" AFFILIATION="ECR">
(PL) Г-жо председател, г-жо Аштън, искам да кажа, че ако искаме да обобщим изказването на г-жа Аштън в едно изречение, то би било "служебен оптимизъм". Аз обаче мисля, че Европа и нашите избиратели очакват нещо по-конкретно и те очакват истината. Политиците показват кои са не само чрез това, което казват, но и чрез това, което не казват, и аз, г-жо Аштън, във Вашето изказване, не чух да кажете нищо за проблеми, които възмутиха значителна част от европейското обществено мнение, включително и общественото мнение в моята държава. Имам предвид например постоянното преследване на малцинства в Ирак, включително, и подчертавам това, на християни. Това е действителност, за която можем да бъдем сигурни.
<P>
Мисля, че моят колега, г-н Poręba, беше прав за това, което каза преди малко за намесата на Иран в Ирак. Не е ли същото вярно и за органите в Ирак и тяхната скандална намеса в лагера Ашраф, където са настанени бежанци от Иран? Нима органите в Ирак не правят точно това? Според мен това следва силно да се подчертае, най-вече защото органите в Ирак получават финансова помощ от Европейския съюз, която те след това често използват по изключително неприемлив начин, както при случая с намесата в лагера Ашраф.
<SPEAKER ID="142" NAME="Bogusław Sonik" AFFILIATION="PPE">
(PL) Г-жо председател, мисля, че Ирак може да служи за пример за това, как понякога, за да се пречупи гръбнакът на една диктатура, която унищожава с хиляди своите опоненти чрез използване на химически оръжия, е необходимо да се използва сила. Тези решения са трудни. Ето защо искам ние днес, докато говорим за Ирак, да си спомним хилядите войници от Съединените щати, Италия, Полша и другите държави, които загинаха в Ирак и да си спомним техните семейства. Те отидоха там вярвайки, че служат на добра кауза и, както чуваме тук, Ирак днес е на път да построи демокрация.
<P>
Аз зная, че ние всички днес Ви призоваваме, г-жо Аштън, да бъдете по-активна, но ние искаме Европейският съюз да бъде активен. Моля Ви да отидете в Ирак и да представите оценка на положението там, така че помощта, която Европейският съюз предоставя, да бъде използвана при условията, които бяха споменати тук, и по конкретно с оглед на закрилата на малцинствата.
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Г-жо председател, случва се така, че само поляци говорят в момента, но ние наистина имаме опит от участието на Полша и на полски войници във възстановяването на сигурността в Ирак.
<P>
Споделям мнението Ви, г-жо Аштън, че, за щастие, положението в Ирак е малко по-добро, отколкото беше, но държавата е все още много нестабилна. Заедно с различните мерки, които Съюзът предприема, искам да предложа още две конкретни мерки, защото ми се струва, че те са необходими, но не са предвидени. Първият въпрос се отнася до нещо, което не беше споменато днес. Мисля, че е изключително важно за развитието и стабилизирането на Ирак да се приеме програма за образование на млади иракчани в Европа, защото в Ирак все още има недостиг на лекари, инженери и специалисти по напояване. Мисля, че можем много да помогнем на Ирак в тази област. Вторият въпрос засяга опазването на културните ценности, които се намират в Ирак. Считам, че ЕС следва, по-конкретно, да помогне при възстановяването на Вавилон. Това е богатство, което следва да бъде опазвано от всички в света.
<SPEAKER ID="144" NAME="Paul Rübig" AFFILIATION="PPE">
(DE) Г-жо председател, баронесо Аштън, моят въпрос е свързан с Меморандума за разбирателство, който е подписан в енергийния сектор. Мислите ли, че е възможно да се постигне допълнително развитие тук с помощта на г-н Йотингер или г-н Де Гухт? По мое мнение, именно икономическото възстановяване ще донесе повече стабилност в Ирак. Ако успеем да подобрим отношенията си в енергийния сектор, по-конкретно, чрез предоставяне на повече европейско оборудване, за да се използват по-ефективно наличните енергийни ресурси, като компенсираме това със закупуване на енергия от Ирак, ситуацията ще е печеливша и за двете страни. Една инициатива през следващите няколко седмици определено би била много полезна в това отношение.
<SPEAKER ID="145" NAME="Катрин Аштън" LANGUAGE="EN">
Благодаря на всички ви отново за важното и интересно обсъждане. Ще се опитам да се спра на някои от конкретните въпроси, които най-много безпокоят уважаемите колеги.
<P>
В началото ще призная важността, която колегите придават на проблема с малцинствата. Както колегите знаят, един от основните приоритети на нашата работа във връзка със споразуменията за партньорство и сътрудничество действително е да се гарантира, че зачитането на правата на човека е в основата на тези споразумения. Надяваме се да можем в скоро време да приведем в окончателен вид споразумението с Ирак и аз приемам и се ангажирам да направя всичко възможно проблемите на малцинствата да се вземат предвид във всичко, което правим. Това очевидно е от изключително значение.
<P>
Аз също споделям целта, поставена от някои колеги, по въпроса за смъртното наказание. Нашата цел е наистина да постигнем неговото премахване, поради всички причини, справедливо посочени от уважаемите колеги.
<P>
Също така съм съгласна, че трябва да консолидираме и укрепим политическия процес и това ще бъде от решаващо значение във всичко, което правим, както и да се уверим, че с оглед на предстоящите избори сме постигнали разбиране за това, което искаме да постигнем. Разбирам въпросите, поставени от някои колеги, включително г-н Costa и г-н Stevenson относно проблемите, свързани с решението на избирателната комисия да не допусне някои кандидати до участие в изборите.
<P>
Прегледът на кандидатите винаги е бил част от предизборния процес. Започнало е производство на обжалване, на което, надявам се, ще бъде позволено да върви по реда си. Следва, също така, да кажа, че планираме да изпратим нашата мисия на ЕС следващата седмица, което е шест седмици преди деня на изборите, а това ще ни даде възможност да получаваме информация от първа ръка и да следим отблизо предизборния процес, което е от голям интерес за нас. Надяваме се, че органите в Ирак ще гарантират приобщаващ избирателен процес, поради всичките причини, които уважаемите колеги посочиха съвсем ясно в своите изказвания.
<P>
Няколко членове на ЕП също така поставиха въпроса за Меморандума за разбирателство в областта на енергетиката и за неговата значимост. Ние правим това с ясното съзнание, че Ирак е унитарна държава и нашето сътрудничество е с правителството на цялата страна. Ние изцяло подкрепяме идеята, че Ирак следва да остане унитарна и суверенна държава. В това отношение, ще бъде много важно да задълбочим сътрудничеството - отбелязах си това, което беше казано - по-конкретно от г-н Rübig, който описа необходимостта да продължаваме да мислим за задълбочаването на сътрудничеството. Ще предам това на номинираните за членове на Комисията.
<P>
Когато казвам, че има проблем що се отнася до сигурността, съм наясно, че въпросът за Киркук е много важен, както са важни и другите оспорвани граници. Определих това като едно от основните предизвикателства пред Ирак в момента. Твърдо съм убедена, че Ирак трябва да реши споменатите проблеми самостоятелно. Иракската държава носи отговорността да се справя с тях. И все пак, енергично ще подкрепя мисията на ООН за подпомагане в Ирак, която полага сериозни усилия да започне диалог и процес. Но нека все пак бъдем предпазливи, тъй като на този конкретен етап не очаквам диалогът да достигне значително равнище преди изборите.
<P>
Още малко за сътрудничеството в областта на енергетиката. Ние разглеждаме това като част от разработването на всеобхватна и интегрирана политика в областта на енергетиката за Ирак. Става въпрос за доставките и сигурността на доставките между Ирак и Европейския съюз и неговата сигурност и тук следва, разбира се, да се включи развитието на възобновяема енергия, по-конкретно слънчева и вятърна енергия, както и да се насърчават мерки за енергийна ефективност в Ирак. Надявам се също, че ще станем свидетели на сътрудничество в областта на технологиите, науката и промишлеността през идните месеци и години. Това беше уместен въпрос.
<P>
Преминавам към въпроса за неотдавнашната отмяна на изпращането на делегация, г-н Meyer повдигна въпроса за проблемите със сигурността в бъдеще. Наистина искам положението да се подобри, както посочих, което ще позволи изпращането на мисия за наблюдение на изборите с участие на членове на ЕП. Това определено ще бъде изключително важно за уважаемите членове на ЕП с оглед на предстоящия изборен процес и, както вече споменах, скоро ще изпратим хора там.
<P>
Уважаемите членове на ЕП поставиха въпроса за изтеглянето на военния контингент. Президентът Обама, както знаем, обяви изтеглянето на всички войскови части до 2010 г., което практически означава, че изтеглянето ще започне скоро след националните избори. Това също е значимо и важно. Вече посочих, че скоро ще изпратим екип за оценка на изборите, който, надявам се, ще ни помогне да отговорим на въпросите, поставени от уважаемите членове на ЕП във връзка с това.
<P>
По отношение на лагера Ашраф, ние последователно и многократно сме напомняли на Ирак, че този сложен проблем трябва да се решава в пълно съответствие с международното право и без прилагане на насилие.
<P>
Връщам се към това, с което започнах, аз съм оптимистка по отношение на Ирак. Съществуват сериозни предизвикателства и уважаемите членове на ЕП имат право да ни напомнят за тях. И все пак, в предстоящите избори и във възможността за по-голямо сътрудничество ние виждаме шанс за Европейския съюз с неговата ценностна система, както и за решаване на проблемите, за които сме особено загрижени: правата на човека, правата на малцинствата, въпроса за смъртното наказание, развитието на близко сътрудничество в областта на енергийната сигурност и доставките на енергия и по-тясното взаимодействие с правителството, като в същото време сме наясно с очакванията си за мирно и демократично бъдеще за Ирак. Трябва да гарантираме, че ще работим последователно за постигането на тази цел.
<SPEAKER ID="147" NAME="Jaromír Kohlíček  " LANGUAGE="CS">
Познавам само няколко държави, намиращи се относително близо до Европа, които успяха да отложат процеса на своята "демократизация" с няколко десетилетия. Ирак, където силите от държавите от ЕС, за съжаление, също оставиха отрицателни следи, определено е една от тях. Понастоящем една от най-светските държави в ислямския свят е в руини, като три от нейните основни общности са в непрекъснат конфликт. Това, което е оцеляло от миналото, са само спомени за относително добрите системи на образование и здравеопазване и сравнително развитата инфраструктура. Това е единствената държава в региона, където кюрдското малцинство беше автономно, макар страната да не беше управлявана от идеален демократичен режим. Като цяло въпросът е коя държава в региона можем да опишем като наистина демократична? Фактът, че след нахлуването на армията на САЩ иракската държава беше напълно разбита, а инфраструктурата на социалната, здравната и образователната система беше частично ликвидирана, бележи гигантска крачка назад. Маската на така наречените демократични избори по никакъв начин не може да прикрие това. Продължаващите усилия, които целят да отклонят вниманието от текущите проблеми чрез режисирани съдебни процеси на видни дейци от режима на Саддам Хюсеин, са наивни. Само човек, абсолютно незапознат с положението там, може да вярва, че то може да се подобри по този начин. Единственото положително нещо напоследък е, че администрацията на САЩ и правителството в Ирак осъзнаха, че положението няма да се подобри без установяване на добри отношения с Иран.
<SPEAKER ID="148" NAME="Artur Zasada  " LANGUAGE="PL">
Доволен съм от оптимистичния тон на изказването на г-жа Аштън, но предпочитам да съм предпазлив в оценката си за положението в Ирак. Въпреки някои външни проявления, държавата е все още вътрешно нестабилна и определено не може да се каже, че демокрацията е "пуснала корени". Не можем да говорим за стабилизация в държава, в границите на която 1,8-1,9 милиона граждани са разселени, докато още един милион души са я напуснали, а условията, при които живеят бежанците, са изключително неблагоприятни.
<P>
От съществено значение е, да се направи преглед на начините, които понастоящем се използват за предоставяне на чуждестранна помощ за бежанците в Сирия и Йордания и за разселените лица в самия Ирак. Необходимо е помощта да се предоставя за достатъчно дълъг период от време. Колко дълго? Все още не знаем това. И все пак, точно както лекарят не прекратява лечението при първите признаци на подобрение, ние също не бива да позволяваме да бъдем заблудени от прекалено оптимистични прогнози.
<P>
(Заседанието, прекъснато в 19,25 ч., се възобновява в 21,00 ч.)
