<CHAPTER ID="014">
План за действие от Стокхолм (разискване)
<SPEAKER ID="435" NAME="Председател">
Следващата точка са изявленията на Съвета и на Комисията относно Плана за действие от Стокхолм.
<P>
Предишното разискване беше много интересно, но просрочихме определеното време и затова моля всички, които ще правят изказвания, да се придържат стриктно към графика.
<SPEAKER ID="436" NAME="Диего Лопес Гаридо" LANGUAGE="ES">
Г-жо председател, Европейското пространство на свобода, сигурност и правосъдие е едно от най-големите постижения на Европейския съюз. То е част от напредъка в сътрудничеството между държавите-членки, сътрудничеството в гражданското и наказателното право, както и вътрешната сигурност. То е един от най-важните резултати от европейския проект и един от резултатите, който се доближава в най-голяма степен до постигане на това, което Европейският съюз никога не успява да постигне и което е свързано с обществеността.
<P>
Именно това е аспектът на политиките на Съюза, който неговите граждани считат, че добавя най-голяма стойност към най-важните аспекти от тяхното ежедневие, към възползването от техните свободи, например сигурност. Несъмнено това е едно от най-значимите постижения на пространството на свобода, сигурност и правосъдие.
<P>
Имаше дори някои решения, приети от Съвета, за това пространство на свобода, сигурност и правосъдие, преди Договора от Лисабон - когато пространството на практика беше междуправителствено - свързани с въпроса, който разисквахме преди това: разследване на престъпления на геноцид, престъпления срещу човечеството и военни престъпления на национално равнище.
<P>
Например решенията на Съвета от 13 юни 2002 г. и 8 май 2003 г. създадоха възможностите на държавите-членки за сътрудничество на национално, междуправителствено равнище за наказателно преследване на тези престъпления, които, за съжаление - и всички си спомняме случая с генерал Пиночет - са дори част от законодателството в някои държави-членки.
<P>
Например в Испания, да не говорим за други държави, съществува така нареченото универсално правосъдие, което означава престъпления, които са толкова тежки, че дори и да са били извършени извън дадена държава, те могат да се разглеждат в съд в тази държава, ако е възможно, дори и това да означава нарушаване на свещения в наказателното право принцип на териториалност. Този принцип на практика е отменен в някои държави, в които престъпления, които са особено тежки и уронват сериозно достойнството на личността, могат да бъдат наказателно преследвани дори извън територията, на която са извършени.
<P>
Един от аспектите на това пространство на свобода, сигурност и правосъдие е така наречената Програма от Стокхолм в момент, когато Договорът от Лисабон вече отваря това пространство не само към междуправителствената сфера, но и към сферата, която е ясно и определено Европейският съюз. Съвсем конкретно е насочена към метода на Европейския съюз и следователно предоставя на Парламента и на Съда на Европейския съюз водещи роли, които преди това не са имали.
<P>
Програмата от Стокхолм е изключително важна и поради тази причина приветстваме приемането й от Съвета през декември 2009 г., а след това от Съвета на Европейския съюз. Тя определя ясна програма за работа на Европейския съюз и неговите държави-членки и поставя интересите и потребностите на хората в основата на своите приоритети за следващите няколко години.
<P>
Ето защо това е изключително важна програма. Програмата предвижда - и ако ми позволите отново ще спомена предишното разискване - задължението на държавите-членки да си сътрудничат с Международния наказателен съд при наказателното преследване на престъпления на геноцид и престъпления срещу човечеството, така че тези престъпления да не останат ненаказани. Това е част от Програмата от Стокхолм, която беше приета в края на миналата година при шведското председателство.
<P>
Следователно тук става въпрос за изключително важна програма, която трябва да бъде изпълнявана и следвана стриктно. Във връзка с това признаваме важността на съобщението на Комисията, озаглавено "Установяване на пространство на свобода, сигурност и правосъдие за гражданите на Европа - План за действие за изпълнение на Програмата от Стокхолм", което съдържа инициативи, целящи да подпомогнат прилагането на програмата.
<P>
Програмата от Стокхолм ни дава възможност да се основаваме на предишни постижения и да се изправим пред нови предизвикателства, като се възползваме от новите възможности, предоставени от Договора от Лисабон. Това е нова ера. От институционална гледна точка може би до известна степен е истинска революция - ако ми позволите да бъда толкова категоричен - защото е истинска правна и институционална революция за това пространството на свобода, сигурност и правосъдие, което в миналото беше изцяло в междуправителствената сфера, сега ясно да премине в сферата на Европейския съюз. Това придобива първоначална форма във важната Програма от Стокхолм. Съветът признава важността на Парламента като съзаконодател, като институционален партньор във връзка с мнозинството от мерките, които ще приемем през следващите пет години.
<SPEAKER ID="437" NAME="Вивиан Рединг" LANGUAGE="EN">
Г-жо председател, уважаеми колеги, вече сте запознати, но ми позволете накратко да ви представя плана за действие на Комисията, озаглавен "Установяване на пространство на свобода, сигурност и правосъдие за гражданите на Европа", план за действие за изпълнение на Програмата от Стокхолм. Този план за действие е ръководство за съвсем конкретни мерки, които ще бъдат предприети през следващите пет години.
<P>
Но нека първо да се върна за кратко в миналото: събитията от последните седмици и месеци показаха, че е налице едно всеобщо усещане, че незабавно трябва да се справим с икономическото и социално положение в Европа, както и съвсем ясно очакване от нашите граждани, че Европейският съюз трябва да действа бързо и решително. Спомняте си приемането на работната програма на Комисията в края на март, чието съдържание показа, че Комисията не само има намерения, но и вече предприема действия. Програмата акцентира, наред с други неща, върху необходимостта Европа да създаде гражданска програма, която да постави хората в центъра на европейските действия. Планът за действие в областта на правосъдието и вътрешните работи е първата стратегическа инициатива на новата Комисия, която се стреми да приложи тази програма на практика; тя се придържа много стриктно към мандатите, както и към по-широката философия на Програмата от Стокхолм, и взима под внимание предложенията и идеите на Парламента и Съвета.
<P>
Предизвикателството да гарантираме спазването на основните права и свободи, като в същото време интегрираме и гарантираме сигурност в Европа, са въпроси, които считаме, че тук са разгледани задълбочено. Наборът от предвидени инициативи представлява пътна карта - пътна карта към свободна и сигурна Европа. Считаме, че свободата не може да бъде отделена от сигурността: това са две страни на една и също монета; те са свързани с гражданите и това е един от начините да повишим тяхната информираност за Европа.
<P>
Планът за действие ще ни насочва при изпълнението на амбициозен набор от много конкретни мерки в област, в която добавената стойност на Европа ще бъде видяна съвсем ясно от нашите граждани. Той е и мощно послание, което отново потвърждава, обсъжданото от нас и преди - че Договорът от Лисабон и Хартата за основните права на Европейския съюз са действия в полза на гражданите. Тъй като всички тези действия са взаимносвързани, необходими и съответстват на степента на амбицията, която е заложена в Договора от Лисабон и Хартата за основните права на човека, трябва да постигнем този амбициозен резултат възможно най-скоро в съответствие с очакванията на гражданите.
<P>
Това е и причината Парламентът да не разглежда този план за действие като константа; може да настъпят неочаквани събития и, в случай че има такива, Комисията със сигурност ще се възползва от правото си на инициатива, за да съдейства за решаване на проблемите. Ето защо възнамеряваме - и това ще е важно за Парламента - да представим през 2012 г. средносрочен преглед на изпълнението на Програмата от Стокхолм, за да бъдем сигурни, че програмата продължава да е в съответствие със случващото се в Европа и по света.
<P>
Но, както действащият председател на Съвета вече каза, в този план за действие не става въпрос само за предложенията на Европейската комисия. Той до голяма степен засяга и действията на държавите-членки: как последните ще осъществят инициативите си, когато става въпрос за субсидии; как ще прилагат решенията на Европейския съюз в своето национално законодателство; и как ще си сътрудничат с останалите държави-членки.
<P>
Следователно този план за действие ще има успех единствено ако всички институции изиграят своята роля и съм убедена, че Парламентът ще ни помогне да напреднем бързо в правилната посока.
<SPEAKER ID="438" NAME="Anna Maria Corazza Bildt" LANGUAGE="EN">
Г-жо председател, първо бих искала да поздравя Комисията за това, че съвсем навреме представи изключително конкретен план за действие, който оправомощава европейските граждани. Взех активно участие в обсъжданията в Парламента, защото искрено считам, че Програмата от Стокхолм е най-добрият начин за постигане на напредък към Европа, ориентирана към гражданите: Европа за гражданите, с хората.
<P>
Ето защо приканвам Комисията да се придържа към визията на Програмата от Стокхолм, когато представя конкретните предложения за следващите пет години. Приетата програма представлява реален баланс между осигуряването на сигурност на гражданите, зачитайки техните права, свободи и неприкосновеност, и укрепването на гражданството им.
<P>
По отношение на плана за действие, приветствам, по-конкретно, представените наскоро мерки за борба с трафика на хора и малтретиране на деца и за повишаване на закрилата на непридружени непълнолетни лица - споменавам само някои мерки. Приветствам също така факта, че планът за действие предвижда стратегия за борба с женското генитално осакатяване, домашното насилие и насилието над жени. Въпреки това, г-жо член на Комисията, щеше ми се това предложение да беше представено по-рано от планираното.
<P>
Трябва също така да насърчаваме участието на граждани в хода на процеса и да гарантираме прозрачността на вземането на решения и откритостта на документите. Надявам се, че мерките ще бъдат представени по начин, който е удобен за гражданите.
<P>
В заключение, искам да кажа, че очаквам с нетърпение да продължа работата си с колегите в Парламента и с Комисията и Съвета, за да можем действително да установим пространство на свобода, сигурност и правосъдие и да го видим на практика.
<SPEAKER ID="439" NAME="Kinga Göncz" LANGUAGE="HU">
Бих искала да отправя няколко общи и няколко конкретни забележки по отношение на плана. Разбира се, считаме, че Програмата от Стокхолм е много важна. Именно поради тази причина планът за действие до известна степен ни разочарова, тъй като амбициозните му цели не отразяват напълно важността, която Парламентът му придава, или мнозинството, с което той гласува по измененията относно няколко теми. Виждаме, че най-важните или много важни точки от плана са отложени за периода 2013-2014 г., а що се отнася до тази година, вече ставаме свидетели на известно изоставане. Изглежда, че проблем представлява и това, че все още не е изяснено сътрудничеството между Комисията и Парламента по отношение на международните договори. Макар обратната информация да е значително по-добра, като например по отношение на преговорите със Съединените американски щати относно SWIFT и Програмата за проследяване на финансирането на тероризма (TFTP), все още има аспекти, които трябва да бъдат изяснени.
<P>
Бих искала да направя няколко конкретни предложения: изразяваме съжаление, че изказванията, подбуждащи омраза, не са намерили място в проектозаконодателството, а сред плановете са само докладите и рамковото решение, отнасящи се до прилагането. Също така, предоставянето на информация относно правата на човека не е достатъчно категорично. Знаем, че прилагането е свързано със степента, до която хората са запознати с правата си. Във връзка с имиграцията бих искала да посоча, че вече е сложено началото на сътрудничество, но изглежда равнището на целите не е адекватно. Има два важни въпроса. Първият е свързан с реципрочността на визите, където са необходими нови, ефективни решения, които се налагат както поради повторното въвеждане на изискването за виза, така и поради неравенства. Вторият е свързан със свободното движение на работна сила и там е важно да бъде прекратена дискриминацията, която продължава да съществува спрямо новите държави-членки.
<SPEAKER ID="440" NAME="Renate Weber" LANGUAGE="EN">
Г-жо председател, Програмата от Стокхолм несъмнено е амбициозна, но тепърва трябва да приемем план за действие, който да я приложи възможно най-ефективно. Ефективност означава не само подходящ график, но също включва и съдържанието на законодателството, което ще приемем през следващите години и институциите, които ще бъдат основани в бъдеще.
<P>
За да бъде Съюзът по-последователен, трябва да работим за постигне на равнище на доверие и взаимно признаване в съдебното пространство или за полицейско сътрудничество, сходни с принципа, на който е подчинен единният пазар на Европейския съюз. За да постигнем тази цел, трябва да променим възгледите си относно правните традиции, които вече не следва да се възприемат, използват и с които не трябва да се злоупотребява по начин, който не ни позволява да имаме минимални стандарти, по-конкретно, в наказателното право.
<P>
Гражданите ни изискват и заслужават по-добра защита от тероризъм и срещу организирана или трансгранична престъпност. Наш дълг е да осигурим тази защита, но трябва да го направим зачитайки не само правата на жертвите, но и тези на обвиняемите. Ето защо спрямо всички държави-членки на Европейския съюз трябва да се прилагат минимални процесуални стандарти и ако е необходимо, ще отстояваме решително това. Ще бъдем решителни, когато предоставяме повече правомощия на Евроюст и когато трябва да защитим данните на нашите граждани, или когато трябва да изготвим правила за пакета мерки в областта на убежището.
<P>
Моята политическа група е решена да работи конструктивно с Комисията и Съвета и в същото време да отстоява последователно защитата на правата на човека.
<SPEAKER ID="441" NAME="Judith Sargentini" LANGUAGE="EN">
Г-жо председател, докато слушах изказванията на члена на Комисията и представителя на Съвета, у мен възникнаха няколко въпроса.
<P>
Остават пет седмици до края на испанското председателство. В началото чухме чудесни идеи от испанското председателството относно убежището, миграцията, Директивата срещу дискриминацията и еманципацията на жените, но трябва да кажа, че при пет оставащи седмици се питам къде са конкретните резултати и предложения.
<P>
Комисията и Парламентът свършиха своята работа по отношение на убежището и миграцията и сега очакваме Съветът да свърши неговата. Тук не става въпрос само за това - както каза г-жа Рединг - че отделните държави-членки трябва да прилагат своето право. Съветът е този, който трябва да представи идеи относно Дъблин, относно Директивата за приемането, относно системата Евродак и относно Директивата за признаването. Именно това очакваме.
<P>
Директивата срещу дискриминацията беше гласувана на това пленарно заседание и Зелените я очакват с нетърпение. Във връзка с това искам да кажа на Комисията, че, разбира се, равенството и борбата срещу дискриминацията са в основата на Програмата от Стокхолм, но защо Комисията не избра да постави като приоритет в този план за действие еднополовите партньорства? Казвате, че хората трябва да бъдат поставени в центъра. Правното уреждане на еднополовите партньорства означава хората да бъдат поставени в центъра. Бихте ли ми обяснили защо взехте такова решение?
<P>
По отношение на Европол, в периода преди Договора от Лисабон, Парламентът упражняваше съвсем минимален контрол върху Европол и до момента това положение не е променено, въпреки че Договорът от Лисабон е вече приет. Например правомощията за водене на преговори по споразумения за сътрудничество с трети държави се основават на решения на Съвета, които са изготвени преди две години. Носят се слухове, че в момента Европол разисква договор с Израел, а с неизвестен брой други държави се водят преговори. Договорът от Лисабон определя нова роля за Парламента и бих искала Комисията да го има предвид.
<SPEAKER ID="442" NAME="Mara Bizzotto" LANGUAGE="IT">
Г-жо председател, госпожи и господа, 170 мерки за пет години, цифри, които са твърде амбициозни за програма, лишена от реално съдържание, особено по отношение на конкретни въпроси.
<P>
Що се отнася до имиграцията, програмата е смущаващо слаба, когато човек погледне отвъд официалните документи: какъв е смисълът да се обещава укрепване на органи и агенции, ако няма политическа стратегия? Реално работеща стратегия, която трябва да се основава на определени ясни аспекти: борбата срещу незаконната имиграция по южната граница, която да гарантира, че при противодействието срещу незаконната имиграция отговорностите се споделят между европейските държави, политика на споразумения с трети държави, особено признаването, че имиграцията не е ресурс в момент на криза.
<P>
Уеб страницата на Парламента посочва, че над 20% от младежите в Европа са безработни. На континент, в който 25 млн. души са без работа, членът на Европейската комисията, отговарящ за вътрешните работи, заявява, че въпросът за имиграцията трябва да се основава на солидарност. Вместо това в действителност са необходими общи доводи и реализъм: приоритет на днешния ден е да осигурим работа за нашите граждани! Всичко останало е наивна и лишена от реализъм реторика, която не помага на имигрантите да се интегрират и определено не помага на нашите граждани.
<SPEAKER ID="443" NAME="Agustín Díaz de Mera García Consuegra" AFFILIATION="PPE">
(ES) Г-жо председател, става въпрос за над 360 дейности за период от пет години. От моя гледна точка, на представянето на плана за действие в Парламента трябваше да бъде отделено повече време, за да могат членовете му да разискват и, което е по-важно, да внесат изменения в предложенията.
<P>
Да разгледаме няколко примера: борбата срещу радикализацията; проследяване на финансирането на терористична дейност и възможността за създаване на Европейска програма за проследяване на финансирането на тероризма (TFTP); координиране на Съвместния ситуационен център (SitCen), Европол и Евроюст в борбата срещу тероризма и организираната престъпност; борбата с използването на интернет за терористични цели; изменение на регламента относно Фронтекс; и проучване на целесъобразността на създаването на европейска система за гранична охрана. Освен всичко, което споменах, има и много други аспекти. Това са много важни въпроси, които трябваше да бъдат разгледани в друг парламентарен формат.
<P>
Също така заслужава внимание фактът, че във връзка със защитата на жертвите на престъпления планът предлага една мярка: създаване на един глобален инструмент за защита на жертвите, включително на жертвите на тероризъм. Считам - и това щеше да е изменение, което нямаше да имам възможност да внеса заради правилата- че създаването на специален инструмент за защита на жертвите на тероризма следва да бъде неотменим приоритет на Европейския съюз. Искам да подчертая, че това е мое становище.
<P>
В заключение, г-жо Рединг, по отношение на Европол, бих искал да знам защо решение на Съвета ще бъде заменено от регламент относно Европол до 2013 г.
<SPEAKER ID="444" NAME="Monika Flašíková Beňová" AFFILIATION="S&amp;D">
(SK) Има няколко области в плана за действие по Програмата от Стокхолм, за които искам да говоря, и тъй като трябва да продължим по-нататък, ще посоча тези проблемни области.
<P>
Определено считам, че общата система за убежище на Европейския съюз е проблемна област, която сме разисквали заедно тук поне няколко пъти, като във връзка с нея, от една страна, Комисията говори за необходимостта законните мигранти или имигранти да бъдат успешно интегрирани в общата система, но, от друга, планът за действие съдържа твърде малко цели в тази посока.
<P>
Също така, изглежда не очакваме предложение за съвместно обработване на заявленията за предоставяне на убежище преди 2014 г., а оттук следва, че няма да има и взаимно признаване на правата на бежанците между държавите-членки на Европейския съюз. Независимо от това плановете Ви са доста конкретни в областта на ограничаване на масовия наплив и движение на имигранти или мигранти, например сезонните работници.
<P>
И така, накратко казано, скоро не се очаква да имаме прогресивна и справедлива обща система за убежище, а планът определя доста репресивни мерки.
<P>
Бих искала да спомена поне още две области. Първата е тъжният факт, че, дори и както самата Комисия казва, не е приоритет постигането на напредък по общото признаване на регистрираните еднополови партньорства в рамката на Европейския съюз, а протакането на този въпрос наистина ме тревожи.
<P>
Последната област, която искам да спомена, са правата на корпорациите Планът за действие от Стокхолм често споменава гражданите и техните права, но много ясно подчертава свободата за създаване на дружества без достатъчни подзаконови разпоредби, което е най-малкото изненадващо, особено в контекста на настоящата финансова и икономическа криза.
<SPEAKER ID="445" NAME="Sarah Ludford" AFFILIATION="ALDE">
(EN) Г-жо председател, според мен най-добрата част от плана за действие е списъкът с пет конкретни мерки, свързани с правата на лицата в наказателното производство, които представляват пътната карта, приета от Програмата от Стокхолм.
<P>
Изказвам се като докладчик по първата от тези мерки относно писмения и устния превод за обвиняеми, по която, имам удоволствието да заявя, постигнах временно споразумение с испанското председателство днес сутринта и се надявам, че съответните наши институции ще подкрепят този резултат.
<P>
Благодаря на г-жа Рединг за нейната решителна подкрепа, тъй като заимствахме в голяма степен от предложението на Комисията и представителите на Комисията дадоха своята пълна подкрепа, за което лично й благодаря.
<P>
Най-сетне, макар и със закъснение от едно десетилетие, но най-накрая изграждаме взаимното доверие, което е необходимо за взаимното признаване. Подкрепата ми за европейската заповед за арест се измерва с тревогата и дори раздразнението по повод някои съдебни грешки и начина, по който тя в момента функционира, като например делата на Гари Ман и Андрю Симеу, в които участвам. Ако разполагахме с тези мерки преди десет години, считам, че тези съдебни грешки нямаше да се случат.
<SPEAKER ID="446" NAME="Simon Busuttil" AFFILIATION="PPE">
(MT) Г-жо председател, съгласен съм с онези, които казват, че общият европейски пазар, единният пазар, е може би най-мащабният проект, предприеман някога от Европейския съюз. Считам, че този проект, който е в полза на европейските граждани, е следващата голяма задача пред Европейския съюз. Интересно е, че единният пазар беше създаден през 1992 г. - годината, в която приехме Договорът от Маастрих, който въведе концепцията за европейско гражданство.
<P>
Посредством този план за действие, сега създаваме пространство, в което може да бъде упражнено на практика европейското гражданство. Това може да се случи в няколко области: права на човека, граждански права, достъп до правосъдие и право на свободно движение в границите на Европейския съюз. Европейският съюз може да служи и като пример в много области, а именно трафик на хора, борба с педофилията, права на детето, престъпления в кибернетичното пространство и, разбира се, въпросите на имиграцията и убежището.
<P>
Все пак считам, че на този проект му липсват три неща: първо, политическа насоченост ще му придаде важност и значение за нашите граждани. Второ, спазването на принципа на субсидиарност, защото има определени важни области, при които не може да отпадне правото на използване на субсидиарност. Трето, срокове: те трябва да бъдат спазени в този план за действие, в противен случай той се обезсмисля.
<SPEAKER ID="447" NAME="Juan Fernando López Aguilar" AFFILIATION="S&amp;D">
(ES) Г-жо председател, като председател на комисията по граждански свободи, правосъдие и вътрешни работи, бях съавтор на резолюцията, приета през ноември, относно Програмата от Стокхолм, заедно с г-н Casini и г-н Berlinguer. Бих искал да подчертая, че тогава казах, че Програмата от Стокхолм няма да направи живота на Парламента по-лесен в пространството на свобода, сигурност и правосъдие, а тъкмо обратното - ще го направи много по-тежък.
<P>
Във връзка с това искам да заявя, че някои от изискванията в приетата резолюция не са отразени чрез ясни формулировки в плана за действие, предложен от Комисията. Ето защо, тъй като са ми известни ограниченията на парламентарното разискване и парламентарната намеса в разискването на плана за действие, искам да обърна внимание, че параграфи 148 до 150 от резолюцията на парламента съдържаха някои конкретни индикации, свързани с изключително важни въпроси.
<P>
Много от тях бяха споменати - от защитата на жертвите до институциите и агенциите, свързани с Шенген, Европол, Евроюст, Фронтекс и Европейската служба за подпомагане на предоставянето на убежище и нейните разпоредби, които предстои да бъдат приети, но имаше и някои разпоредби относно съществени и основни проблеми, като например защита на данните и клаузата за борба срещу дискриминацията. Взаимнозависимостта на защитата на данните и сигурността определено вече е разисквана в Парламента, по-конкретно, по време на разискването относно Програмата за проследяване на финансирането на тероризма (TFTP), като разискването подчерта необходимостта Европа да поеме свой собствен ангажимент за подходящ баланс между сигурност и неприкосновеност на личния живот.
<P>
Най-важното обаче е, че на Комисията й предстоят пет години работа по поетапното прилагане на всяка от връзките в плана за действие за Програмата от Стокхолм. Ето защо я призовавам да работи усърдно с Парламента, за да вземе под внимание всички ангажименти, свързани с параграфи 148 и 150 от резолюцията, като не забравя, че ако Комисията не работи съвестно и в тясно сътрудничество с Парламента, той ще бъде бдителен и ще представи предложения. Тя, разбира се, ще работи и със Съвета, който може да приеме инициативи, които може да заслужват да бъдат обсъдени и разгледани от Парламента.
<SPEAKER ID="448" NAME="Nathalie Griesbeck" AFFILIATION="ALDE">
(FR) Г-жо председател, г-жо член на Комисията, г-н Лопес Гаридо, на свой ред искам изразя задоволството си от това, че ще говоря за този план за действие, пътната карта, както я нарече г-жа Рединг, за изпълнение на Програмата от Стокхолм. Той засяга множество основни въпроси, като вместо да нахвърлям случаен списък в малкото време, което имам, ще се спра само на точките, които ще предизвикат известна неудовлетвореност - едната е свързана с формата, а другата със съдържанието - когато се говори по този въпрос.
<P>
Що се отнася до формата, както вече казахме по време на разискването, поставили сме си съвсем ясни крайни срокове за изпълнението на мерките и бих искала да се опитаме да дадем всичко от себе си за предприемането на конкретни действия, така че не просто да си говорим празни приказки за идеали.
<P>
За тази цел, що се отнася до съдържанието, трябва да разгледаме два основни аспекта, за да постигнем успех при изпълнението. Трябва да определим някои приоритети. По отношение на съдържанието, г-жа Рединг говори за добавена стойност. Предлагам да проявим упоритост по някои точки, които считаме за по-належащи от други: първо, относно правното сътрудничество, така че да постигнем съгласуваност в правната терминология, разбира се, с някакъв вид програма "Еразъм" за съдии, а защо не "Еразъм" за всички юридически професии и отделна друга програма за полицейските професии?
<P>
След това вторият аспект, свързан със съдържанието, а и ключов приоритет, е този за предприемането на всички възможни мерки, за да се гарантират правата на детето, те да бъдат защитени и да се борим с престъпленията в кибернетичното пространство, детската порнография и сексуалната експлоатация.
<SPEAKER ID="449" NAME="Stavros Lambrinidis" AFFILIATION="S&amp;D">
(EL) Ключовата дума, която отсъства от имиграционните програми, е "солидарност". Днес гласувахме относно презаселването на лицата, търсещи убежище, от трети държави в Европа, но програмата на Комисията отказва да насърчи сходна разпоредба за заселването на лицата, търсещи убежище, от една европейска държава в друга или срещу заплащане. Къде остана солидарността?
<P>
Над 100 000 незаконни имигранти пристигат всяка година в Гърция от Турция. Защо не се спазва споразумението между Европа и Турция за връщането на тези незаконни имигранти? То се заобикаля и е бегло споменато в нашата програма. Какво се случи със споразумението, по което днес Фронтекс води преговори с Турция? Можете ли да ни уверите, че то няма пряко или косвено да оспори суверенните права на Гърция, а оттам и на Европа, върху границите?
<P>
И накрая, разбира се, налице е огромно задължение да бъдем солидарни спрямо самите имигрантите, което се нарича "интеграция". Без интеграцията на имигрантите няма никакви шансове 40 млн. души, които са дошли да живеят сред нас, да могат да го правят наравно с нас. Може би залагаме бомби със закъснител. Необходими са програми, необходими са средства, а в момента Комисията не разполага с тях.
<SPEAKER ID="450" NAME="Ramón Jáuregui Atondo" AFFILIATION="S&amp;D">
(ES) (При започване на изказването микрофонът е изключен) Смятам, че на Европа без граници и в която има все по-увеличаваща се наднационална престъпност й е необходима повече амбиция от гледна точка на възможността да отговори на проблема с наднационалната престъпност.
<P>
Считам, че ни е необходима повече амбициозност по отношение на полицейската координация, с други думи, Европол; съдебна координация, с други думи, Евроюст; Европейската прокуратура; техническата стандартизация на наказателните разследвания; унифицирането на наказателно-процесуалното право; и по отношение на сближаване на съответните наказателно правни системи.
<P>
Госпожи и господа, считам, че е налице малко амбиция и твърде много национална съпротива и настоятелно ви призовавам, особено в Съвета, да преодолеете склонността на държавите-членки да се вкопчват в суверенитета си и да уеднаквите системите на наказателно правосъдие, за да можем ефективно да се борим с несигурността и наднационалната престъпност.
<SPEAKER ID="451" NAME="Salvatore Iacolino" AFFILIATION="PPE">
(IT) Г-жо председател, госпожи и господа, възможността, която предоставя Програмата от Стокхолм, определено е важна: по-голям брой положителни действия, които Комисията трябва да изпълни, оформяйки истинско общо пространство на свобода, правосъдие и сигурност.
<P>
Постигането на тези цели обаче изисква метод на сътрудничество между европейските институции и между тези институции и държавите-членки, които са незаменим инструмент на едно реално сътрудничество. Въпроси като регулирането на миграционните потоци според обективни критерии за справедливост, достойнството на хората в днешните претъпкани затвори, грижите за лицата, които се възстановяват от наркотична зависимост, възобновяване на работата на агенциите, борбата с организираната престъпност на трансгранично равнище несъмнено правят това реално сътрудничество истински необходимо.
<P>
Дейностите на Парламента ни очевидно са съсредоточени върху това предизвикателство и също така дават силен и категоричен стимул на Комисията и други институции на Общността, както и на държавите-членки.
<SPEAKER ID="452" NAME="Gerard Batten" AFFILIATION="EFD">
(EN) Г-жо председател, баронеса Sarah Ludford каза, че има известни опасения относно съдебните грешки във връзка с европейската заповед за арест в делата на Андрю Симеу и Гари Ман. Това е много меко казано, ако е имало такива! Самата европейска заповед за арест е огромна съдебна грешка. Екстрадицията е сведена до обикновена бюрократична формалност. На британските съдилища е отнета възможността да защитават британските граждани от несправедливи арести и лишаване от свобода, когато са екстрадирани в чужбина. Знам, че е така, защото присъствах в апелативния съд на делото на Андрю Симеу, когато двама старши съдии от апелативния съд не успяха да предотвратят екстрадицията на г-н Симеу, макар да беше ясно на всички в съда, че доказателствата или не съществуваха, или бяха изфабрикувани от полицията. Но, разбира се, именно в това е смисълът, защото на съда не се разрешава да се запознае с доказателствата; нямат право. Баронеса Sarah и либералдемократите могат да ронят крокодилски сълзи за дела като това на г-н Симеу, но трябва да понесат отговорността за човешкото нещастие, което причиняват.
<SPEAKER ID="453" NAME="Georgios Papanikolaou" AFFILIATION="PPE">
(EL) Г-жо председател, с истинско задоволство гласувахме в Програмата от Стоколм да бъдат включени разпоредби, които се отнасят до солидарността по въпросите на имиграцията и борбата срещу незаконната имиграция. В плана за действие прочетох, че през 2011 г. Комисията ще създаде инструмент за оценка на системите за предоставяне на убежище на държавите-членки, така че да може да подпомогне по-ефективно държавите-членки по отношение на техните възможности и потребности.
<P>
В същото време обаче в Парламента даваме зелена светлина на Европейската служба за подпомагане предоставянето на убежище да започне дейност в Малта. Въпросът е следният: ще има ли нещо общо Европейската служба за подпомагане предоставянето на убежище с този механизъм и, чрез този механизъм, с извършваното оценяване? Предвидена ли е разпоредба за вътрешна програма за презаселване на бежанци с цел да премахне напрежението между държавите-членки?
<SPEAKER ID="454" NAME="Monica Luisa Macovei" AFFILIATION="PPE">
(EN) Г-жо председател, бих искала да говоря за механизма за оценка на корупцията в държавите-членки - механизмът, предвиден плана за действие. Този въпрос е включен в решение на Съвета относно Програмата от Стокхолм, а имаме и план за действие на Комисията относно изпълнението на Програмата от Стокхолм. И в двете се посочва извършване на оценка на усилията за борба с корупцията в държавите-членки. Следователно държавите-членки трябва да проявят силна политическа воля и ангажираност, за да може да бъде задействан такъв механизъм. Казвам това, защото на всички ни е известно, че до момента националните усилия, меко казано, не са ефективни във всички държави-членки.
<P>
Второ, крайният срок за съобщението в плана за действие относно политиката на Съюза и механизма за борба с корупцията е 2011 г. Искам да предложа то да бъде изготвено преди края на 2010 г. Това би отговорило в по-голяма степен на необходимостта от борба с корупцията в Съюза, тъй като корупцията също се счита за причина за икономическата криза. Следователно това би било мярка за спирането и предотвратяването й.
<SPEAKER ID="455" NAME="Диего Лопес Гаридо" LANGUAGE="ES">
Г-жо председател, в основата на това разискване относно европейското пространство на свобода, сигурност и правосъдие е нещо, което считам, че беше правилно формулирано от г-н Busuttil, когато говореше за европейското гражданство.
<P>
Тук става въпрос за същината на това европейско гражданство, която се нуждае от задълбочаване. Това определено е един от основните въпроси на новия политически етап, който започва в Европа с приемането на Договора от Лисабон, и, разбира се, заема основно място по време на испанското председателство.
<P>
В тази връзка г-жа Sargentini постави много ясен и прям въпрос към Съвета относно това какво е свършено от испанското председателство за този период и какво е планирано за в бъдеще.
<P>
Благодаря й за този прям въпрос и ще се опитам да структурирам отговора си около няколко точки, които са свързани с европейското гражданство и съдържанието на правата, свободите, сигурността и правосъдието: накратко казано, статусът на европейските граждани през 21-и век.
<P>
По отношение свободите, по-рано говорихме за присъединяване към Европейската конвенция за защита на правата на човека. Това е един от приоритетите на испанското председателство. Имам предвид пространното разискване, което проведохме по-рано.
<P>
Считам също така, че, във връзка с правата и свободите трябва да поговорим за директива относно правото на устен и писмен превод при наказателните производства. Както ви е известно, вече се работи по тази директива.
<P>
Очакваме Европейската комисия да направи най-общо предложение относно конкретната директива, спомената от г-жа Sargentini: Директивата за недопускане на дискриминация. Това е много амбициозна и важна директива. Председателството на Съвета, разбира се, я подкрепя и сега очакваме инициативата на Комисията.
<P>
Въпросите, свързани с жертвите, са грижа и приоритет на испанското председателство, особено на жертвите на насилие въз основа на пола. Бих искал да ви кажа, че през този период беше отбелязан напредък по директивата относно борбата срещу трафика на хора. По отношение на директивата относно борбата със сексуалното малтретиране, в момента работим за постигането на обща позиция през юни. Работим и по законодателна инициатива за борба с насилието въз основа на пола: Европейската заповед за осигуряване на защита, която се разисква в момента в различни парламентарни комисии: комисията по граждански свободи, правосъдие и вътрешни работи и комисията по правата на жените и равенството между половете. Насилието въз основа на пола несъмнено е най-големият бич, който взема най-голям брой жертви в европейските общества. Съветът по заетост, социална политика, здравеопазване и потребителски въпроси (EPSCO) също прие миналия месец Европейската обсерватория за насилието срещу жени и телефонната линия за оказване на помощ на жертви.
<P>
По отношение на въпросите, свързани със сигурността, стратегията за вътрешна сигурност беше приета през март от Европейския съвет. Във връзка с това беше приета нормативната уредба за Постоянен комитет за оперативно сътрудничество в областта на вътрешната сигурност. Има споразумения по въпросите на сигурността със Съединените американски щати, а по други се преговаря: Декларацията от Толедо относно сигурността и гражданското въздухоплаване; въпросът със SWIFT, който е добре познат на Парламента и по който има мандат за преговори за политическо споразумение със Съединените американски щати възможно най-скоро. Работим със Съединените американски щати и по съвместна декларация относно борбата срещу тероризма и споразумение за защита на данните.
<P>
Що се отнася до гражданското сътрудничество, надявам се да договорим Регламента Рим ІІІ, законодателство, което се прилага спрямо гражданските бракове.
<P>
По отношение на въпроса за имиграцията и убежището, който също беше споменат в много изказвания, следва да се каже, че испанското председателство отговаря за първата оценка на Европейския пакт за имиграцията и убежището, което то ще подготви съвместно с Комисията. В същото време, отново съвместно с Комисията, се подготвя програма за обратното пътуване на непридружени непълнолетни лица.
<P>
Също така, във връзка с убежището, продължават операциите на Фронтекс и се работи по европейска програма за бежанците и за презаселването на бежанци, а и с някои държави и по програми за репатриране.
<P>
В допълнение към посочените работи се и по Европейски фонд за бежанци, който трябва да бъде готов до 2011 г.: докладът Tavares от Парламента предвижда приемането на фонда до този срок. Така че са в ход различни важни инициативи, свързани с имиграцията.
<P>
Към отговора си бих искал да добавя, че в Комисията тече много конструктивно разискване - по-конкретно от г-жа Рединг - относно Европейската прокуратура, която е предвидена в Договора от Лисабон. Считам, че това разискване ни е необходимо. Ще бъде много важно, както се посочва в Договора от Лисабон, не само да защитим икономическите интереси на Съюза, което, разбира се, е въпрос от първостепенна важност. Ще бъде също много важно на по-късен етап, за да бъде възможно съдебното преследване на транснационални престъпления. Това също е разискване, започнато от испанското председателство на Европейския съюз.
<P>
Това са няколко конкретни елемента, които са в процес на стартиране или вече са стартирали по време на испанското председателство съвместно с Комисията и Парламента. Считаме, че е от решаващо значение да има доверие що се отнася до изграждането на открита, сигурна Европа, която защитава своите граждани. Това е духът, в който испанското председателство иска да продължи, заедно с трите председателства, които ще се поемат от нашите партньори: Белгия и Унгария. Това е намерението на испанското председателство и, разбира се, разчитаме на изграденото сътрудничество с Европейския парламент.
<SPEAKER ID="456" NAME="Вивиан Рединг" LANGUAGE="EN">
Г-жо председател, всички говорят за Програмата от Стокхолм. Това е коледно дръвче с няколкостотин желания. Иска ми се всички да говорят за реалността. Какво се случваше с тези коледни желания преди Договора от Лисабон? При закрити врата, без да се отчита достатъчно мнението на гражданите и техните потребности, желания или очаквания; при третия стълб, където министрите на вътрешните работи не питаха нито Европейския парламент, нито Комисията и когато Съдът на Европейския съюз нямаше никаква възможност за намеса.
<P>
Това е изходната ни точка: невъзможна ситуация. Ситуация, при която de minimis решения не са изпълнявани дори на национално равнище, при която гражданите нямаха средствата или инструментите да се обърнат към съда, да протестират или да търсят справедливост.
<P>
За щастие, сега имаме Договора от Лисабон. Вече няма трети стълб. Има предложения на Комисията, съвместно вземане на решения, изпълнение на равнище държава-членка, контрол от Съда на ЕС, но това също така означава, че нещата вече не могат да се случват незабавно. Правилата и предложенията трябва да следват обичайните процедури, според които вие, парламентаристите, искате Комисията да си върши работата.
<P>
Първо, трябва да се направи щателен анализ на това какво е целесъобразно, добро, какво има добавена стойност. Второ, обществено допитване, за да разберем дали идеите, които внасяме за разглеждане, ще бъдат приети или не от гражданското общество, от промишлеността, от държавите-членки, от националните парламенти, които вече са страна по всички тези въпроси и които провеждат теста за субсидиарност. А после и оценките на въздействието, за да видим дали това, което правим, е правилно. И чак тогава идват конкретните предложения от Комисията.
<P>
Ако искате Комисията да продължи практиката от последните няколко години, само ми кажете и ще представям предложение всяка седмица. И знаете ли какво ще се случи с тези предложения? Първо ще бъдат блокирани в националните парламенти, и то съвсем основателно, защото трябва да представяме сериозни предложения, основани на правните предположения, че това, което правим, е устойчиво, целесъобразно и може да бъде приложено в държавите-членки.
<P>
Не искам първото предложение, което изготвим, да бъде оспорено в Съда на Европейския съюз или в Европейския съд по правата на човека. Искам да изведа всички ни до момент, в който гражданите ще осъзнаят, че добавената стойност на онова, което правим тук, е от реална, практическа полза за тях. Да, като член на Европейската комисия, отговарящ за въпросите на жените, чух Парламентът да разисква какво е необходимо да направим, най-вече, за да вдъхнем правна сигурност на жените във всички държави-членки, така че, когато имат проблем, свързан с насилие, да могат да получат справедливост, а не илюзията, че се надяват да получат справедливост, а след това не постигат и не получават нищо. По този въпрос наистина трябва да работим заедно.
<P>
Има стотици мерки, които трябва да бъдат направени "по лисабонски", които трябва да бъдат извадени от забвение и да видят бял свят, които да бъдат адаптирани към действителните законови разпоредби - стотици мерки, които не работят.
<P>
Заповедта за арест: г-жа Ludford преди малко говори по този въпрос. Естествено, тя не се прилага в държавите-членки, защото структурата около взаимното признаване и взаимното доверие, която е в основата на взаимното признаване, не е изградена. Колеги, всичко това не може да се постигне, без да е налице взаимно доверие. Съжалявам, но не мога със заповед да създам взаимно доверие в главите на всички съдии в Европа!
<P>
Трябва да изградим това взаимно доверие със законодателство и с мерките, които да утвърдят правата на гражданите във всичките ни държави-членки, така че и съдиите да прилагат правилата, към които сме се стремили, и, да, напредваме бързо в тази посока.
<P>
План за действие, очевидно колегата вече го няма, но план за действие за борба с насилието срещу жени. През 2011 г. трябва да бъде обсъден цялостен текст за защита на жертвите, жертви на всякакво насилие - за мен не съществува жертва на едно насилие, на друго насилие и трета категория жертви.
<P>
Да, работихме по защитата на данните; когато за щастие вие, Парламентът, казахте "не" на начина, по които се случваха нещата преди влизането в сила на Договора от Лисабон. Няма да продължим по този начин и, да, г-н председател на комисията, знаете, че Вашата комисия и другите комисии участват пълноценно в начина, по който работим.
<P>
Предстои ни да свършим много работа заедно: много технически въпроси, които ще имат важни последици за нашето общество. Трябва да направим нещо; трябва да обясним на гражданите какво правим. Защото и това е част от цялото начинание, а не е най-лесната част от целия въпрос.
<P>
Да, трябва да предприемем мерки например относно незаконната имиграция и убежището, и, както видяхте, моята колега Сесилия Малстрьом има съвсем конкретни предложения относно незаконната имиграция, относно граничния контрол, относно законната миграция. Да, ще бъде важно ако Парламентът съумее, съвместно със Съвета, да приеме съществуващите предложения, пакета мерки в областта на убежището, предложението за единно разрешително, съвместната програма за презаселване, взаимното признаване и току-що приетия план за действие за непридружените непълнолетни лица. Предстои ужасно много работа.
<P>
Не става въпрос за това кой какво ще направи, защото има някои неща, които просто не могат да се направят. Ето един пример: искахте Директива за недопускането на дискриминация. Съжалявам, но въпросът за тази директива трябва да бъде решен единодушно и е блокиран в Съвета. Така че какво искате да направя - не аз лично, защото тя е отпреди встъпването ми в длъжност - Комисията внася Директивата за недопускането на дискриминация, но в Съвета няма единодушие? Затова се обърнете към Съвета; обърнете се към онези, които я блокират.
<P>
Еднополовите двойки: отлично знаете, че е в прерогатива на субсидиарността, в компетентностите на държавите-членки да уреждат начина, по който ще се третират еднополовите двойки. Европейският съюз има думата, когато става въпрос за трансграничното третиране на еднополовите двойки. Не мога обаче да свърша работата на Франция, на Италия, на Полша, на Румъния, на Гърция и на Люксембург; тя трябва да бъде свършена от самите държави-членки. Считам, че няма дискриминация, ако тези хора, независимо откъде са, упражняват правата си на трансгранична мобилност и именно това ще направим.
<P>
Вече виждаме това да се случва по отношение на мобилността, на правата на гражданите, на сътрудничество между правните системи, по отношение на премахването на все още съществуващите пречки в единния пазар, който, съжалявам, че трябва да го кажа, не е единен пазар от гледна точка на гражданите. Затова съм изключително радостна; четох доклада на Марио Монти. В него има много елементи, които ни показват накъде да се насочим. Знаете ли коя е моята библия? Докладът, изготвен от един от вашите колеги, съдържа всички елементи на свободното движение на граждани и всички проблеми, които трябва да бъдат решени.
<P>
Предлагам ви да се заемем с всеки един и да ги решим, като си сътрудничим активно. Когато внеса предложение и вие се запознаете с него, ще имате толкова много предложения, че ще се наложи да работите през нощта - не знам дали е разрешено според трудовото законодателство и правата на човека, но съвсем няма да ме интересуват вашите права на човека като членове на Парламента. Ще работим, докато решим тези проблеми - има стотици проблеми за решаване, а не мога да се справя сама. Необходима ми е вашата изключително конструктивна помощ. Знам, че ще я получа, но ми помогнете да работя по елементите един след друг, дори и това да означава по един елемент седмично. Ще ви бъде представян. Склонна съм да се явявам в комисиите ви колкото пъти ме повикате, г-жо председател, ще обсъждаме елемент по елемент. След пет години, с ваша помощ, ще сме променили този континент.
<SPEAKER ID="457" NAME="Председател">
Разискването приключи.
