<CHAPTER ID="020">
Социално положение на ромите и подобряване на техния достъп до пазара на труда в ЕС (кратко представяне) 
<SPEAKER ID="185" NAME="Председател">
Следващата точка е кратко представяне на доклада на г-жа Kósáné Kovács - от името на комисията по заетост и социални въпроси, относно социалното положение на ромите и подобряването на техния достъп до пазара на труда в ЕС.
<SPEAKER ID="186" NAME="Magda Kósáné Kovács" LANGUAGE="HU">
Благодаря ви, г-жо председател, госпожи и господа. След няколкомесечна работа аз представих в Парламента доклада относно социалното положение на ромите и подобряването на техния достъп до пазара на труда в ЕС, един доклад, който изразява нашата отговорност и сериозен ангажимент по отношение на европейското бъдеще на ромите - многобройно етническо малцинство, което би могло да образува цяла държава-членка.
<P>
През последните месеци необходимостта да се предприемат действия не намалява, а дори напротив, става все по-неотложна. Световната финансова криза обхвана цяла Европа и съпътстващото я икономическо сътресение още веднъж жестоко засегна най-уязвимите социални групи, и по-специално ромската. Увеличаващото се и оправдано безпокойство за собственото оцеляване на мнозинството от населението представлява благодатна почва за поява на омраза към малцинствата, на дискриминационно и изключващо отношение и за търсене на изкупителна жертва. Добър знак е и има символично значение фактът, че докладът за ромите може да бъде приет през същата седмица, когато Парламентът подготвя следващото заседание на Съвета, което ще се занимава не само с инструментите, необходими за излизането от кризата, но и ще търси също така възможности да намали човешкото страдание и рисковете за източниците на препитание на основата на принципа на солидарността, който обединява Европа.
<P>
През последните десетилетия ние разбрахме, че няма динамично икономическо развитие, което може автоматично да предложи мобилност чрез използване на съществуващите системи за преразпределение в посока на хората от най-ниските слоеве на обществото. Дори напротив, свидетели сме, че ако няма политика, подкрепяща принципа на равните възможности, разликата между двата полюса на обществото може да стане още по-голяма дори през периоди на развитие. Нашата задача сега е да мобилизираме всички ресурси за справяне с кризата и развиване на икономиката по такъв начин, че 10-те милиона роми да не станат жертви на кризата, а да се превърнат в участници във възстановяването на икономиката. Позицията на комисията по заетост и социални въпроси, приета с голямо мнозинство, намира за неприемлив факта, че значителна част от ромското население живее в условия, подобни на тези в страните от третия свят. Десетки хиляди ромски деца все още израстват в сегрегирани училища, където не могат да получат конкурентни знания и през целия си живот след това носят със себе си раните на изключването и дискриминацията. Милиони живеят в гета без течаща вода, канализация и често без електричество, а средната продължителност на живота им е с 10 до 20 години по-ниска от тази на мнозинството от населението. Липсва им професионално образование, живеят от временна трудова заетост и техният начин на живот ежедневно е обект на видима дискриминация. И най-трагичното: тази ситуация задълбочава тяхното буквално изключване, подбуждането към омраза и разрешаването на конфликтите, което се извършва на основата на етнически признак. Кой не е чувал реплики като: "щом е циганин, ясно е, че не иска да променя положението си - предпочита да краде, вместо да работи"?
<P>
Основната причина за това положение се крие във факта, че качеството на техния живот остава на равнището на една развиваща се страна, което на свой ред засилва тенденцията за изключване и дървото на омразата ражда плода на принудителните действия. Принудата може да бъде избегната само ако насочим усилията си към корена на проблема. Това засяга не само страните от Централна и Източна Европа, които жадуват мир, но и всички европейски граждани. Не бива също да забравяме, че предвид проблема със застаряването на населението от изключително значение е да се гарантира, че Европа ще бъде населена не от неуспели хора, които разчитат на социални помощи, а от високо образовани, работещи граждани, способни да плащат данъци, социални осигуровки и застраховки. Това е темата на доклада, представен на вашето внимание днес.
<P>
За да се направи необходимото, от критична важност е различните институции на Европейския съюз да положат усилия за разработването и планираното реализиране на всеобхватна политика по отношение на ромите. Необходимо е общо европейско решение с цел добронамерените и нерядко скъпо струващи усилия на държавите-членки, които често остават неефективни поради липса на достатъчно колективна воля, да доведат до поемането по нов път. Аз искрено желая да благодаря на всички мои колеги, чиито значими инициативи помогнаха този доклад да стане по-всеобхватен. Желанието за сътрудничество може да помогне да се утвърди разбирането, че не е въпрос на избор, а въпрос на необходимост Европейският съюз незабавно да интегрира една значителна по размер работна сила, която има вековен опит в приспособяване към средата, в която живее. Благодаря ви за търпението.
<SPEAKER ID="187" NAME="Jacques Barrot">
заместник-председател на Комисията. - (FR) Г-жо председател, г-жо Kósáné Kovács, госпожи и господа, преди всичко бих искал да благодаря на г-жа Kósáné Kovács за доклада, който допринася за съвместните усилия за насърчаването на социалното включване на ромите.
<P>
Комисията е съгласна с Вашия анализ, г-жо Kósáné Kovács, по отношение на главните причини за това изключване: социалната сегрегация, от която ромите страдат, пречките, които срещат при достъпа си до образование, дискриминацията, която не им позволява да бъдат равноправни участници на пазара на труда, което от своя страна не им позволява да имат пълен достъп да стоките и услугите, и най-вече - както основателно подчертахте - предразсъдъците и стереотипите, с които те са обременени.
<P>
Комисията също така подкрепя предложенията на Европейския парламент за устойчиви решения, и по-конкретно Вашия акцент върху развитието на децата от предучилищна възраст, развитието на системата за микрокредитиране, за да се насърчи предприемачеството, самостоятелната заетост и целенасоченото прилагане на структурните фондове. За Комисията приложението на ефективни, устойчиви решения изисква включването на всички главни участници, като съществено е участието на самите роми в процеса на развитие, приложение и наблюдение на политиките, които ги засягат.
<P>
В допълнение, Комисията счита, че по-добре би било да се използват инструментите и политиките на Общността, за да се постигне включването на ромите, да има обмен на добри практики, като например програмата "ACCEDER" (Достъп) в Испания или усилията за десегрегация в Унгария. За да бъдат ефективни, политиките трябва да бъдат целенасочени и да зачитат специфичното положение на ромските общности, за да се постигне целта на социалната интеграция.
<P>
В духа на Вашия доклад, г-жо Kósáné Kovács, Комисията ще продължи да подкрепя социалното включване на ромите чрез насърчаването на защитата на индивидуалните права на всички роми, и по-специално на жените и децата, като се вземат предвид проблемите на ромите в рамките на координирането на политиките на европейско равнище, в частност по отношение на заетостта и социалното включване чрез по-активно приложение на структурните фондове и на Европейския социален фонд и, накрая, чрез насърчаване на институционалните възможности на ромското гражданско общество.
<P>
Искам да Ви благодаря за доклада, г-жо Kósáné Kovács. Мога да Ви кажа, че моят колега, членът на Комисията г-н Шпидла, и аз познаваме добре тези проблеми. Бих добавил, че Агенцията на Европейския съюз за основните права трябва да ни представи два доклада относно положението на ромите и аз се надявам, че те ще ни дадат възможност да предложим и съдействаме за това, което току-що ни обяснихте толкова добре.
<P>
Благодаря Ви, г-жо Kósáné Kovács, и благодаря на Парламента за подкрепата.
<SPEAKER ID="188" NAME="Председател">
С това разглеждането на тази точка от дневния ред приключва. Гласуването ще се проведе в сряда.
<P>
Писмени декларации (член 142)
<SPEAKER ID="999" NAME="Corina Creţu  " LANGUAGE="RO">
Изработването на европейско решение на проблемите, с които се сблъскват ромите, изисква от нас да вземем предвид това, че те са граждани като всички нас, независимо че са подложени на изключване. Представителните организации и ромските общности трябва да играят активна роля в разработването на политиките за включването.
<P>
Необходими са допълнителни усилия за подобряването на условията на живот и достъпа до образование и здравеопазване. Това са минималните условия, които ще им дадат възможност да намерят работа и да я задържат в държавите, където живеят. Възможностите за мобилност имаха за тях негативни последствия, защото направиха дискриминацията още по-осезаема. Жените са в още по-уязвима позиция, защото те са обект на различни форми на дискриминация - етническа, социална и основана на пола.
<P>
Съществуват национални програми за включване и борба с бедността, които доведоха до скромни резултати. Икономическата криза в никакъв случай не бива да се използва като оправдание за неприлагането на програмите за социално включване. Независимо от всичко тя е основание за предприемане на съвместни действия.
<P>
Кризата може да струва скъпо на ромите, както на всяка група, която е в неравностойно положение. Необичайните реакции, които наблюдавахме в Италия, са предупреждение за нас. Можем да търсим или решения, или виновници. Десните винаги са предпочитали да търсят вината в другите, особено ако са уязвими. Като представител на левите, аз бих предпочела да търсим решения.
<SPEAKER ID="189" NAME="Lívia Járóka  " LANGUAGE="HU">
Бих искала да поздравя г-жа Kósáné Kovács за нейния доклад, който представя обстоен анализ на социално-икономическото положение на ромските общности. Докладът формулира много препоръки, насочени към бъдещето, например като призовава Комисията в своите практически политики да вземе под внимание въздействието на политиките по отношение на ромите и да препоръча въвеждането на единна система от изисквания в програмите за развитие. Необоснованите планове на държавите-членки и разпръснатите проекти, повечето от които се финансират от Европейския съюз, не водят до истински резултати. Ние имаме нужда от общ план за действие, който има солидно правно основание и който ще позволи, с помощта на санкции, да се гарантира приложението на предприетите мерки от държавите-членки. Ромските общности трябва да участват в процеса на планиране, приложение и наблюдение от най-ниското равнище до международните консултативни структури. Трябва да се определят критерии и крайни срокове, за да се удостовери, че инвестираните финансови средства се използват ефективно.
<P>
Бедността и социалното изключване са концентрирани в определени географски райони и проучванията ясно са начертали картата на бедността в Европа. Повечето роми живеят изолирани в малки райони, като "осъдени на смърт", и поддържането дори на сегашния стандарт на живот изисква огромни средства. В дългосрочен план това може да парализира бюджетите и заплашва да наруши по-широкото социално сближаване. Затова стратегията на Общността трябва да направи възможна незабавната спешна намеса в тези области посредством конкретни програми, финансирани със средства на европейските фондове, предназначени за това на равнище ЕС, което ще позволи да се решават проблемите в цялата им сложност, както и чрез гарантирането на прехвърляне на средства между фондовете и, ако е нужно, чрез въвеждане на специфични за регионите форми на помощ.
<SPEAKER ID="190" NAME="Румяна Желева  " AFFILIATION="PPE-DE">
в писмена форма. - Като представител на десницата, аз вярвам в приноса на всеки гражданин на обществото за общото му благосъстояние и просперитет. Смятам, че интеграцията на всички социални групи в обществото и социалното сближаване трябва да бъде цел, към която се подхожда без популизъм и гръмки думи. В основата на трайното и ефективно интегриране на ромите трябва да се поставят икономическият принос и участието на всеки от тях на пазара на труда.
<P>
В моята страна, и тя не е изключение, ромите са социално маргинализирани и живеят в бедност. На практика образованието при тях спира в много ранен стадий, а изследвания на Българската академия на науките от 2007 година показват, че делът на висшистите практически клони към нула - едва 0,2 на сто. Липсата на образование поставя ромите на най-ниското стъпало на пазара на труда и обуславя високото ниво на безработица. За действителната им интеграция, освен образованието, е необходимо да се подобрят и жилищните условия, и да бъдат приобщени активно към пазара на труда. Нищо от това обаче не може да стане без самите роми и без тяхното активно и осъзнато желание нещата да се променят, и в това аз виждам голямото предизвикателство пред всички ни.
<SPEAKER ID="191" NAME="Katalin Lévai  " AFFILIATION="PSE">
в писмена форма. - (HU) Събитията от последните години показаха, че е време сериозно да се заемем с икономическото, културно и здравно състояние на ромите, които живеят в Европейския съюз. Социалните условия в определени райони са направо трагични, а в условията на сегашната икономическа криза социалното напрежение заплашва да се взриви. Ето защо аз особено приветствам доклада на г-жа Magda Kósáné Kovács, който търси отговор на този сериозен социален проблем. Доволна съм и от целите, определени в доклада, но оценката на ситуацията, информационните кампании и насърчаването на гражданското общество сами по себе си не са достатъчни. Ние имаме нужда от конкретни, решителни стъпки в областта на образованието и създаването на работни места.
<P>
Ако няма достатъчни финансови ресурси за реализирането на тези цели, тогава инициативата ще остане само на хартия. Ние се нуждаем също от стратегия на ЕС за ромите, за да може предложените цели да повлияят на политиките на държавите-членки в областта на икономиката, образованието и здравеопазването, тъй като само по този начин ще бъде възможно да се гарантира достоен живот за 10-милионната силна ромска общност и да се ускори тяхното интегриране.
<P>
Стратегията за подобряването на положението на ромите в Европа изисква разработването на план за действие и затова аз се надявам, че ще има хора, които ще пожелаят да продължат започнатата с този доклад работа, която вероятно ще продължи през няколко парламентарни сесии.
<SPEAKER ID="192" NAME="Pier Antonio Panzeri  " LANGUAGE="IT">
Докато в Италия подходът на правителството към проблема с ромите не беше особено последователен и на моменти изключително спорен по отношение на хуманитарните принципи, в Европа винаги се полагат усилия да се запази трудното равновесие между интеграцията и сигурността. Резолюцията на Европейския парламент относно социалното положение на ромите и подобряването на техния достъп до пазара на труда в ЕС е пример в това отношение.
<P>
Многократното прибягване към спешни законодателни мерки за решаването на проблемите, свързани с ромите, ясно показва неспособността да се справим с едно явление, което не е ново. Вместо това е необходим системен подход и координирани, дългосрочни решения в областта на образованието, здравеопазването и, най-важното, на политиките, свързани с пазара на труда, защото заетостта и образованието улесняват социалното приемане и интеграция.
<P>
Европа призовава да се сложи край на дискриминационната практика да се извеждат насилствено обитателите на бедните ромски квартали и вместо това да се разработят специални проекти за изграждане на жилища, които ще разрешат жилищния проблем, пред който са изправени тези общности.
<P>
Накратко, ние настояваме за последователен избор на политики, които съчетават солидарността и отговорността и ни дават възможност да предложим балансиран отговор на една ситуация, която се нуждае от спешно решение, тъй като в противен случай съществува опасност нещата да излязат извън контрол. Ние добре разбираме, че този път е труден, но няма друг начин да постигнем целите си.
<SPEAKER ID="193" NAME="Rovana Plumb  " LANGUAGE="RO">
Аз бих искала да призова Комисията да приеме конкретни мерки в подкрепа на интеграцията на ромите на пазара на труда посредством финансиране на обучение и преквалификация, както и на мерки, насочени към строго прилагане на законодателството за борбата с дискриминацията по отношение на заетостта.
<P>
Искам още веднъж да подчертая необходимостта от създаването в рамките на ЕС на специална служба, която да подпомага взаимодействието между Комисията и националните правителства с цел да се реализират проектите, насочени към ромското малцинство и отнасящи се за социалната, икономическа и културна интеграция на ромите.
<SPEAKER ID="998" NAME="Daciana Octavia Sârbu  " LANGUAGE="RO">
Ние всички разбираме, че проблемът, свързан с положението на ромите, е не само национален проблем за всяка отделна държава-членка, но е европейски проблем и трябва да се решава на това равнище.
<P>
Бих искала да подчертая, че новите държави-членки особено се нуждаят от помощта на ЕС при интегрирането на ромите както в социален план, така и по отношение на пазара на труда.
<P>
Добре известно е, че броят на ромите, които нямат достъп до пазара на труда в Европейския съюз, е обезпокоителен. Затова трябва да престанем да отлагаме разработването на ефективни европейски програми, които да стимулират най-напред достъпа на ромите до образование, така че да се спре безработицата, която присъства в живота на ромите от поколение на поколение.
<P>
Свободното движение, на което ромите от новите държави-членки се радват в момента, не означава, че достъпът им до пазара на труда в ЕС е също лесен. Можем да кажем само, че единственото, което ромските мигранти в другите държави-членки успяха да направят, беше да изнесат собствената си бедност.
<P>
При сегашната икономическа криза е още по-трудно за ромските граждани да получат достъп до пазара на труда, което означава, че голяма част от тях живеят под прага на бедността.
<P>
Ето защо ние сме изправени пред сериозно предизвикателство в период на икономическа криза, а именно да насърчаваме работодателите да предлагат работа на най-голямото малцинство в Европа.
<SPEAKER ID="997" NAME="Душана Здравкова  " AFFILIATION="PPE-DE">
в писмена форма. - Уважаеми колеги,
<P>
Докладът на колегата Kovács за социалното положение на ромите и подобряването на техния достъп до пазара на труда в ЕС е израз на висока политическа отговорност на Европейския парламент пред гражданите на Европа в разгара на световната икономическа криза. В него подробно са отбелязани всички важни предизвикателства пред подобряването на икономическото положение и социалното включване на най-голямото етническо малцинство в Европа. В тези кризисни времена е важно да отстоим ценностите, на които е основан съюза ни и да защитим слабите членове на нашето общество.
<P>
Осигуряването на образование за ромите, прилагане на специфични политиките по заетостта, гаранции за достъп до здравни услуги, и не на последно място насърчаване на борбата за равноправието на ромските жени, трябва да са инструментите за дългосрочното разрешаване на проблемите на тази част от европейското общество.
<P>
Доклада ясно и отчетливо застъпва принципа за участие на неправителствените организации и на ромите при формулирането и изпълнението на политиките за социално включване. Мисля, че навлизайки в четвъртата година от Десетилетието на ромското включване, държавите-членки трябва по-сериозно да следват конкретните препоръки давани от Комисията за осъществяването на този широкообхватен европейски проект.
<P>
Благодаря за вниманието!
