<CHAPTER ID="011-02">
2. Венецуела и конкретно случаят на Maria Lourdes Afiuni
<SPEAKER ID="414" NAME="Председател">
Следващата точка е разискването на седем предложения за резолюции относно Венецуела и конкретно случая на Maria Lourdes Afiuni.
<SPEAKER ID="415" NAME="Santiago Fisas Ayxela">
автор. - (ES) Г-жо председател, съдия Афиуни постанови условно освобождаване на Елихио Седеньо, съобразно законите на Венецуела и в съответствие със становището на работната група по произволното задържане на ООН. Това доведе до нейното лишаване от свобода при максимални мерки за сигурност и при условия, които поставят живота й в опасност. Президентът Чавес публично поиска прокуратурата да приложи максималното наказание и призова Народната асамблея да приеме закон за утежняване на присъдата й, който да влезе в сила със задна дата.
<P>
"Амнести интернешънъл" и Върховният комисар на ООН за правата на човека изразиха своята голяма загриженост.
<P>
Това не е изолиран случай, госпожи и господа. Напротив, той демонстрира деспотичната и авторитарна насока на режим, който при привидно демократични избори затваря опозиционните медии, нарежда конфискации и арестува политически противници, без да зачита правата на човека и принципите на правовата държава.
<P>
Затова поискахме съдия Афиуни да бъде освободена незабавно.
<SPEAKER ID="416" NAME="Renate Weber">
автор. - (EN) Г-жо председател, отново обсъждаме положението във Венецуела в Парламента - не защото искаме, а защото се налага.
<P>
Положението не се е подобрило след последната резолюция, напротив. Самата идея за принципите на правовата държава в момента изчезва под огромния натиск, оказван върху съдии и съдебната система, а това засяга упражняването на всички права на човека, от свободата на словото - особено свободата на медиите - до частната собственост.
<P>
Член 26 от конституцията на Венецуела ясно постановява, че съдебната система е независима и президентът е гарант на тази независимост. Въпреки това президентът Уго Чавес все повече просто нарежда чрез публичните си речи на прокурорите и съдиите какви действия да предприемат и какви решения да вземат.
<P>
Няколко съдии са станали жертва на това поведение на президента. Някои са били свалени от поста си, други са напуснали страната. Случаят със съдия Мария Лурдес Афиуни е просто най-неотдавнашният и най-известен в смисъл, че съдия е била хвърлена в затвора, обвинена заради взето от нея решение. Как биха могли съдиите, които разглеждат делото й, да действат независимо, когато президентът на страната, вместо да изчака съдебното дело и анализа на фактите от съдебната система, публично нарича съдия Афиуни "бандит" и иска максималната присъда?
<P>
Мария Лурдес Афиуни е прекарала последните седем месеца на място, където физическото й благосъстояние и дори животът й са застрашени. Тя е в затвор с над 20 затворнички, които тя е осъдила през годините за много тежки престъпления. Няма съмнение, че тази мярка е взета, за да бъде унижена и сплашена.
<P>
И понеже не очаквам много от венецуелските съдилища, осмелявам се да поискам от президента Чавес да позволи нейното освобождаване.
<P>
(ES) Г-н Чавес, съдия Афиуни трябва да бъде освободена незабавно. Трябва незабавно да се проведе справедлив съдебен процес с всички необходими гаранции, че тя ще може да се защити срещу обвиненията на прокуратурата. Това не само би било справедливо от Ваша страна, но и значим хуманен жест.
<SPEAKER ID="418" NAME="Véronique De Keyser" LANGUAGE="FR">
Г-жо председател, в случая с Мария Лурдес Афиуни във Венецуела дали става дума за борба с корупцията, което е официалната версия, или за преследване на политически противник, което версията на "Ню Йорк Таймс" според техния кореспондент Симон Ромеро?
<P>
Въпросът със сигурност си заслужава да бъде зададен, защото и двата случая са възможни при авторитарните режими. Моята група обаче оттегли подписа си от компромиса и е готова сама да внесе резолюция. Смятам, че отивате до крайности, госпожи и господа, а аз не искам този случай, който според мен трябва да се изясни, да се използва за отправяне на критики към целия венецуелски режим, което в действителност искате да направите.
<P>
За каква става дума тук? Посредством извънредна процедура съдия Афиуни постанови освобождаването на банкер, обвинен в кражба на 27 млн. щатски долара от държавна агенция чрез фалшив договор за внос. След неговото освобождаване тя беше арестувана и задържана в следствения арест. Вярно е, че условията й на задържане са абсолютно ужасни, подобно на тези във всички венецуелски затвори. Тук обаче не провеждаме спешно разискване относно затворите. Ето защо това не прави съдията активист за правата на човека - тя никога не се е изказвала по този въпрос.
<P>
Подобно на вас, призовавам за справедлив и бърз съдебен процес с всички свързани гаранции за защита, продължаването на борбата с корупцията, която съществува в съдебния апарат, и строгото отделяне на политиката от съдебната система. Споделям това мнение, но не мога да се съглася с останалото.
<SPEAKER ID="419" NAME="Raül Romeva i Rueda">
автор. - (ES) Г-жо председател, аз споделям мнението на г-жа De Keyser. Когато преди няколко дни от нас беше поискано да обсъдим спешно въпроса, аз заявих, че конкретният случай на съдия Афиуни заслужава внимание. Може би не под формата на извънредна резолюция. Може би под формата на писмо, което да бъде подписано от различни членове на Парламента и което да демонстрира нашата загриженост и да посочи отправеното от нас искане - или по-скоро това, което трябва, но все още не сме отправили - за спазване на правните гаранции за всички съдебни дела, включително делото на съдия Афиуни.
<P>
Това беше намерението ни и с него нашата група представи и предложение за резолюция, в което представихме няколко точки, съвпадащи с някои от изразените мнения и които според мен е важно да припомним.
<P>
Това, което установихме по време на процеса обаче е, че вместо резолюция по конкретния случай на нарушение на правата на човека или конкретната ситуация на съдията понастоящем, имаше твърдения от гледната точка на венецуелската опозиция.
<P>
На никого няма да убегне, че много скоро ни предстоят избори. Също така, на никого няма да убегне, че тази резолюция ще бъде използвана за политически цели - политически! - във Венецуела.
<P>
Категорично не подкрепям или симпатизирам на политиката на г-н Чавес; категорично. Не искам обаче Европейският парламент да бъде използван за провеждане на кампания на опозицията, която в момента използва конкретния случай, за да урони доверието в една цяла политика, с която можем да сме съгласни или не, но която трябва да бъде обсъждана в политически план по всяко време. Не това е разискването, което се провежда днес, то може би трябва да се проведе в друг контекст, но не днес, не тук, не сега.
<P>
Резолюцията относно случаите на нарушения на правата на човека и принципите на правовата държава има много специфичен мандат и много специфична цел, а вие прекарахте много време да правите други неща, които нямат нищо общо с отделните и конкретни случаи на нарушения на правата на човека. Струва ми се, че целият Парламент, всички групи, се нуждаят от известно време за обмислят въпроса заради правата на човека.
<SPEAKER ID="420" NAME="Charles Tannock">
автор. - (EN) Г-жо председател, явната демагогия на президента на Венецуела Уго Чавес, изглежда, няма граници. Сега той се е прицелил в независимостта на съдебната власт като следващо препятствие по пътя му за установяване на абсолютна власт. Арестът и задържането на съдия Мария Лурдес Афиуни Мора представлява неговият най-безочлив и нагъл опит да заглуши противниците си и да подкопае отделянето на властите и принципите на правовата държава.
<P>
Не мога да си представя как може съдията да се надява на справедливо съдебно производство. Чавес вече я нарече "бандит", обвини я във вземане на подкуп и каза, че тя трябва да лежи в затвора в продължение на 30 години. Също така, той заяви, че Симон Боливар би я застрелял - едно изключително провокаторско изявление във все по-диктаторския режим на Чавес и според мен е безразсъдно подстрекателство към насилие.
<P>
Въпреки това Чавес си позволява това поведение най-вече защото той продължава да бъде истеричен критик на Съединените щати и като такъв е популярен сред много хора от левицата в Европа и в Парламента. Този парадокс продължава да подкопава колективните усилия на Европейския съюз да разкрие тази обезпокоителна тенденция към тоталитаризъм във Венецуела.
<P>
(Ръкопляскания)
<SPEAKER ID="421" NAME="Bernd Posselt" AFFILIATION="PPE">
(DE) (Отправен е въпрос с вдигане на "синя карта" съгласно член 149, параграф 8 от Правилника за дейността към г-н Romeva i Rueda) Г-жо председател, бих искал да попитам г-н Romeva дали знае, че Правилникът за дейността не само споменава правата на човека, но и че обект на това разискване са и принципите на правовата държава, и демокрацията. Освен това знае ли, че г-н Чавес представлява опасност за демокрацията и принципите на правовата държава?
<SPEAKER ID="422" NAME="Raül Romeva i Rueda" LANGUAGE="ES">
Г-н Posselt, това е въпрос на приоритети. Преди два месеца обсъждахме именно този въпрос тук, във връзка с извънредната резолюция относно Венецуела. Това, което имам предвид, по-конкретно е, че не трябва да забравяме кое е важно и какви са приоритетите. Ако е необходимо да се проведе разискване относно Венецуела в комисията по външни работи, нека бъде така, но не трябва да използваме тази сесия за неща, които нямат нищо общо с основното, конкретно и навременно даване на информация за нарушения на правата на човека.
<SPEAKER ID="423" NAME="Joe Higgins">
автор. - (EN) Г-жо председател, тази резолюция, която претендира, че е за правата на човека във Венецуела, разкрива голямо лицемерие сред десните партии в Парламента. Истинската цел тук не е да се защитят правата на човека, а всъщност да се спомогне за свалянето на правителството на Уго Чавес във Венецуела и да се подпомогне дясната опозиция на големите дружества във Венецуела, която все още контролира голяма част от частните медии, предприятия и поземлени имоти и включва тези, които се опитаха открито да организират държавен преврат преди по-малко от 10 години.
<P>
Правителството на Чавес осъществи определени напредничави мерки, които подобриха живота на най-бедните слоеве на обществото, но това означаваше, че Чавес се противопостави на неолибералните икономически политики, които Европейският съюз и Съединените щати налагаха на много държави в Латинска Америка: политики като дерегулация, либерализация и приватизация на икономиките им, което е в полза предимно на големите транснационални корпорации със седалище в Европейския съюз и САЩ. Ето защо е налице тази клеветническа кампания.
<P>
Искам съдия Афиуни и всички затворници във Венецуела да бъдат третирани с достойнство и да им се осигури добросъвестно съдебно производство. Аз и моите социалистически колеги във Венецуела, от групата "Socialismo Revolucionário" (революционен социализъм) например, не сме съгласни с някои аспекти от политиките на Чавес: все по-големите тенденции към бюрократизация и сталинистка тенденция за тормоз и дискредитиране на опозицията от страна на левицата във Венецуела и на работническото движение. Искаме основните ресурси във Венецуела да бъдат публична собственост, но при един истински режим на демократичен контрол и управление на работниците, което да бъде в основата на достатъчно благосъстояние и услуги за преобразяване на живота на по-голямата част от населението на Венецуела, което ще сложи край на ужасните проблеми като бедността и престъпността, но и ще осигури изцяло демократични и социални права на човека за всички.
<SPEAKER ID="424" NAME="Bogusław Sonik" LANGUAGE="PL">
Г-жо председател, в Парламента често си задаваме един въпрос, който ни се задава и в нашите избирателни райони: колко ефективна е работата ви в областта на защитата на правата на човека? Като слушам колегата комунист, който казва, че речите, направени тук, може да доведат до свалянето на даден режим, аз се радвам и бих искал диктаторските режими в Беларус, Зимбабве и навсякъде, където хора страдат от такива режими, да паднат заради казаното в Парламента.
<P>
Натъжен съм и от отношението на г-жа De Keyser и г-н Romeva i Rueda. Преди два месеца заявихте същото - че това не е нито правилният форум, нито подходящото време да се говори за Венецуела. Именно това обаче е времето и мястото и ние трябва да защитаваме тези хора, независимо от различните ни политически пристрастия. Президентът Чавес и апаратът, който той контролира, постоянно извършват множество актове на политическо преследване и тормоз на представителите на демократичната опозиция. Във връзка с това отправям искане за освобождаването на съдия Афиуни и призовавам върховния представител на Съюза по въпросите на външните работи и политиката на сигурност да изпрати - и вече приключвам - петиция до венецуелските органи, в която са изразени опасенията на Европейския съюз във връзка с нарушенията на правата на човека, демократичните принципи и законността и реда във Венецуела.
<SPEAKER ID="425" NAME="Anneli Jäätteenmäki">
от името на групата ALDE. - (EN) Г-жо председател, радвам се, че Европейският парламент постави случая на съдия Афиуни в дневния си ред и надигна глас срещу нарушенията на правата на човека във Венецуела.
<P>
Нещо повече, призовавам венецуелското правителство да уважава народа на Венецуела, както и международните харти за правата на човека, и да предприеме действителни стъпки към истинска демокрация, където правата на човека и принципите на правовата държава биват и ще бъдат зачитани.
<P>
Случат на съдия Афиуни е тъжно напомняне на отрицателното отношение на Венецуела към правата на човека. Задържането на съдия Афиуни е нарушение на основните й лични права и много сериозна заплаха за независимостта на съдебната власт.
<SPEAKER ID="426" NAME="Eija-Riitta Korhola" AFFILIATION="PPE">
(FI) Г-жо председател, обсъдихме продължаващата ерозия на демокрацията във Венецуела и предишният път, който беше преди шест месеца. Особено тревожно видимо развитие са атаките на правителството срещу пресата и свободата на интернет, както и затварянето на вестници, радиостанции, уебсайтове и телевизионни станции. Вероятно не знаем всички факти, но все пак трябва да разгледаме проблемите и принципите, свързани с положението. При това открито преследване на Афиуни, президентът Чавес пое роля, в която открито атакува независимостта на съдебната власт, въпреки че той би трябвало да е неин основен защитник.
<P>
Разделението на властите е в основата на демокрацията и конституционната държава, а свободата на медиите е от съществено значение за демокрацията и зачитането на основните свободи. Свободното публично изразяване на мнение и идеи е гаранция за участие в демократичния процес и прави възможни свободните и справедливи избори и доброто управление. Да се надяваме, че никой тук няма да оспори това.
<SPEAKER ID="427" NAME="Monica Luisa Macovei" AFFILIATION="PPE">
(EN) Г-жо председател, демокрацията във Венецуела е в опасност и аз бих искала да добавя още един случай, който е свързан с ограничаването на свободата на словото от страна на правителството и контрола му над гражданското общество.
<P>
Една неотдавнашна ситуация с последици за целия регион е опитът на Венецуела през юни 2010 г. да измени проекта за резолюцията за участието на гражданското общество в Организацията на американските държави. Венецуела искаше да направи участието на гражданското общество обект на националното право. Налице е лош прецедент. Подобна клауза в договора за изпълнение на Междуамериканската конвенция срещу корупцията беше използвана от Венецуела с цел да не позволи на неправителствените организации да докладват за корупцията в страната.
<P>
Комисията и Съветът трябва категорично и открито да подкрепят гражданското общество във Венецуела и трябва внимателно да наблюдават предстоящите парламентарни избори. Легитимността на следващия парламент е от съществено значение в тези времена на влошаваща се демокрация. И накрая, бих искала да се присъединя към призива за освобождаването на съдията.
<SPEAKER ID="428" NAME="Corina Creţu" AFFILIATION="S&amp;D">
(RO) Бих искала повторя, че защитата на правата на човека винаги е била и продължава да бъде приоритет за нас. Ето защо за нас е естествено да сме загрижени за условията, при които се водят такива съдебни производства, и за режима на задържане.
<P>
Считам, че трябва да гарантираме, че процесът е справедлив, прозрачен и в съответствие с основните норми на принципите на правовата държава. По същия начин обаче не смятам, че е уместно да използваме такива случаи, с които не винаги сме добре запознати, като претекст за политическа борба.
<SPEAKER ID="429" NAME="Miroslav Mikolášik" AFFILIATION="PPE">
(SK) Аз съм шокиран от начина, по който президентът Чавес управлява във Венецуела. Неговият стил на ляво управление напомня за най-лошите комунистически правителства в Източна и Централна Европа в периода преди падането на Берлинската стена.
<P>
Мария Лурдес Афиуни е била неправилно лишена от свобода, а основните и права са били нарушени, както и свободата й да взема решения в качеството си на съдия. Ясно е, че в този случай съдебната власт не е независима, а Венецуела и Чавес се подиграват с демокрацията.
<SPEAKER ID="430" NAME="Gabriel Mato Adrover" AFFILIATION="PPE">
(ES) Г-жо председател, това не е първият път, в който говоря за Венецуела и нарушенията на правата на човека, които се случват в тази красива страна, и се страхувам, че няма и да е последният.
<P>
По време на предишната ми реч говорих за журналистите. Днес става дума за съдии, като съдия Афиуни, и както винаги за обикновените венецуелци, които, подобно на хилядите канарчета, които живеят там, искат единствено да живеят в мир и свобода. Тези хора се стремят за запазят земите си и работите си без постоянната несигурност от това "какво ще се случи утре".
<P>
Венецуела е била земя на убежища за мнозина. Днес, за съжаление, това е една страна, в която свободата на изразяване и другите свободи и права са само спомен. Днес говорим за правата на човека и кой ги нарушава. Нека от тук изпратим подкрепата ни до съдия Афиуни и до всички, които живеят във Венецуела, заедно с надеждата ни, че политическите свободи отново ще станат реалност.
<SPEAKER ID="431" NAME="Кристалина Георгиева">
член на Комисията. - (EN) Г-жо председател, Европейският съюз внимателно следи ситуацията във Венецуела. В тази връзка бих искала да отбележа, че споделяме опасенията, изразени тук, относно обстоятелствата около ареста и задържането на съдия Мария Лурдес Афиуни и последващите изявления по отношение на нейния арест от страна на венецуелските органи.
<P>
Важно е да се отбележи, че специалният докладчик на ООН за независимостта на съдиите и адвокатите и работната група по произволното задържане на ООН определиха ареста на съдия Мария Лурдес Афиуни като дълбоко обезпокоителен удар върху независимостта на съдебната власт. Експертите на ООН дори заявиха, че репресивните мерки за упражняването на конституционно гарантираните им функции и създаването на атмосфера на страх сред съдебните служители и професионалните кръгове на правистите няма друга цел освен да подкопае принципите на правовата държава и да попречи на правосъдието, и изтъкнаха, че незабавното и безусловно освобождаване на съдия Афиуни е задължително. Междуамериканската комисия за правата на човека излезе с защитна мярка в полза на Съдия Мария Лурдес Афиуни, като подчерта отговорността за защитата на нейния живот и физическо благосъстояние, както и за прехвърлянето й на сигурно място. Въпреки че венецуелските органи заявиха, че тя е задържана отделно от другите затворници, както вече беше споменато тук, тя продължава да бъде затворена в Националния институт за женска ориентация, където биха могли да се намират затворници, които тя е осъдила.
<P>
Във връзка с диалога ни с венецуелските органи винаги сме подчертавали значението на пълното зачитане на международните задължения и ангажименти по отношение на правата на човека, включително свободата на изразяване, зачитането на принципите на правовата държава и най-вече зачитането на независимостта на съдебната система. Тези въпроси бяха изрично повдигнати във връзка с диалога ни с венецуелските органи и въпреки че същите твърдяха, че арестът е в съответствие с венецуелското законодателство, ние счетохме, въз основа на решението на ООН и Междуамериканската комисия за правата на човека и нашата собствена преценка, че това представлява въпрос, за който сме дълбоко загрижени.
<P>
Следим тенденцията за повторната поява на политическа поляризация в страната със загриженост. Парламентарните избори през септември биват широко възприемани като крайъгълен камък за бъдещето на страната и сега е моментът Европейският съюз да подчертае колко е важно тези избори да бъдат проведени в една мирна, прозрачна и напълно демократична среда. Бих искала да използвам тази възможност, за да подчертая, че Европейският съюз насърчава всички участници да се включват в изборния процес в дух на толерантност, гражданско съзнание и зачитане на плурализма на мненията.
<P>
Ще продължим внимателно да следим развитието на събитията във Венецуела във връзка с и въз основа на ангажимента ни за подкрепа и укрепване на демокрацията и насърчаване на правата на човека и основните свободи навсякъде в света, включително във Венецуела.
<P>
(Ръкопляскания)
<SPEAKER ID="432" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="433" NAME="Cristian Dan Preda  " LANGUAGE="RO">
Случаят с Мария Лурдес Афиуни е абсолютно ужасяващ за всички, които защитават демократичните ценности. Той подчертава факта, че принципите на правовата държава представляват само безсмислени понятия във Венецуела. Политизацията на съдебната власт се увеличи, след като Уго Чавес дойде на власт. Съдебните органи обикновено не се осмеляват да говорят против правителството. Когато това се случи, последиците са драстични. Неприемливо е съдия, която само е изпълнявала задълженията си за гарантиране на основните права на гражданите, да бъде подложена на такива репресивни мерки. Правителството на Венецуела трябва бързо да освободи съдия Афиуни и да прекрати атаките срещу независимостта на съдебната власт.
<P>
В същото време трябва да разгледа този случай във връзка с парламентарните избори през септември. Практиката на инкриминиране на действията на критиците на правителството трябва да спре, заедно с всички опити за ограничаване на свободата на словото и на печата. Авторитарната тенденция на режима на Чавес е изключително тревожна и аз смятам, че не трябва да се боим да заявим това.
