<CHAPTER ID="004">
Индекс на вътрешния пазар - Защита на потребителите - SOLVIT (разискване)
<SPEAKER ID="009" NAME="Председател">
Първата точка от дневния ред е изключително важното общо разискване по трите доклада относно вътрешния пазар и защитата на потребителите:
<P>
на г-жа Von Thun Und Hohenstein, от името на комисията по вътрешния пазар и защита на потребителите, относно индекса на вътрешния пазар (SEC (2009)/1007 -;
<P>
на г-жа Hedh, от името на комисията по вътрешния пазар и защита на потребителите, относно защитата на потребителите и
<P>
на г-н Buşoi, от името на комисията по вътрешния пазар и защита на потребителите, относно СОЛВИТ.
<SPEAKER ID="010" NAME="Róża Gräfin Von Thun Und Hohenstein" LANGUAGE="PL">
За мен е удоволствие, че мога да ви представя деветнадесетия доклад относно индекса на вътрешния пазар, който беше изготвен през юли миналата година. Този документ показва, че държавите-членки се справят все по-добре с транспонирането на правото на Европейския съюз. И отново целта е постигната -целта, която държавните и правителствените ръководители си поставиха по отношение на средния размер на дефицита по транспонирането, който не трябва да надхвърля 1%. Въпреки това все още е твърде голям броят на директивите, които до този момент не са транспонирани в законодателството на една или повече държави-членки, с други думи, фрагментарността на пазара е голяма. Това са над 100 директиви в областта на вътрешния пазар. Освен това не по-малко от 22 директиви не са транспонирани две години след изтичането на крайния срок за транспонирането им. Държавите-членки трябва да работят дори по-усърдно, за да превърнат вътрешния пазар във фактор, който е от полза за всички европейци.
<P>
В настоящия момент, когато представям доклада пред вас, аз държа в ръцете си следващия, двадесети доклад на тази тема, който е кръгло число и показва по-нататъшния напредък при транспонирането на законодателството на Европейския съюз. Размерът на дефицита по транспонирането спада до 0,7%, което е значително по-ниско равнище спрямо поставената цел. Това е най-добрият резултат, който някога сме постигали. Може много ясно да се види, че работата на Европейската комисия, довела до настоящата публикация, има мобилизиращ ефект върху държавите-членки. Ние можем искрено да поздравим Комисията за продуктивната и усърдна работа.
<P>
Друга добра новина е, че разпокъсаността на пазара се е понижила от 6% на 5%. Все още обаче 74 директиви не са транспонирани в една или повече държави-членки на Европейския съюз, което означава, че бариерите, причиняващи вреди, продължават да оказват своето влияние върху гражданите и предприемачите на вътрешния пазар. Ние заедно трябва да отстраним тези бариери.
<P>
Ето защо докладът на комисията по вътрешния пазар и защита на потребителите предлага по-тясно сътрудничество между всички институции, които носят обща отговорност за транспонирането и заинтересованите страни. Ние предлагаме свикване на годишен форум, посветен на единния пазар, или SIMFO, който ще обедини европейските институции, но също и държавите-членки, членовете на националните парламенти и представителите на бизнеса и потребителите. Такъв форум би дал възможност за обмяна на опит и най-добри практики в областта на транспонирането на правото на Европейския съюз, както и за подготвянето на стратегии за справяне с предизвикателствата, които все още ни предстоят.
<P>
За да отстраним тези причиняващи вреди бариери, ние призоваваме Европейската комисия да приложи "теста на вътрешния пазар" по отношение на цялото ново законодателство на Европейския съюз, за да гарантира, че новите мерки не са в ущърб на четирите свободи на Европейския съюз. Изключително важно е също така да се предостави на гражданите ясна информация за начина на функциониране на вътрешния пазар, като се има предвид, че той беше създаден именно за тях преди 20 години.
<P>
За да представи по-пълна картина на развитието на вътрешния пазар, комисията по вътрешния пазар и защита на потребителите призовава да се публикуват едновременно индексът на вътрешния пазар, докладът SOLVIT, докладът на Службата за ориентиране на гражданите и индексът за развитие на пазарите на дребно.
<P>
В заключение бих искала да благодаря на всички, които работиха върху доклада, както и да помоля колегите от Парламента да гласуват "за" него, защото съм сигурна, че това ще доведе в бъдеще до по-бързо, коректно транспониране на законодателството на Европейския съюз в рамките на правния ред на държавите-членки. Благодарение на това европейците ще срещат все по-малко бариери във вътрешния пазар, а това несъмнено е от основно значение за развитието на европейската икономика и за европейската ни идентичност.
<SPEAKER ID="011" NAME="Anna Hedh" LANGUAGE="SV">
Г-н председател, на първо място, бих искала да благодаря на докладчиците в сянка и на всички онези, които участваха, за доброто сътрудничество, което имахме през целия период на работата върху индекса на вътрешния пазар. Аз изразявам и моето задоволство, че отново подготвихме доклад, който има подкрепата на преобладаващото мнозинство от комисията по вътрешния пазар и защита на потребителите.
<P>
Винаги съм поддържала тезата, че се нуждаем от уверени и удовлетворени потребители в Европейския съюз, за да може вътрешният пазар да функционира правилно. Поради това бяхме доволни, че през 2007 г. беше избран член на Комисията, чиято конкретна отговорност са проблемите на потребителите. До известна степен благодарение на силната лична ангажираност и голяма откритост на г-жа Кунева политиката по защита на потребителите и проблемите им осъществиха напредък. Индексът за развитие на пазарите на дребно е дело също и на г-жа Кунева.
<P>
Независимо от загрижеността относно това, че отговорността за проблемите на потребителите се поделя от двама членове на Комисията, ние се надяваме, че работата в тази област ще напредва и ще даде резултати, а също, че вниманието, насочено към потребителите, няма да отслабне и по време на работата на новата Комисия. Отговорността всъщност сега е още по-голяма, защото член 12 от Договора от Лисабон предвижда да се вземат под внимание изискванията за защита на потребителите при изготвянето и изпълнението на другите политики и действия на Европейския съюз. Това е важна стъпка по отношение на потребителите и в бъдещата ми политическа дейност няма да позволя на никого да забрави това.
<P>
Силно приветствам второто издание на доклада относно индекса за развитие на пазарите на дребно. Той е един от инструментите, с които разполагаме, за да подобрим вътрешния пазар и аз мисля, че перспективата, на основата на която е изграден индексът, представлява особен интерес, защото той засяга очакванията и проблемите на гражданите и защото обогатява вътрешния пазар, по-конкретно, в полза на потребителите. Индексът анализира потребителския пазар в съответствие със същите показатели, които се използваха и преди - а именно, цена, смяна на доставчик, сигурност, подадени жалби и удовлетвореност на клиента.
<P>
В крайна сметка те несъмнено трябва да се доразвият и усъвършенстват, като е необходимо да се включат и нови показатели. Аз смятам обаче, че понастоящем те осигуряват адекватна основа за установяване на приоритетите и изводите относно бъдещите анализи, които ще се извършват. Изключително важно е да бъдем търпеливи и да дадем на индекса време да се развие. Той все още е в най-ранния си стадий.
<P>
Във второто издание на индекса за развитие на пазарите на дребно ние виждаме, наред с другото, ясни признаци, че потребителите имат повече проблеми с услугите, отколкото със стоките, и цените се увеличават по-рядко в секторите, в които потребителите често сменят доставчика. Трансграничната електронна търговия също се развива по-бавно поради гранични препятствия, които предизвикват загриженост и липса на доверие у потребителите. Освен това ние можем да видим, че ефективното прилагане на законодателството и действителните механизми за обжалване от страна на потребителите са от решаващо значение за правилното функциониране на пазара.
<P>
Данните показват също, че съществуват огромни различия между държавите-членки и че има възможности за подобряване на механизмите за обжалване. Ето защо аз призовавам Комисията да предприеме последващи действия вследствие на Зелената книга относно колективната защита на потребителите.
<P>
Ефективното прилагане и контролиране на изпълнението на разпоредбите на Европейския съюз относно защитата на потребителите са от съществено значение, ако искаме да повишим доверието на потребителите. Надзорът в Европейския съюз обаче далеч не е унифициран и според статистиката съществуват значителни различия между държавите-членки по отношение на бюджета за надзор на пазара и броя на работещите инспектори. Следователно Комисията и националните органи за надзор трябва да увеличат усилията си, ако искаме да постигнем целта за добра защита на потребителите и гарантиране, че те се чувстват достатъчно сигурни при използването на всички възможности, предлагани от вътрешния пазар.
<P>
Изключително важно е да се заздравят механизмите за надзор на пазара с цел повишаване на доверието на потребителите. В крайна сметка потреблението ще бъде решаващият фактор за икономическото възстановяване на Европа.
<SPEAKER ID="012" NAME="Cristian Silviu Buşoi" LANGUAGE="RO">
Бих искал в началото да благодаря на колегите, с които имах възможност да работя по доклада относно SOLVIT, на секретариата на комисията по вътрешния пазар и защита на потребителите, на всички докладчици в сянка и останалите колеги, които проявиха интерес към този документ и дадоха своя принос за крайния резултат.
<P>
SOLVIT е мрежа, която предлага неформални решения на проблемите, които могат да възникнат в резултат на неправилното прилагане на законодателството в областта на вътрешния пазар. Това е особено полезно нововъведение за европейските потребители и предприятията в Европейския съюз от гледна точка на ползите, получени в резултат от прилагането на европейското законодателство. Ние често имаме проблеми при прилагането на законодателството в областта на европейския вътрешен пазар. Струва ми се, че SOLVIT е жизнеспособна алтернатива на съдебния процес, тъй като съдилищата са задръстени с най-различни по вид дела.
<P>
Ние не можем да пренебрегнем факта, че мрежата SOLVIT е все по-затрупвана от дела и от тази гледна точка по някакъв начин е жертва на собствения си успех. За да може SOLVIT да предложи висококачествена помощ на гражданите и предприятията в Европейския съюз, центровете на SOLVIT, които нямат необходимия персонал, трябва да получат допълнителни кадри.
<P>
Допълнителният персонал трябва да се набира по разумен и контролиран начин, като се вземе предвид броят на населението на страната и наличният брой дела, по които центърът е работил в миналото. Този анализ трябва да се направи с оглед на осигуряването на допълнителен персонал единствено в местата, където той действително е необходим. Осигуряването на допълнителен персонал за SOLVIT очевидно е свързан и с някои разходи. Докладът приканва държавите-членки да използват всички налични средства за финансиране на допълнителен персонал, включително алтернативни начини за финансиране.
<P>
Друга област, към която ни насочва докладът, е популяризирането на мрежата SOLVIT, което аз лично възприемам като изключително важно, и считам, че всички ще се съгласите с мен по този въпрос. Като използват услугите на SOLVIT, малките и средните предприятия могат да спестят огромни суми пари и да ги инвестират в други области, които могат да генерират икономически растеж и са по-благоприятни за развитието им от съдействието за обжалване, което ще им бъде необходимо за решаване на проблемите. Що се отнася до отделните потребители, SOLVIT им предлага да се възползват от възможността да избегнат продължителните и скъпоструващи съдебни производства.
<P>
За да се възползват обаче от облагите, предлагани от мрежата SOLVIT, гражданите и предприятията преди всичко трябва да са наясно с ефективността на мрежата. Ето защо считам, че трябва активно да включваме националните органи, Европейската комисия, както и членовете на Парламента, в популяризирането на SOLVIT. Съществуват много начини това да се направи, като се започне от средствата за масова информация и информационните кампании, организирани от държавите-членки, и се стигне до създаването на единен портал на мрежата SOLVIT. Освен това публичните услуги, които участват в прилагането на европейското законодателство в областта на вътрешния пазар, могат да назначат служител, който да отговаря за комуникациите на SOLVIT, което от своя страна също ще допринесе за повишаване на ефективността на мрежата и за популяризирането й. Като членове на Парламента, ние самите можем да поемем инициативата за насърчаване и популяризиране на мрежата и да помогнем да се повиши осведомеността за нея сред нашите колеги на равнище на национални парламенти.
<P>
Обменът на добри практики между държавите-членки във връзка с популяризирането на SOLVIT и решаването на оперативните проблеми на мрежата е другата мярка, която настоящият доклад силно препоръчва. Всъщност добрите идеи могат да се разпространяват и прилагат на европейско равнище за благото на всички граждани.
<P>
Накрая, ние не можем да пренебрегнем факта, че SOLVIT често се сблъсква с много случаи, които не попадат в обхвата на правомощията му или които са необичайно сложни и изискват решения, за които се използват алтернативни методи. Петициите, внесени в комисията по петиции на Европейския парламент, могат да предложат решение за тези случаи, които са твърде сложни, за да бъдат решени на равнище SOLVIT. Ето защо едно от предложенията в доклада е такива случаи да се пренасочват от портала на SOLVIT към уебсайта на комисията по петиции на Европейския парламент, както и към специализираните комисии в националните парламенти.
<P>
Това са само няколко от идеите, върху които се основава докладът относно SOLVIT. Считам, че тези предложения могат да подобрят дейността на мрежата от гледна точка на предлагането на висококачествена помощ на потребителите и предприятията. SOLVIT има огромен потенциал и ние трябва постоянно да анализираме резултатите от дейността й, за да оползотворяваме в пълна степен нейния потенциал.
<SPEAKER ID="013" NAME="Мишел Барние" LANGUAGE="FR">
Г-н председател, госпожи и господа, на първо място, считам за много важно това, че ние с моя колега г-н Дали сме застанали рамо до рамо, за да отговаряме на вашите въпроси и да ви информираме за приложението на редица инструменти и текстове.
<P>
В моята политическа кариера, госпожи и господа, аз често съм си мислил, че ефектът на наблюдението е също толкова важен, колкото и ефектът на обявяването на дадена инициатива. Ето защо аз мисля, че е много важно, независимо дали като част от национален парламент, или от Европейския парламент, или от Комисията, да разполагаме с инструменти за проверка и оценка на конкретното, действително прилагане на текстовете, за които гласуваме. Считам също така, че за да се действа правилно, нещата трябва да се разбират правилно и именно върху това съсредоточиха вниманието си вашите докладчици, проявявайки изключителни умения и бдителност.
<P>
Аз бих искал да благодаря най-искрено на г-жа Thun Und Hohenstein и г-н Buşoi във връзка с въпросите, които ме засягат по-пряко, както и на г-жа Hedh за качествените доклади.
<P>
За какво става дума? Става дума за вътрешния пазар. Аз казах в тази зала доста късно вчера вечерта, че в настоящия период на криза и икономически затруднения ние не можем да си позволим да не се възползваме от всички възможности. Ако вътрешният пазар, големият европейски пазар, функционираше нормално, както ще трябва да функционира, ние бихме могли да постигнем сами, между нас, допълнителен растеж от 0,5 до 1,5%.
<P>
В момента ние не можем да си позволим да изпуснем тази възможност. Ето защо вътрешният пазар трябва да функционира пълноценно във всички аспекти и това е, разбира се, задачата, която г-н Барозу ми възложи да изпълня под ваш контрол. Ето защо аз придавам такова значение на индекса на вътрешния пазар и на инструмента SOLVIT, както и на правилното им функциониране. Мисля, че г-н Дали ще каже абсолютно същото по отношение на важния проблем, свързан с потребителите.
<P>
Г-жа Thun Und Hohenstein току-що ни сподели добрите и не толкова добрите новини, свързани с индекса. Става въпрос за 1 521 директиви или текстове, които позволяват на вътрешния пазар да функционира, а това е огромно количество. В настоящия момент дефицитът по транспонирането, както Вие ясно казахте, е на най-ниското досега равнище. Това е добра новина и ние трябва да благодарим на всички онези, които в държавите-членки, а в някои случаи в регионите, са отговорни за прилагането на тази директива. Бих желал да отправя благодарности и на моите колеги от Генерална дирекция "Вътрешен пазар".
<P>
Има и една новина, която не е толкова добра, а тя е, че качеството на транспонирането, качеството на прилагането, е незадоволително. Поради това ние трябва да работим заедно с Европейския парламент, с националните парламенти, с длъжностните лица във всяка държава-членка. Това е целта, както ви казах и по време на изслушването в Парламента, на посещенията, които ще направя, а аз вече започнах, във всички 27 столици, за да се срещна лично под ръководството на компетентните министри с длъжностните лица, които отговарят за прилагането на директивите за вътрешния пазар и за разработването на отделните елементи на индекса, както и за пускането в ход и функционирането на SOLVIT, както ясно каза и г-н Buşoi.
<P>
Ето защо аз споделих с г-жа Thun Und Hohenstein, че съм съгласен с идеята за форум - това е една много добра идея. Ние трябва да обединим хората и следва да го направим заедно тук в Парламента, с Комисията, националните парламенти и всички, които са отговорни в държавите-членки за споделянето, оценяването и обмена на добри практики. Аз по принцип вярвам в ползата от обединяването на отговорните лица - по-добре единомислие, отколкото принуда, първо, единомислие, взаимно доверие и споделени усилия.
<P>
Що се отнася до SOLVIT, г-н Buşoi изтъкна значението на този инструмент, който започва да функционира добре. Понастоящем имаме 1 500 случая, по които работим в сътрудничество чрез решаване на проблемите, чрез посредничество най-вече в името на гражданите, но и от името на голям брой предприятия. Както съвсем правилно посочи г-н Buşoi, това позволява да се спестят пари и време и по този начин гражданите, потребителите и предприятията са поставени отново в центъра на единния пазар, без да се налага да стават част от прекомерно тромави процедури, за да се намери решение на проблемите им, включено и осигурено чрез прилагането на една или друга свързана с вътрешния пазар процедура, която ги засяга.
<P>
Това в известна степен е същия дух, с който е пропит и планът за действие относно услугите за подпомагане в областта на единния пазар, планът SMAS, чиято цел е да предоставя по-добра информация и по-добро обслужване на гражданите и предприятията. Тук също се наблюдава напредък. Планът позволява обединяването на различни услуги и общи форми онлайн между SOLVIT и Службата за ориентиране на гражданите.
<P>
Както беше предложено от вашите докладчици, аз считам, че под ръководството на г-н Дали ние можем да положим усилия, трябва да положим усилия да представим всички тези документи, всички тези резултати и съобщения по едно и също време, за да обединим и по-добре координираме различните инструменти, които очертават прилагането на текстовете и директивите, свързани с вътрешния пазар.
<P>
Във всеки случай, аз подкрепям по-добрата координация и потвърждавам личната си ангажираност за ефективното използване на различните инструменти за оценяване и наблюдение на 1 500-те директиви, свързани с функционирането на вътрешния пазар.
<SPEAKER ID="014" NAME="Джон Дали" LANGUAGE="EN">
Г-н председател, аз ще изкажа мнението си за доклада, представен от г-жа Hedh, във връзка с двете изключително важни европейски политики - индекса за развитие на пазарите на дребно и пакета от мерки за прилагането на законодателството за защита на потребителите. Бих желал да благодаря на г-жа Hedh за отличната й работа като докладчик.
<P>
Политиката за защита на потребителите е в центъра на предизвикателствата в икономически и социален план, пред които сме изправени днес. Всичко е заради хората. Информираните и оправомощени потребители дават стимул на иновациите и конкурентоспособността, но може би най-важното е да накараме вътрешния пазар да работи за потребителите, което е верният път към възстановяване на връзките с гражданите. Централната роля, отредена на политиката за защита на потребителите, е отразена в редица портфейли. Всъщност колегията ще работи усърдно заедно, за да гарантира, че приетите правила се преобразуват в реални ползи за потребителите. Аз съм тук днес с моя приятел Мишел Барние, което е знак, че това е верният път за бъдещата ни съвместна работа. Такъв ще бъде начинът ни на работа.
<P>
Потребителското измерение следва да се включи във всички портфейли, като предстои да се приемат референтни критерии в Комисията за измерване на напредъка или липсата на такъв. Индексът за развитие на пазарите на дребно служи като сигнална система, известяваща ни, дори когато потребители са подведени от пазара. Индексът служи и за наблюдаване на напредъка при интегрирането на вътрешния пазар на дребно за потребителите, малките и средните предприятия и дребните търговци. Освен това с негова помощ става ясно дали държавите-членки правят достатъчно, за да прилагат новото законодателство за защита на потребителите, както и да ги информират, образоват и оправомощават.
<P>
По въпроса за прилагането със задоволство отбелязвам, че Парламентът споделя виждането на Комисията относно това колко е важно на хората да се дадат действително правата, които имат на хартия. В това отношение трябва да извървим дълъг път. Съобщението от юли 2009 г. имаше за цел да намери начини прилагането на законодателството да стане по-ефикасно, ефективно и последователно на територията на Европейския съюз. Сега трябва да се превърне в конкретни действия. Един от приоритетите ще бъде да се ускорят усилията за повишаване на ефективността и ефикасността на трансграничните ни мрежи, което ще изпрати убедително послание на търговците, че в Европейския съюз няма сигурни убежища, където те могат да се скрият от преследване. Същото се отнася до сътрудничеството с органите на трети страни. За да се постигне това, националните правоприлагащи органи се нуждаят от достатъчно персонал и средства. В това трудно за икономиката време всички публични услуги са подложени на натиск, но ако намаляваме средствата за прилагането на законодателството, свързано с потребителските права, това може да бъде единствено погрешен ход за икономиката. Свободните, отворени, добре контролирани пазари насърчават конкуренцията по отношение на качеството и цените и дават тласък на конкурентоспособността. Това носи полза не само на потребителите, но и на цялата икономика на Европейския съюз. И Комисията, и Парламентът следва да работят заедно, за да гарантират, че това послание ще прозвучи ясно и отчетливо във всички държави-членки.
<P>
Възнамеряваме също така да продължим полезната работа за извършване на съгласувано на правоприлагане в рамките на Европа - т. нар. "едновременни проверки". Тези проверки обаче показват, че понякога обединените национални усилия не са достатъчни. Необходими са решения на европейско равнище. Ето защо аз с радост приемам вашата покана да проуча правното основание в Договора с оглед на укрепване на защитата на потребителите, по-конкретно, разширявайки възможностите на Комисията, но това ще стане реалност и ние ще тръгнем по този път, ако първо сме убедени, че това ще добави стойност към работата на национално равнище.
<P>
Що се отнася до обжалването, аз съм съгласен, че алтернативните механизми за решаване на споровете могат да предложат евтина, опростена и експедитивна защита на потребителите, като в същото време се запазва репутацията на предприятията. Един от елементите на тази стратегия се отнася до уреждането на колективните искове. По този въпрос възнамерявам да се уверя заедно със заместник-председателите Алмуния и Рединг, че Комисията осъществява напредък по координиран начин.
<P>
В заключение, разчитам на вашата подкрепа, за да осигурим достатъчно финансиране след 2013 г., когато изтича настоящата програма за защита на потребителите, за да подкрепим амбициозната политика за защита на потребителите и не на последно място, да продължаваме да разширяваме индекса на вътрешния пазар. Убеден съм, че заедно можем да посрещнем сложните предизвикателства на днешния и утрешния ден и да работим в партньорство, за да гарантираме, че вътрешният пазар предоставя пълния си потенциал на нашите граждани.
<SPEAKER ID="015" NAME="Simon Busuttil" LANGUAGE="MT">
От името на комисията по петиции, изготвих становище относно мрежата SOLVIT, която напълно подкрепям, тъй като тя е средство, подпомагащо гражданите в затруднено положение. Бих искал обаче да отбележа един важен въпрос, който ще развия - необходимостта от максимално сътрудничество между всички заинтересовани страни, към които се обръщат гражданите. Какви възможности съществуват за гражданите, които се сблъскват с различни трудности? Те могат да подадат петиция до Европейския парламент, упълномощен съгласно член 194 от Договора, да изпратят жалба до Европейската комисия или да подадат жалба чрез SOLVIT. Гражданите могат да търсят защита и като се обърнат към Европейския омбудсман, но всичко това създава голямо объркване, тъй като накрая те не знаят точно от кого да търсят защита и помощ. Следователно по мое мнение и от името на комисията по петиции аз апелирам за по-тясно сътрудничество между всички засегнати институции, така че гражданите да са наясно именно към коя от тях да се обръщат за защита.
<SPEAKER ID="016" NAME="Zuzana Roithová" LANGUAGE="CS">
Г-н член на Комисията, госпожи и господа, интернет услугата SOLVIT работи вече осем години и е успяла да придвижи 83% от жалбите на граждани и предприятия, причина за които е неправилното прилагане на европейското законодателство в държавите-членки, като тя успява да го прави в рамките на 10 дни. През 2008 г. бяха избегнати съдебни спорове и обезщетения в размер на 32 млн. евро благодарение на неформалните решения на SOLVIT.
<P>
Посоченият и в трите доклада проблем има две равнища: на първо място, това е мудността на редица държави-членки при въвеждането на европейското законодателство в националните практики, като 100 директиви, свързани с вътрешния пазар, все още не са влезли в сила. Знам, че това е малък процент, но той е важен. На второ място, е изключително слабото използване на SOLVIT като практически инструмент. Например в Чешката република той е добре известен сред професионалистите, но само 7% от регистрираните предприемачи знаят нещо за тази услуга. Положението във Франция е още по-лошо. Според статистиката мрежата SOLVIT се обслужва само от един стажант.
<P>
Отбелязвам със задоволство, че нашата комисия също подкрепи предложенията, които направих като докладчик в сянка; например мярката, насочена към увеличаване на професионалния административен персонал на мрежата SOLVIT в държавите-членки. Става въпрос обаче главно за популяризирането на мрежата сред предприемачите, емигрантите, различните сдружения, националните парламенти, а също Парламента. Бих искала да спомена необходимостта от свързването на SOLVIT с единните центрове за контакт и консултативните служби, ръководени от Комисията, като, разбира се, е важно Комисията да информира всички страни своевременно относно проблемите, решени чрез мрежата SOLVIT. Комисията следва да представи тези анализи в годишните си доклади и по този начин ние бихме могли, разбира се, да подобрим използваемостта на мрежата SOLVIT.
<P>
Радвам се, че нашата комисия подкрепи всичките три доклада, като подкрепата е в широк политически спектър, и се надявам, че Парламентът също ще ги подкрепи. Искам да благодаря на всички докладчици за свършената работа.
<SPEAKER ID="017" NAME="Evelyne Gebhardt" LANGUAGE="DE">
Г-н председател, г-н Барние, г-н Дали, госпожи и господа, днес говорим за вътрешния пазар, защитата на потребителите и мобилността на хората в рамките на Европейския съюз. Това са основни проблеми по отношение на трите инструмента и именно тях искам да засегна, по-конкретно.
<P>
Обединяването на тези три теми представлява изключително голямо предимство за нас днес, тъй като икономиката и правата на потребителите и работниците вътрешно не се противопоставят; те трябва да се разглеждат в единство. Именно в тази област трябва да осъществим напредък в бъдеще. Ето защо е добре, че днес провеждаме това общо разискване.
<P>
За да превърнем тази цел в реалност, трябва преди всичко да поставим на преден план три политически принципа. Първо - членът на Комисията Барние по-рано се изрази много добре - протекционизмът, който все още често се проявява от националните правителства на държавите-членки, трябва да бъде преодолян. Това е нещо, което трябва да направим, при всички случаи и то стои на дневен ред.
<P>
Вторият политически принцип е, че ние трябва да гарантираме високо равнище на защита на правата на потребителите и работниците. С други думи, вътрешният пазар не означава премахване на правата, както и дерегулиране. Той означава гарантиране, че ние запазваме нашето изключително високо равнище на общи права в тези области. Поради тази причина ние не сме съгласни е един от параграфите в доклада на г-жа Von Thun Und Hohenstein. Той се отнася до т. нар. индекс на вътрешния пазар, или тест за вътрешния пазар. Това е погрешен подход. Той оставя впечатлението, че единственото важно нещо е как функционира пазарът. А това не е така. Трябва да попитаме какво влияние ще има законодателството на Европейския съюз върху правата на работниците и потребителите. Ето защо ние отхвърляме тази идея, защото тя е погрешна.
<P>
На трето място, необходимо ни е истинско осъществяване на тези права на европейско равнище. Ето защо се нуждаем от система за колективно обезщетяване, така че потребителите да не са сами във вътрешния пазар, а да могат действително да отстояват правата си.
<SPEAKER ID="018" NAME="Robert Rochefort" LANGUAGE="FR">
Г-н председател, госпожи и господа, най-напред ми позволете да споделя, че аз съм много доволен да видя, че обмена на мнения относно вътрешния пазар и защитата на потребителите е поставен като приоритетно разискване тази сутрин.
<P>
В условията на икономическа криза, г-н Барние, вътрешният пазар е актив, който ние действително трябва да развиваме. В рамките на вътрешния пазар, разбира се, потреблението е може би най-важният двигател, който ние трябва да подкрепяме в най-краткосрочна перспектива. Не всеки вид потребление обаче. Необходимо ни е такова потребление, което подготвя за бъдещето, което съответства на предизвикателствата на устойчивото развитие, отговорно потребление, което не се стреми на всяка цена да популяризира продукти с отстъпка, които се предполага, че повишават покупателната способност на семействата, а всъщност често са с посредствено качество и са резултат на почти непрекъснатото преместване на производството им извън Европейския съюз. Ние знаем кои са основните жертви: потребителите с най-ниски доходи, най-уязвимите потребители.
<P>
Накратко, следва да възстановим доверието между потребителите и предприятията, особено тези, занимаващи се с разпространителска дейност, да ускорим и насърчим развитието на вътрешния пазар на Европейския съюз. Бих искал да изпратя едно много ясно послание до Комисията. Да, г-н Дали, Вие ще имате нашата подкрепа, но ние имаме опасения относно риска, свързан с разпределението на компетентностите между вас. Страхуваме се, че това ще доведе до разпокъсаност на отговорностите ви. В същото време внимателно ще следим дали вие действително работите заедно и координирано. Ние очакваме, че интересите на потребителите наистина ще бъдат взети под внимание във всички политики на Европейския съюз в духа на Договора от Лисабон.
<P>
Ще ви дам веднага един пример, който свързва не само г-н Барние и г-н Дали, но и г-жа Рединг. Време е енергично да предприемем мерки в съответствие със Зелената книга относно колективното обезщетяване. Очакваме да осъществите напредък по този въпрос. Тъй като Вие споменахте тази тема, г-н Дали, аз бих искал да Ви попитам дали имате вече изготвен график по този въпрос. Очакваме от Вас и да подготвите конкретен нов европейски формуляр, така че нашето колективно обезщетяване да избегне всички твърде познати злоупотреби на системата в САЩ и да постигнем резултат, който ще е в полза на всички и няма да противопостави интересите на различните страни.
<P>
Бих искал да поздравя колегата г-жа Hedh за нейния изключително изчерпателен доклад. Иска ми се да обърна специално внимание на акцента, който тя правилно постави в своя доклад относно обучението на потребителите, което е от съществено значение и трябва да продължава през целия живот, тъй като не става въпрос само за децата, а за потребителите като цяло, имайки предвид степента, до която се променят продуктите, и по-сложните съвременни фактори на маркетинга.
<P>
(Председателят прекъсва оратора)
<P>
В заключение, бих искал единствено да ви кажа, че показателите, индексите са хубаво нещо, като го казвам от позицията на бивш икономист статистик, но те не могат да заместят политическата воля, която трябва да е нашият истински стимул за действие.
<SPEAKER ID="019" NAME="Heide Rühle" LANGUAGE="DE">
Г-н председател, бих искала да доразвия това, което г-н Барние сподели в началото, относно огромното значение на вътрешния пазар в настоящата криза. Това беше доказано много ясно още веднъж. Вътрешният пазар обаче очевидно изисква гражданите да имат доверие в него. Само тогава той ще функционира правилно. Това все още липсва на много равнища. По време на разискванията в нашите страни ние, парламентаристите, по-конкретно, много често забелязваме, че страховете, свързани с вътрешния пазар, все още са много явни в средите на широката общественост и идеи като протекционизма, за жалост, се приемат добре, защото те се предлагат за разглеждане не само от правителствата, но се подкрепят и от много граждани. Ето защо е още по-важно ние в Парламента да положим максимални усилия, за да засилим доверието във вътрешния пазар. Политиката за защита на потребителите е, разбира се, основен елемент за постигането на тази цел. Тази политика, която осигурява високо равнище на защита на потребителите, може да повиши и съхрани доверието на хората във вътрешния пазар. Поради това ние следва да работим по-усърдно в тази област.
<P>
Приветствам факта, че двамата членове на Комисията са тук днес. Разбира се, вие сте наясно, че нашата група също се отнася критично към факта, че вече нямаме един член на Комисията, отговарящ за политиката за защита на потребителите, защото излъченото от г-жа Кунева послание е изключително позитивно. Поради това ние приветстваме изключително ясния сигнал, който ни давате, че искате да си сътрудничим в тази област. Ние бяхме загрижени също така, че с разделянето на отговорностите между различни членове на Комисията защитата на потребителите не би получила в крайна сметка необходимото внимание. Аз се надявам обаче, че това не е изолиран случай, а че вие ще си сътрудничите по този въпрос много тясно с нас, защото ние следва да решим няколко много важни проблеми; например предстои ни да завършим разискването по теми като законодателството в областта на колективните искове и колективното обезщетяване, като в това отношение следва да осъществим напредък. Разбира се, това също ще играе много важна роля за увеличаване на доверието на гражданите.
<P>
Нуждаем от повече инструменти, които ясно да показват, че гражданите са защитени във вътрешния пазар. SOLVIT е много важен инструмент в това отношение. Ето защо ние изцяло подкрепяме доклада на г-н Buşoi. Мрежата SOLVIT, която предлага възможност за извънсъдебно разрешаване на спорове, изгражда доверие във вътрешния пазар и предлага на потребителите по-добро познаване на вътрешния пазар, а това много често не се прави от органите на държавите-членки. SOLVIT може да има важен и решаващ принос в това отношение. Тази година аз съм докладчик по бюджета и мога да уверя г-н Дали, че ние ще сме бдителни по отношение на бюджетните въпроси и разпределянето на ресурсите в областта на политиката за защита на потребителите. Вече се обърнахме към комисията по бюджети и ясно заявихме, че, разбира се, искаме средствата да продължават да се отпускат и настояваме да се използват съответните пари. В това отношение вие можете да разчитате на нашата подкрепа.
<P>
Още веднъж да обобщя - аз мисля, че докладите като цяло изпращат много важен и положителен сигнал. Въпреки че ги подкрепяме, ние имаме една критична забележка. Тя се отнася до проверките на вътрешния пазар, които по наше мнение са твърде едностранни. Ако решим да правим преглед на директивите, това трябва да се направи от различни гледни точки. Устойчивостта е много важна в този случай, както и социалните проблеми. Прегледът, ако се наложи такъв, не трябва да се съсредоточава единствено върху вътрешния пазар. Той следва да е цялостен. На принципа на субсидиарността също трябва да се отдаде дължимото внимание. Поради това ние считаме, че едностранното съсредоточаване върху проверките на вътрешния пазар е неоправдано. По принцип обаче ние подкрепяме подхода на докладчика, включително по отношение на проверките на вътрешния пазар, и ще гласуваме в подкрепа на доклада.
<SPEAKER ID="020" NAME="Adam Bielan" LANGUAGE="PL">
Г-н председател, процесът на изграждане на общ пазар на основата на четири свободи - свободното движение на хора, стоки, капитал и услуги, е все още незавършен процес, особено по отношение на четвъртата свобода - свободното движение на услуги - и все още имаме да свършим много работа. Това е изключително значим процес, особено по време на стагнация на икономиката и с оглед на икономическата криза, пред която е изправена Европа. Действително именно по време на икономически спад ние трябва да обсъждаме качествата на общия пазар и може би след това ще видим политическата воля, за която апелираше г-н Rochefort.
<P>
Поради тази причина аз бих искал да поздравя Бюрото на Европейския парламент за това, че осъзна значението на този въпрос и че прие решение разискването по тези три доклада да бъде приоритетно разискване по време на настоящото заседание на Парламента. Дължа благодарности и поздравления и на г-н Harbour, председател на комисията по вътрешния пазар и защита на потребителите, за ефективните усилия в това отношение. Бих искал да поздравя и тримата докладчици за изготвените три доклада, които са от изключителна важност. Не мога да не отбележа обаче един абсурд. В пленарната зала днес ние обсъждаме доклада на г-жа Thun, един отличен доклад, бих искал да добавя, но той засяга индекса на вътрешния пазар за 2008 г. Преди няколко дни обаче Комисията публикува индекса на вътрешния пазар за 2009 г. Аз мисля, че това е допълнителна причина, поради която в бъдеще Комисията следва да публикува всичките четири важни доклада, като наблюдава в същото време вътрешния пазар. В края на краищата индексът на вътрешния пазар, индексът за развитие на пазарите на дребно, докладът SOLVIT и докладът на Службата за ориентиране на гражданите като цяло са посветени всъщност на една и съща тема и ние трябва да ги получаваме по едно и също време.
<P>
Накрая бих искал да изразя подкрепата си за двете основни предложения, съдържащи се в доклада на г-жа Thun. Напълно подкрепям както предложението за провеждане на годишен форум, посветен на вътрешния пазар, така и по-важното предложение за задължителен тест - "теста за вътрешния пазар", който следва да съпътства всички предложения на Европейската комисия в бъдеще.
<SPEAKER ID="021" NAME="Kyriacos Triantaphyllides" LANGUAGE="EL">
Г-н председател, в този момент се налага виждането, което се потвърждава от Договора от Лисабон и от позицията, възприета от самата Комисия, че политиката за защита на потребителите трябва да се насочи главно върху гарантирането на стабилен пазар, в рамките на който потребителите могат да действат в безопасност и с доверие.
<P>
Доводите за това се основават на факта, че ако потребителите се чувстват доволни и имат доверие в пазара, а трансграничната търговия се насърчава, конкурентоспособността ще се повишава и потребителите ще имат по-голям избор от стоки и услуги на по-конкурентни цени.
<P>
Ние не сме съгласни с позицията и виждането, че по-ефективните и гъвкави потребителски пазари са основни фактори за конкурентоспособността и благосъстоянието на гражданите. Икономическата криза доказва, че ние трябва да се ръководим от конкретните условия във всяка държава, а не от догматичното прилагане на единен стандарт, а именно този за неподправената конкуренция. Ние считаме, че конкурентоспособността не е обвързана с благосъстоянието на гражданите, защото при нея се проявява склонност за покровителстване предприятията, имайки предвид това, че до днес очевидно намаляването на цените като цяло не носи ползи за потребителите.
<P>
Нуждаем се от контролиране на цените на основните стоки за благото на по-бедните класи и на обществото като цяло. Единствената политика, която може да консолидира и повиши равнището на защитата на потребителите, е тази, която се занимава главно със човека и неговото благосъстояние, а не със засилващата се конкуренция.
<P>
При тези условия ние сме съгласни индексът да регистрира и оценява удовлетвореността на европейските потребители от гладкото функциониране на пазара, но от друга страна, не трябва да се отдалечаваме от същината и целта, която се изразява най-вече във функционирането на ориентиран към хората вътрешен пазар, чиято основна задача е благосъстоянието на хората, а не числата. Ние разглеждаме индекса на потребителите като инструмент за отчитане на удовлетвореността на клиентите в конкретна рамка и в определен момент. Оценяването и отчитането обаче сами по себе си не могат да донесат по-голям просперитет на гражданите единствено и само защото те ще им дадат очевидно по-голяма самоувереност и сигурност.
<P>
Освен това оценяването следва да се прави на основата на количествено измерими социални цели. Ние отбелязваме също, че тъй като главната цел на индекса е да регистрира жалбите на потребителите, трябва да се обърне специално внимание върху мерките, които трябва да се предприемат за предотвратяване на спекулациите.
<SPEAKER ID="022" NAME="Oreste Rossi" LANGUAGE="IT">
Г-н председател, госпожи и господа, днес ние обсъждаме три мерки, свързани със здравето и защитата на потребителите, по които вече гласувахме "за" в комисията и ще гласуваме "за" и в пленарната зала.
<P>
Ние сме на страната на гражданите, които твърде често страдат от решенията, приети от европейските органи: имам предвид решението на Европейския съд за човешките права, с което се отхвърля свободата на публично излагане на разпятието; невъзможността ефективно да се справим с нелегалните имигранти; безкрайния поток от хора от трети държави, които отмъкват работните места от нашите граждани; сдържаността във връзка с това да бъде дадена адекватна информация на потребителите по отношение на продуктите, купувани от тях, и мястото, откъдето произхождат хранителните стоки.
<P>
Докладът Hedh придава дължимото значение на гледната точка на европейските граждани, които всеки ден изпитват предимствата и недостатъците на вътрешния пазар, и подчертава далновидността на назначаването през 2007 г. на член на Комисията, отговарящ за защитата на потребителите. Докладът посочва и необходимостта от хармонизиране на структурите за проследяване и наблюдение в държавите-членки, както и в трети държави.
<P>
В доклада Thun Und Hohenstein се критикуват някои възприети в миналото становища и се призовава за отговорност, която да се споделя от държавите-членки и Комисията.
<P>
Докладът Buşoi е посветен на мрежата SOLVIT, създадена от Европейската комисия, за да осигури на гражданите и предприятията безплатна помощ за отстояване на техните права в рамките на Съюза, особено в случаи на спорове. В него се съдържа и критика на определени неефективности на мрежата и се защитава по-добрата информираност на гражданите и предприятията, които в много случаи не са осведомени за съществуването на тази структура. Като законодатели нашата главна грижа трябва да са гражданите и потребителите.
<SPEAKER ID="023" NAME="Angelika Werthmann" AFFILIATION="NI">
(DE) Г-н председател, госпожи и господа, SOLVIT може и следва да има съществен принос за постигането на по-голяма прозрачност при прилагането и утвърждаването на личните и гражданските права на вътрешния пазар. Мрежата SOLVIT за онлайн решаване на проблеми се основава на прагматичен подход, който ще облагодетелства както гражданите, така и предприятията, намалявайки значително нивото на бюрокрацията.
<P>
Докладът от 2009 г. обаче показва също, че почти 40% от повдигнатите от граждани въпроси се отнасят до условията на пребиваване в друга държава от Европейския съюз. Това поражда въпроса дали правата на пребиваване все още не се прилагат по прозрачен начин.
<SPEAKER ID="024" NAME="Tiziano Motti" AFFILIATION="PPE">
(IT) Г-н председател, госпожи и господа, днес ще гласуваме по доклада относно защитата на потребителите, изготвен по наша собствена инициатива и представляващ много важен инструмент, за който, наред с другото, аз трябва да благодаря на докладчика, г-жа Hedh, както и на другите докладчици, за отличната атмосфера, която успяхме да създадем по време на съвместната ни работа.
<P>
Имаше много въпроси, по които постигнахме пълно съгласие, както и други, по които, надявам се, ще можем да работим в бъдеще: по-конкретно, индексът за развитието на пазара на дребно, подкрепен от Европейската комисия - един много важен инструмент, който, въпреки това, по мое мнение, все още не предоставя стандартизирани данни, позволяващи на хората да вземат ясни решения. Ако допуснем, че сме дружество и решаваме бъдещето на това дружество въз основа на данни, които все още не са точни, ние можем да фалираме. Ето защо в бъдеще аз се надявам, че ще можем да работим върху създаването на база данни, която ще позволи на хората да вземат ясни решения.
<P>
Ние трябва също така да разгледаме, включително и в настоящия доклад, голямата тежест върху потребителите, но, по мое мнение, което е становище и на групата, аз считам, че е необходим един по-добър баланс в бъдеще, тъй като европейските граждани не са само потребители, но и служители в предприятия, извършващи дейност на вътрешния пазар. Ето защо ние трябва винаги да вземаме под внимание баланса, който трябва да съществува между доставчиците на услуги и стоки и самите потребители, тъй като това е нашата цел.
<P>
Информираният потребител е свободен потребител - така че всяка инициатива за предоставяне на допълнителна информация е добре дошла - но ние казахме "не" на училищните схеми, защото не трябва да заемаме мястото на потребителя, когато става въпрос за упражняване на собственото му право на свобода на избор, като считаме, че потребителите трябва да бъдат първият ориентир за децата от гледна точка на това какво трябва да бъде образованието им като потребители. Освен това родителите упражняват контрол и върху това, което консумират техните деца, особено когато те са малки.
<P>
Що се отнася до възрастните, вярно е, че потребителите понякога срещат трудности да се защитават чрез съответните правни канали, поради което ние се обявяваме за извънсъдебната защита, но считаме, че могат да бъдат положени по-големи усилия, по-конкретно в условията на криза, за да накараме съществуващите структури да работят, вместо да се стремим да увеличаваме броя на потребителските омбудсмани.
<P>
В заключение ще спомена услугите, предоставяни от публичната администрация. Съжалявам, че не се обърна необходимото внимание на факта, че публичната администрация, общините, органите, провинциите и дори държавите също са ориентир за потребителите. Надявам се, че в бъдеще ние можем да направим повече, защото трябва да съществуват възможности потребителите да бъдат защитени от лошо функциониращите услуги, предоставяни от публичната администрация.
<SPEAKER ID="025" NAME="Liem Hoang Ngoc" AFFILIATION="S&amp;D">
(FR) Г-н председател, г-жо председател, благодаря на г-жа Thun Und Hohenstein за добросъвестната работа и цялостното качество на нейния доклад.
<P>
Като докладчик в сянка от групата на Прогресивния алианс на социалистите и демократите в Европейския парламент аз съм удовлетворен, че гласуването в комисията по вътрешния пазар и защита на потребителите направи възможно да се включат в окончателния доклад редица идеи, които ние искахме да се появят.
<P>
Първата е необходимостта от приемането на по-качествен подход по отношение на прилагането на индекса на вътрешния пазар, който ще позволи да бъдат установени причините за дефицита при транспонирането. Ние не подценяваме ползата от статистическите данни и натиска, който се получава вследствие на поощряването на добрите и лошите ученици в Европейския съюз, но, по наше мнение, Комисията трябва да бъде по-амбициозна и да се опита да превърне индекса в инструмент, създаден, за да оценява трудностите, изпитвани от държавите-членки по време на процеса на транспониране. Още повече, понеже ние всички знаем, че дефицитът при транспониране може понякога да не се дължи на липса на воля и желание от страна на държавите-членки, а на посредственото качество на европейското законодателство, което трябва да се транспонира.
<P>
Вторият аспект, върху който насочих вниманието си, е необходимостта да се заздрави диалогът между Комисията и държавите-членки в процеса на транспониране. Колкото повече се увеличава обменът на информация на по-високо равнище, толкова по-голяма става възможността да се предотврати рискът от нетранспониране или неправилно транспониране.
<P>
И все пак докладът създава проблем в едно отношение: то се отнася до параграф 10, който първоначално не присъстваше в проектодоклада на г-жа Thun Und Hohenstein. В този параграф се съдържа предложение за създаване на "тест за вътрешния пазар" за всяко предложение за ново законодателство. Ние сме категорично против това, понеже такъв тест в най-добрия случай ни изглежда безсмислен, а в най-лошия - опасен
<P>
Действително прегледът на всички бариери за вътрешния пазар вече се прави по време на провежданите от Европейската комисия изследвания на влиянието при всяко предложение за ново законодателството. Не бихме искали тестът на вътрешния пазар да бъде използван като претекст за подкопаване на социалните или екологичните предимства. Ние не можем да го одобрим при тези обстоятелства.
<SPEAKER ID="026" NAME="Jürgen Creutzmann" AFFILIATION="ALDE">
(DE) Г-н председател, г-н Барние, г-н Дали, фактът, че днес обсъждаме три доклада, изготвени по собствена инициатива, относно защитата на потребителите и вътрешния пазар показва, че въпреки всичките ни успехи в тези области, все още има много неща, които се нуждаят от усъвършенстване. Несъмнено е, че транспонирането на директивите за вътрешния пазар в държавите-членки отбелязва сравнително голямо подобрение, но седем държави-членки не успяха да изпълнят целта, определена от Комисията във връзка с намаляване на дефицита при транспонирането на директивите за вътрешния пазар до 1%.
<P>
Основният проблем обаче е свързан по-скоро с прилагането на правото на ЕС, отколкото с транспонирането му. Така в случай на нарушение на Договора от страна на държавите-членки са необходими средно 18 месеца или, с други думи, твърде дълъг период, за да се постигне съответствие с решението на Европейския съд. Това се вижда от настоящия индекс на вътрешния пазар и групата на Алианса на либералите и демократите за Европа счита това за неприемливо. Дефицитът ще доведе до проблеми за гражданите, и по-специално за малките и средните предприятия, които зависят от хармонизираните правила на вътрешния пазар и се сблъскват с неочаквани, отнемащи много време бюрократични пречки, когато искат да упражняват дейност зад граница.
<P>
Ето защо е важно SOLVIT да продължава да се развива. SOLVIT е мрежа за онлайн решаване на проблеми, в която държавите-членки работят заедно по прагматичен начин с цел решаване на проблемите, възникнали в резултат на неправилното прилагане на правилата на вътрешния пазар от страна на държавните органи. В крайна сметка всички държави-членки трябва да осигурят финансови средства и подходящо обучен персонал за центровете на SOLVIT. Групата на Алианса на либералите и демократите за Европа горещо призовава хората да бъдат по-осведомени относно дейността на SOLVIT в държавите-членки, за да се улесни трансграничната продажба на техните продукти и услуги. За тази цел участието на съответните сдружения в широкомащабни информационни кампании е също толкова необходимо, колкото и единният, лесен за разбиране и намиране, интернет портал за получаване на всякакъв вид жалби.
<SPEAKER ID="027" NAME="Malcolm Harbour" AFFILIATION="ECR">
(EN) Г-н председател, в качеството си на председател на комисията по вътрешния пазар и защита на потребителите за мен е огромно удоволствие, на първо място, да кажа колко високо ние оценяваме факта, че членът на Комисията Барние и членът на Комисията Дали присъстват тук днес, както редица мои колеги отбелязаха, и второ, да отбележа също, че считам това за забележително за Парламента събитие.
<P>
Имаме комисия, която е подготвила три доклада по собствена инициатива, насочени към наблюдението и прилагането на основни законодателни инструменти, и както Вие, г-н Барние, казахте, част от Вашия успех няма да се измерва само с броя законодателни предложения, които сте придвижили, но и с това колко добре работят те.
<P>
Според мен това е наистина значителна инициатива, с която всички комисии в Парламента следва да се ангажират. Искам, по-конкретно, да благодаря на всички координатори в комисията, които работиха с мен за осъществяване на напредък в нашата работа, както и да привлека националните парламенти към идеята за провеждане на форуми на националните парламенти.
<P>
Надявам се много силно, както отбелязаха и двамата членове на Комисията, че ще разполагаме с по-широк форум, посветен на вътрешния пазар, но бихме желали да обединим докладите ви, така че в Парламента това да стане ежегодно събитие, посветено на този наистина важен въпрос.
<P>
Считам, че е важно, ако разгледаме предложението "ЕС 2020", да отбележим, че завършването на единния пазар препраща към един параграф, позоваващ се на липсващи връзки и завършващи мрежи. Надявам се, че всички мои колеги са съгласни, че това е абсолютно неприемливо. Инициативата "ЕС 2020" призовава държавите-членки да дадат своя принос и ние разбрахме от докладчиците (на които благодаря сърдечно за докладите), че държавите-членки трябва да дадат приноса си за завършването на единния пазар.
<P>
Това трябва да е водеща инициатива и тя не трябва да препраща по начина, по който го прави инициативата "ЕС 2020", и аз се надявам, че Вие ще ни помогнете да се убедим, че това ще се случи през следващите няколко седмици.
<SPEAKER ID="028" NAME="Trevor Colman" AFFILIATION="EFD">
(EN) Г-н председател, първата забележка, изразяваща несъгласие, тази сутрин: докладите напълно подкрепят прилагането на законодателството на Европейския съюз относно защитата на потребителите в държавите-членки и наблюдението на процеса на интегриране на пазарите, което ще бъде отчетено в годишния доклад.
<P>
Една от главните препоръки е създаването на индекса за развитие на пазарите на дребно, свързано с теми като жалби, цени, удовлетвореност, смяна на доставчика и сигурност плюс множество допълнителни дългосрочни показатели. Комисията възнамерява да направи задълбочен анализ на всички т. нар. проблематични сектори, посочени в индекса за развитие на пазарите на дребно.
<P>
Бюрократичната мрежа от взаимосвързано прилагане и непрекъснато регулиране ще се отрази на малките предприятия в сферата на търговията на дребно във Великобритания така, както общата политика в областта на риболова се отрази на британската рибарска промишленост: тя ще я убие.
<P>
И отново, малкият предприемач е поставен в неизгодно положение под ударите на бюрократичните препятствия и свръхрегулирането. Независимо от това колко добри са намеренията на тези предложения, а аз съм сигурен, че е така, бих казал отново, че това е решение на Европейския съюз, за което отчаяно се търси проблем.
<SPEAKER ID="029" NAME="Andreas Schwab" AFFILIATION="PPE">
(DE) Г-н председател, г-н член на Комисията, напълно одобрявам разумните предложения, направени от моите колеги, с изключение на последния оратор, и поради това бих искал да премина направо към най-важните въпроси.
<P>
Докладът на г-жа Von Thun е един много успешен пример за това как ние като Европейски парламент можем да покажем, че се отнасяме сериозно към действителното осъществяване на предложенията, по които сме взели решение, заедно със Съвета, като самото осъществяване е работа на държавите-членки. Ние като Парламент, заедно с Комисията, трябва да положим повече усилия в следващите няколко години, за да гарантираме, че този процес ще бъде действително успешен.
<P>
Второто нещо, което показва докладът, е, че няма да проработи идеята за разделението, което социалистите очевидно искат, а именно те самите да носят отговорност за добрите дела, свързани със защитата на потребителите и защитата на работниците, а Комисията да държи под контрол вътрешния пазар.
<P>
По тази причина нашето искане, което докладът взема предвид чрез теста за вътрешния пазар, е да обединим всички съществени елементи, които изчисляваме по отношение на вътрешния пазар и които се харесват на потребителите, а предприятията се нуждаят от тях, и да изготвим ясна оценка.
<P>
Ние не искаме да нарушаваме правата на работниците, а искаме те също да могат да купуват продуктите, които харесват. Не искаме да създаваме проблеми на социалните структури в държавите-членки, но искаме тези социални структури да се приспособят към бъдещето. Това изисква баланс, който Парламентът трябва да намери в сътрудничество с Комисията. Не трябва Комисията да е отговорна за проблемите, докато Парламентът обещава добрите дела.
<P>
Второ, докладът на г-жа Hedh, който като всички доклади, които обсъждаме днес, е великолепен благодарение на приноса на докладчиците в сянка, показва, че ние трябва да придаваме такова значение на доверието на потребителите, каквото придаваме на доверието на предприемачите. Това ще е задача за в бъдеще, за която може да се намери решение единствено като се съсредоточим дългосрочно върху целта на вътрешния пазар, слагайки край на разпокъсаността на отделни генерални дирекции и различни политически подходи и разглеждайки действително вътрешния пазар като голямата цел на европейския проект, която по-скоро пренебрегвахме през последните години.
<P>
Доволен съм, г-да членове на Комисията, че и двамата присъствате днес тук и че ще носите в себе си този устрем през следващите пет години от работата си в Комисията.
<SPEAKER ID="030" NAME="Catherine Stihler" AFFILIATION="S&amp;D">
(EN) Г-н председател, бих искала да благодаря на членовете на Комисията и на докладчиците. Аз бях докладчик в сянка относно SOLVIT и върху това искам да насоча вниманието ви от името на моята група, тази на социалистите.
<P>
Мрежата SOLVIT представлява много добра идея и аз считам, че г-н Дали обобщи това, казвайки, че тя е създадена за хората. В центъра й са гражданите и тя се опитва да помогне на онези, които срещат бариери и проблеми, създадени от Европейския съюз, като ги решава в рамките на десет седмици. Знам, че някои хора биха избегнали отговорността да кажат "аз съм представител на правителството и съм тук да помогна", но SOLVIT в своята същност е мрежа, разположена във всички 27 държави-членки, която е там, за да прави точно това - да помага.
<P>
Аз бих искала да бъде отбелязано и да изразя уважението си към онези, които работят в центровете на SOLVIT в държавите-членки. Миналата година аз се срещнах с малобройния персонал на центъра на SOLVIT в Обединеното кралство. Начинът, по който центърът на SOLVIT работи там, е модел на най-добрата практика, защото той изпробва и използва модела SOLVIT+, като отива по-далеч в подпомагането на предприятията и гражданите, които се свързват с центъра, за да решат свой проблем. Екипът е част от отдела по европейско регулиране в рамките на Министерството на търговията и промишлеността. Едно от множеството мои предложени изменения има за цел да гарантира, че центровете имат подходящ персонал на територията на целия Европейски съюз без никакви изключения.
<P>
Г-н Барние, през декември аз повдигнах въпроса за SOLVIT в Камарата, когато Вие присъствахте и споменахте, че през есента в комисията ни беше казано, че в собствената Ви държава-членка човекът, който управлява центъра на SOLVIT, е стажант. Членовете на комисията бяха ужасени. Мога ли да попитам, както попитах и през декември, дали това положение се е променило? Ако Вие не можете да предоставите на Парламента такава информация, мога ли да Ви помоля да изясните случая? Важно е центровете на SOLVIT да разполагат с необходимия персонал.
<P>
Вътрешният пазар е в центъра на това, което ни свързва. Важно е нашето законодателство да е по-ясно и по-лесно за тълкуване от страна на държавите-членки, така че вътрешният пазар да може да функционира по най-гладкия начин и потребителите да се възползват от облагите му на най-добрите цени и с най-високото качество.
<P>
В заключение, защо няма ден на SOLVIT в Европейския парламент? Защо нямаме плакат на прозорците на нашите офиси в избирателните ни райони, който да рекламира SOLVIT? Какво можем да направим, за да информираме националните политици и политическите им кабинети относно ползата от SOLVIT? Надявам се, че ние ще продължим да подкрепяме SOLVIT и да помагаме на хората, чиито представители сме тук.
<SPEAKER ID="031" NAME="Morten Løkkegaard" AFFILIATION="ALDE">
(DA) Г-н председател, аз съм докладчик в сянка по доклада относно индекса на вътрешния пазар и поради това ще се концентрирам върху него, като в този смисъл днес е празничен ден за мен. Това е ден, в който ние всички можем да се съгласим, че индексите функционират изключително добре. Те са голям успех с основно значение и затова аз предполагам, че можем само да се съгласим с необходимостта да бъде направено повече за популяризирането им. С удоволствие отбелязвам също, че социалдемократите вероятно разбраха, че при всички случаи идеята да гласуват против него не е добра. По отношение на прословутия тест, който се предлага, ние от групата на Алианса на либералите и демократите за Европа, естествено, подкрепяме това предложение; нещо повече, за нас е малко трудно да разберем същността на леко отбранителния аргумент срещу това предложение. Можем обаче да се върнем по-късно към този въпрос. Аз просто ще отбележа като най-общо наблюдение, че, от друга страна, е чудесно, че имаме широк консенсус относно предложенията и доклада.
<P>
Ще насоча вниманието ви върху няколко, по мое мнение, добри идеи, включени в доклада. Първо, ние успяхме да се съсредоточим върху необходимостта от по-големи правомощия на администрациите на държавите-членки не само на национално равнище, но и на регионално, и местно. Считам, че един от проблемите, свързани с индексите, е, че все още липсват известни правомощия във връзка с начина, по който привеждаме нещата в действие. Ето защо е добре, че това беше включено в доклада.
<P>
Друга положителна характеристика е акцентът върху прилагането. Центровете на SOLVIT получиха много похвали и аз напълно подкрепям това. Както спомена последният оратор, ние всъщност можем да инициираме ден на SOLVIT тук, в Парламента. Считам, че най-големият проблем на мрежата SOLVIT в момента е, че тя не е достатъчно популярна. Наистина има огромна необходимост да насочим вниманието към SOLVIT в много по-голяма степен, отколкото в момента, което ме насочва към последния въпрос, свързан с това да подчертаем, че това е проблем на комуникациите, както е посочено и в доклада. Ние действително трябва да гарантираме, че е подаден сигнал към пресата и останалата част от обществеността и че все по-голямо внимание се отделя на въпроси като SOLVIT и индексите.
<P>
Като цяло бих желал да кажа от името на моята група, че за мен е удоволствие, че имам възможността да дам моята пълна подкрепа за доклада и, естествено, се надявам, че Комисията - и аз разбирам...
<P>
(Председателят отнема думата на оратора)
<SPEAKER ID="032" NAME="Edvard Kožušník" AFFILIATION="ECR">
(CS) Г-н председател, госпожи и господа, бих искал в началото да кажа нещо, което не чух никой да споменава в залата, и то е, че ние трябва непременно да благодарим на члена на Комисията Кунева. Също както всички останали колеги, така и аз съм възхитен от факта, че двама членове на Комисията седят сред нас днес, г-н Дали и г-н Барние, който беше член на нашата комисия, преди да бъде назначен на новата му длъжност.
<P>
Аз лично се срещнах със служителите, които отговарят за SOLVIT в Чешката република. Трябва да се каже, че това със сигурност е една много добра възможност за вътрешния пазар, но също така е необходимо да се посочат разликите в подхода в отделните държави. Изключително важно е наличието на трансграничен елемент и аз се надявам, че и двамата господа членове на Комисията ще допринесат за отварянето на трансграничния пазар на потребителски стоки и най-вече за премахването на бариерите под формата на различни случаи на освобождаване на национално равнище, като по този начин ще постигнем пълно хармонизиране на потребителския пазар.
<P>
Лично аз мисля, че отварянето на трансграничния пазар ще доведе до по-голяма конкуренция и в крайна сметка ще послужи като ефективен инструмент за борба с икономическата криза, пред която сме изправени днес.
<SPEAKER ID="033" NAME="Othmar Karas" AFFILIATION="PPE">
(DE) Г-н председател, г-да членове на Комисията, госпожи и господа, нека възприемем идеята на члена на Комисията Барние, която той изложи по време на изслушването си, и да направим вътрешния пазар наш приятел. Ако искаме да се заемем с тази задача сериозно, трябва да превърнем вътрешния пазар в национален пазар. Ако направим това, ние ще го превърнем в място, където гражданите на Европейския съюз могат да живеят. Ние сме Европа. Превръщането й в място за живеене, а не в родина, е съвсем друго нещо.
<P>
Вътрешният пазар все още не е завършен. Той все още има голям потенциал за развитие. Комисията трябва да очертае всички препятствия и да предложи мерки за тяхното премахване. Еврото и вътрешният пазар представляват нашият най-успешен отговор на предизвикателствата на глобализацията както вътрешни, така и външни. Силните страни на вътрешния пазар са квалификацията на европейските граждани и на малките и средните предприятия, които съставляват 90% от икономиката. Затова ние трябва да транспонираме закона за малките предприятия (Small Business Act) във всички държави-членки възможно най-бързо. Нека го превърнем в отличителен белег на вътрешния пазар. От друга страна, 80% от икономиката в Европейския съюз е финансирана с кредити и само 20% - със средства на капиталовия пазар. Това е нещо, което трябва да имаме предвид при преработването на законите, регулиращи финансовия пазар.
<P>
Третата силна страна е конкурентната експортна икономика. Също така има няколко пораждащи напрежение проблеми, които трябва да решим. Те включват хоризонталния подход срещу секторните проблеми, четирите свободи срещу различните социални реалности, дисбаланса на уменията най-вече в областта на данъчното облагане, образованието и научните изследвания, както и все още предстоящото осъществяване на устойчивата социална пазарна икономика. Нуждаем се от обслужване "на едно гише" за информация, свързана със защитата на предприятията и потребителите, която е от значение за вътрешния пазар.
<P>
Форумът, посветен на вътрешния пазар, и общото разискване по тези три доклада в един и същи ден всяка година ще ни даде възможност да си зададем всички тези въпроси и да превърнем вътрешния пазар в национален пазар за всички граждани.
<SPEAKER ID="034" NAME="Bernadette Vergnaud" AFFILIATION="S&amp;D">
(FR) Г-н председател, г-да членове на Комисията, госпожи и господа, радвам се, че имам възможността да говоря по време на приоритетното разискване по трите доклада, засягащи ежедниевието на гражданите. Бих искала освен това да поздравя нашите докладчици за свършената работа, и по-конкретно да спомена мрежата SOLVIT.
<P>
Мрежата съществува вече осем години; тя е решила ефективно много проблеми и въпреки това е напълно непозната. Колко пъти ми се е налагало да препращам хората към тази мрежа, за наличието на която те дори не подозираха, въпреки че тя е инструмент, който може да заздрави престижа на Европа, защитаваща правата на гражданите си.
<P>
Трябва да призная - и съм много доволна, че г-н Барние е тук - че аз разбирам, че правителството на моята страна не прави нищо за действителното популяризиране на мрежата. Следователно увеличеният брой на случаите ще затрудни силно единствения стажант, който понастоящем през 2010 г. управлява мрежата SOLVIT във Франция - държава, за която е вярно, че има само 60 милиона жители, а е на второ място в Европейския съюз от гледна точка на броя на внесените случаите през 2009 г.
<P>
В действителност процентът на решени случаи е удивително добър, но сроковете са ужасни със средна продължителност от 15 седмици, преди случаите да бъдат разгледани, което е с пет седмици повече от максималния позволен срок.
<P>
Ето защо аз бих поискала от Комисията и държавите-членки да предоставят реални финансови и човешки ресурси и да проведат големи информационни кампании, насочени най-вече към предприятията, които през 2009 г. внесоха не повече случаи,отколкото през 2004 г.
<SPEAKER ID="035" NAME="Olle Schmidt" AFFILIATION="ALDE">
(SV) Г-н председател, г-да членове на Комисията, бих искал да благодаря на съответните докладчици за тяхната конструктивна работа. Независимо от недостатъците си, вътрешният пазар на Европейския съюз е голям успех и за мен е трудно да разбера критиките на г-н Colman. Целта на вътрешния пазар е да даде на потребителите широка гама от висококачествени стоки и услуги на добри цени, като в същото време гарантира добро ниво на защита на потребителите. Затова мисля, че трябва да работим за пълното хармонизиране на потребителските права с високо ниво на защита, така че потребителите да могат да се възползват пълноценно от предимствата на вътрешния пазар. Това е от особена важност предвид нарастващата трансгранична и електронна търговия.
<P>
Убеден съм, че колективният иск ще бъде ефективен начин за защита на европейските потребители на основата не на американския модел, а на европейския. Във връзка с това трябва да спрем да се колебаем и най-накрая да предприемем действия. Аз съм доволен, че членът на Комисията Дали поема нещата в свои ръце.
<P>
Всички знаем, че в наши дни повечето работни места се създават в сектора на услугите. Затова е важно в Европейския съюз да има истински европейски сектор за услуги, в който предприемачи и потребители да могат да действат свободно не само в национален мащаб, но и на вътрешния пазар. Нуждаем се от функциониращ пазар на услугите в областта на здравеопазването. Това ще доведе до по-добри грижи, повече свобода на избор и скъсяване на времето за чакане. В тази област понастоящем нещата са недостатъчно регламентирани и аз разчитам на члена на Комисията г-н Дали да се справи с това.
<P>
Друга област, на която трябва да отделим по-голямо внимание, е тази на финансовите услуги, където знаем, че все още съществуват проблеми. Затова са необходими ясни и надеждни правила, не на последно място, с оглед на финансовите сътресения, и членът на Комисията Барние ще се изправи пред това предизвикателство. Балансираните, разумни и точни правила са от полза за потребителите.
<SPEAKER ID="036" NAME="Jacek Olgierd Kurski" AFFILIATION="ECR">
(PL) Добре е, че Парламентът е подготвил доклад относно SOLVIT, съдържащ предложения за Европейската комисия и държавите-членки.
<P>
Като докладчик в сянка, от името на групата на Европейските консерватори и реформисти, за този доклад аз подчертах, още докато докладът беше на етап комисия, значението на популяризирането на мрежата SOLVIT сред гражданите на Европейския съюз, особено възможността гражданите, и по-конкретно предприятията, да отстояват правата си. Вероятно всички сме съгласни, че е от съществено значение да проведем информационна кампания, представяйки мрежата SOLVIT като механизъм за алтернативно решаване на спорове. Така информацията за съществуването на SOLVIT ще достигне до заинтересованите страни. Интернет е решаващ фактор в това отношение, така че ще е добре, ако Комисията изслуша предложенията на Парламента и инициира създаването на общ интернет адрес с домейн solvit.eu за всички национални центрове на SOLVIT, а държавите-членки, които досега не са направили това, да създадат интернет страници с национален домейн, свързан с европейския портал на SOLVIT.
<P>
Разбира се, популяризирането не е всичко. Също така е важно да се увеличи ефективността на националните центрове на SOLVIT, като се осигурят компетентни държавни служители, а също се осигурят субсидии за SOLVIT на европейско равнище.
<SPEAKER ID="037" NAME="Sławomir Witold Nitras" AFFILIATION="PPE">
(PL) Сърдечно поздравявам докладчиците, защото докладите, за които те носят отговорност, имат две изключително важни характеристики. Първо, на практика те много последователно защитават вътрешния пазар, посочвайки недостатъците във връзка с неговата популярност, но в същото време много последователно го защитават. Второто голямо качество на докладите е, че те са общоприети. Имам предвид това, че ние сме в положение, в което целият Европейски парламент, включително онези колеги, които са изключително скептични към свободния пазар, като цяло защитават вътрешния пазар и неговите ценности - и това е главното качество на докладите.
<P>
Бих искал да насоча вниманието ви към няколко конкретни въпроса. Що се отнася до SOLVIT, ние сме изправени пред парадоксална ситуация, както каза г-н Kurski, в която инструментът, който се предполага, че ще отстрани разликите, сам по себе си функционира с различна ефективност в различните държави. По мое мнение, това изисква известна координация, защото мрежата трябва да представлява съгласувана система, която не само да функционира добре, но и да функционира навсякъде по един и същи начин. От голямо значение в доклада на г-жа Thun е средството, което Комисията следва да намери, за да може в крайна сметка този модел да се развие, за да гарантира, че нито един нормативен акт, който създаваме, няма да бъде несъвместим със свободния вътрешен пазар. Това се очертава като въпрос от решаващо значение в доклада. Ако успеем да създадем такъв механизъм, няма да се наложи да се тревожим за бъдещето на новия пазар.
<SPEAKER ID="038" NAME="Barbara Weiler" AFFILIATION="S&amp;D">
(DE) Г-н председател, г-да членове на Комисията, госпожи и господа, общото разискване тази сутрин и високото качество на трите доклада показва изключителния приоритет, даден на вътрешния пазар и политиката за защита на потребителите в Европа. Аз бих искала да благодаря и на тримата докладчици, както и на множеството докладчици в сянка и колеги, които се включиха в съвместната работа.
<P>
Бих искала да насоча вниманието ви върху два изключително важни въпроса. Първият е, че ние, а именно Комисията и колегите от Парламента, предполагаме, че всичко се развива относително хармонично на вътрешния пазар и че ние просвещаваме потребителите и честните доставчици. Това често е така, но не винаги. Има и безотговорни доставчици, които се грижат само за краткосрочните си печалби и поради това ние трябва да засилим наблюдението и надзора на пазара. Има обаче и неинформирани потребители. Нуждаем се от по-добра информация. Не е достатъчно информационната брошура да бъде разбираема. Информацията ни е необходима постоянно.
<P>
Някой от ораторите току-що каза, че се нуждаем от доверие. То обаче идва от знанието. Чувала съм, че в Германия само един от двама 14-15-годишни разбира значението на думата "инфлация". Не искам дори и да попитам какви са били резултатите от въпросника що се отнася до думата "дефлация". Училищата трябва да си сътрудничат по-добре по отношение на информацията относно конфликта между интересите на доставчиците и потребителите. Това е споменато в докладите на моите колеги...
<P>
(Председателят отнема думата на оратора)
<SPEAKER ID="039" NAME="Theodor Dumitru Stolojan" AFFILIATION="PPE">
(RO) Основно право на европейските граждани в рамките на единния пазар е, когато те искат да закупят продукт или услуга, независимо от коя държава-членка са, да им бъдат предложени едни и същи цени или такси, а когато има несъответствия, да могат да получат обяснение за това.
<P>
Мисля,че трябва да обърнем повече внимание на проблемите, свързани със сектора на банковите и финансовите услуги, тъй като понастоящем има големи различия на единния пазар по отношение на таксите, плащани за тези услуги. Ако сте в Румъния например и искате да ползвате банкова услуга, предложена от банките - същите тези банки, които извършват операции в Румъния, Франция, Италия и Австрия - вие ще платите повече такси в Румъния, както и много по-висок лихвен процент. Това положение е погрешно и аз считам, че гражданите не само в Румъния, но и в други държави-членки имат правото да се надяват, че европейските институции ще играят по-активна роля за изясняване на тези несъответствия. Искам да повторя, че аз имам предвид такси, а не банкови лихвени проценти.
<P>
Благодаря ви.
<SPEAKER ID="040" NAME="Alan Kelly" AFFILIATION="S&amp;D">
(EN) Г-н председател, искам, по-конкретно, да поздравя всички мои колеги от комисията по вътрешния пазар и защита на потребителите, които работиха върху бъдещето на индекса на вътрешния пазар. Това е тема, която е много важна за мен, тъй като тя предоставя отличен инструмент за комуникация от гледна точка на начина, по който държавите-членки се отнасят към директивите на Европейския съюз.
<P>
Тя е особено важна за мен и поради това, че постоянно слушам за свръхрегулиране от страна на Европейския съюз, по-конкретно, в моята страна - Ирландия, а това трябва да се обмисли. Един бърз поглед към индекса ще ни покаже, че Ирландия погрешно е прилагала директиви на Европейския съюз в не по-малко от 67 случая и е заплашена от 1% дефицит при транспонирането в разрез с договорената цел.
<P>
Оттук идва въпросът: кой е виновен за това предполагаемо свръхрегулиране? Ако една държава-членка не транспонира правилно законодателството на Европейския съюз или добавя допълнителни разпоредби към директивите, кой носи вината за това - Европейският съюз или държавата-членка? Мисля, че е възможно и вероятно да е държавата-членка.
<P>
Може би в бъдеще индексът трябва пряко да се ангажира с въпроса за свръхрегулирането или практиката на държавите-членки, свързана с допълнителното регулиране на национално равнище (gold plating). Считам, че това ще е положителен резултат.
<SPEAKER ID="041" NAME="Seán Kelly" AFFILIATION="PPE">
(EN) Г-н председател, на първо място, бих искал да поздравя човекът, който е предложил името на мрежата "SOLVIT" (намери решение) - то е просто, ясно и както казват, съдържанието отговаря на етикета.
<P>
От създаването на мрежата SOLVIT през 2002 г. натовареността й нараства с всяка година, дотолкова, че през 2008 г. се наблюдава повишаване с 22% на внесените случаи, което води до 1000 случая и до 88% спестявания вследствие на решени случаи, което е 32,6 млн. евро. Това е впечатляваща статистика. Лошото обаче е, че дните за решаване нарастват средно от 53 на 69. Това ни довежда до въпроса с необходимите решения.
<P>
Очевидно персоналът не достига. Трябва да се справим с това. В центровете трябва да има достатъчно ресурси. Необходимо е продължително обучение в съответствие със стратегията "ЕС 2020" относно ученето през целия живот, както и обмен на най-добри практики и е важно да се срещаме редовно. Аз бих предложил също, тъй като много от проблемите са местни, този аспект да бъде включен, за да откликваме на запитванията на ранен етап.
<P>
Необходимо е потребителите да са по-добре осведомени. Според мен това ще стане чрез онлайн адрес, което ще създаде и по-голямо доверие. Смятам, че е важно, както каза и ораторът преди мен, да се следи много внимателно това, което се случва в отделните държави при транспонирането на законодателството на Европейския съюз.
<P>
В заключение, един оратор преди мен каза, че това беше "решение на Европейския съюз, за което отчаяно се търси проблем", а аз бих казал, че това е проблем на Европейския съюз, който успешно намира своето решение.
<SPEAKER ID="042" NAME="Sylvana Rapti" AFFILIATION="S&amp;D">
(EL) Г-н председател, поздравления и благодарности на докладчиците и на докладчиците в сянка за работата по трите доклада. Фактът, че има единомислие ме настройва оптимистично по отношение на бъдещето на вътрешния пазар.
<P>
Бих искала да изтъкна два въпроса: първият се отнася до параграф 10 от доклада Thun. Считам, че той е от основно значение и най-доброто, което може да се случи, е да изясним, че правата на работниците, социалните права и защитата на околната среда не са пречки за напредъка на вътрешния пазар.
<P>
Вторият въпрос засяга SOLVIT. Това е изключителен механизъм, но той все още се нуждае от сериозна помощ. Да ви кажа честно, аз мислех да окажа натиск върху моето правителство в Гърция да направи нещо по този въпрос, защото ние имаме само двама служители. Когато обаче чух, че Франция има само един стажант, реших, че ще изчакам първо г-н Барние да упражни натиск върху своето правителство.
<SPEAKER ID="043" NAME="Pascale Gruny" AFFILIATION="PPE">
(FR) Г-н председател, г-да членове на Комисията, госпожи и господа, новата мрежа за онлайн решаване на проблеми, свързани със случаи на неправилно прилагане на правото на вътрешния пазар, известна като SOLVIT, засега е много успешна система, тъй като тя предлага обезщетение, без да са необходими формални процедури, в рамките на приблизително 10 седмици.
<P>
Създадена през 2002 г., мрежата бележи възход в натовареността си, която нараства с 22% през 2008 г. Въпреки че делът на решените случаи остава доста висок на равнище от 83%, броят им намалява. Изглежда вече е настъпил моментът, осем години след създаването на мрежата, да помислим за укрепването на тази институция, като й дадем средства да функционира ефективно.
<P>
Новите мерки ще направят възможно подпомагането на европейските граждани и предприятия да предявяват правата си, особено по отношение на признаването на квалификация или социални обезщетения, както и обезщетения за пребиваване.
<P>
Ето защо аз подкрепям идеята за увеличаване на персонала на SOLVIT в държавите-членки, както и необходимостта от прилагане на мерки за подпомагане и обучение на персонала, така че той да може да функционира по възможно най-ефективен начин.
<P>
Според мен е от съществено значение правителствата и самите ние като представители на гражданите от нашите избирателни райони да популяризираме мрежата SOLVIT, която позволява икономии на разходи, изчислени на 32,6 млн. евро през 2008 г. Освен това популяризирането на този нов инструмент ще ограничи прекалено честото прибягване до помощ от съдебната система. Ето защо аз призовавам държавите-членки да транспонират всички европейски директиви и да информират гражданите и предприятията относно правата им в рамките на вътрешния пазар чрез националните медии и информационни кампании.
<P>
В заключение, от името на моята политическа група в комисията по петиции, аз се надявам, че сътрудничеството между SOLVIT и нашата парламентарна комисия ще се засили, така че да бъде улеснена работата на тези два органа.
<SPEAKER ID="044" NAME="Małgorzata Handzlik" AFFILIATION="PPE">
(PL) Г-н председател, бих искала да поздравя докладчиците за техните изключително добри доклади. Напоследък се изказаха много мнения относно необходимостта от съживяване на вътрешния пазар. Членът на Комисията също говори за това по време на изслушването пред комисията по вътрешния пазар и защита на потребителите. Този въпрос е засегнат също и в доклада на професор Monti, който очакваме. По мое мнение, в стратегията "ЕС 2020" той не е застъпен достатъчно. Вътрешният пазар е нещо, от което ние се нуждаем. Но не само на думи, а той трябва действително да работи. Не може да се каже, че това е постигнато в момента. Има твърде много бариери пред свободното развитие на четирите свободи и те ограничават потенциала на пазара, като същевременно политиката на протекционизъм на държавите-членки е несъвместима с принципите на вътрешния пазар. От друга страна, ние се нуждаем от правилно прилагане на законодателството от страна на държавите-членки и инструменти за подпомагане, които функционират добре, като SOLVIT, но ни е необходимо и по-дълбоко (...).
<P>
(Председателят отнема думата на оратора)
<SPEAKER ID="045" NAME="Marc Tarabella" AFFILIATION="S&amp;D">
(FR) Г-н председател, аз мога единствено да изкажа одобрението си за заключенията, направени в доклада на колегата ни, г-жа Hedh, особено по отношение на необходимостта от активна политика за защита на потребителите, насочена, по-конкретно, към защита на уязвимите потребители и тези с ниски доходи.
<P>
Аз бих искал също да насоча вниманието ви към няколко други важни въпроси на тази политика. Несъмнено индексът на потребителския пазар е важен статистически инструмент, но той е напълно недостатъчен, защото е насочен изключително към функционирането на потребителския сектор, без да се опитва да реши проблемите на потребителите от Европейския съюз в рамките на този пазар.
<P>
Индексът на вътрешния пазар не следва да разглежда търсенето на пазара и потребителите просто като пасивни получатели в края на веригата. Става все по-очевидно, че потребителите трябва отсега нататък да играят отговорна, активна роля, като се ангажират с устойчиво, етично, социално отговорно и екологично потребление. Ето защо индексът следва да се преразгледа, като в него се включат показатели, свързани със социалните и екологичните аспекти на възможностите за избор, които стават все по-важни.
<P>
Накрая, законите, свързани с енергийното потребление, транспорта, околната среда, дигиталните технологии и други, следва да се включат в прегледа на достиженията на правото на Общността.
<P>
(Председателят отнема думата на оратора)
<SPEAKER ID="046" NAME="Franz Obermayr" AFFILIATION="NI">
(DE) Г-н председател, аз бих искал да говоря за предложенията, свързани със защитата на потребителите, и, разбира се, бих започнал, споменавайки положителните аспекти: средствата за информиране и оправомощяване на потребителите чрез предоставяне на повече информация на всички равнища - от общинско, местно и регионално до това на трансграничните сделки в рамките на Европейския съюз, насърчаването на потребителя, както правим ние в Австрия чрез антитръстовото право, и, разбира се, по-строги наказания за нехайните банки, отпускащи негарантирани кредити. Стандартизираната кредитна форма също е изключително важна стъпка в тази посока.
<P>
Аз обаче бих искал да засегна и някои проблематични въпроси, а именно сериозните предразсъдъци в законодателството по отношение на гаранциите и неуместните договорни клаузи, които се наказват по-сурово в страни като Австрия. Моето предложение е да се прилага "принципът на благоприятността", така че в случай че националните правила предоставят по-добра защита на потребителите, те да бъдат използвани целесъобразно.
<SPEAKER ID="047" NAME="Mairead McGuinness" AFFILIATION="PPE">
(EN) Г-н председател, ние всички подкрепяме защитата на потребителите. Трудността идва оттам, че някои държави-членки само на думи подкрепят механизма SOLVIT, както споменаха и други оратори. Това, което е необходимо да се направи, е осигуряването на подходящ персонал.
<P>
Мога ли обаче да споделя с вас някои практични примери относно проблемите на потребителите, с които се сблъсквам. Един такъв случай имаше дори тази сутрин и той е свързан със сделките с имоти в рамките на Европейския съюз. Знам, че Съюзът няма компетентност в тази област, но бих ли могла да помоля държавите-членки, в които има такива проблеми, да се отнасят с гражданите така, както се отнасят със собствените си граждани, и аз наистина считам, че тук има проблем, във връзка с който трябва да предприемем конкретни действия.
<P>
Вторият проблем е свързан с фирмените каталози. От справочника "European City Guides" ни създадоха огромни главоболия в Парламента, а продължават да работят, защото получават известна защита от държави-членки, в които развиват своя бизнес. Необходимо е да се занимаем с този въпрос, дори и ако Европейският съюз няма никакви компетентности в дадените области, защото отношението на гражданите към вътрешния пазар се влияе от опита им в тези области.
<SPEAKER ID="048" NAME="Christel Schaldemose" AFFILIATION="S&amp;D">
(DA) Г-н председател, благодаря Ви за ползотворното разискване днес. Със задоволство отбелязвам, че г-н Барние и г-н Дали дадоха своята подкрепа за необходимостта от разглеждане на темата за потребителите на вътрешния пазар. Аз обаче бих искала да привлека вниманието ви към един конкретен параграф от доклада на г-жа Hedh, а именно параграф 40, в който предлагаме създаването на Европейска агенция за потребителите Мога добре да си представя, че това е цел, която бихте искали да постигнете. Агенцията би съдействала за събирането на данни, за подготвянето на изследователски материали относно поведението на потребителите и, разбира се, тя може да действа и като надзорен орган по отношение на работата на Комисията и Парламента по въпросите, свързани с потребителите. Ето защо аз бих искала да чуя становището ви по този въпрос - дали това е нещо, което бихте искали да постигнете - а що се отнася до мен, бихме могли да установим агенцията в Малта или във Франция, ако това ще подпомогне процеса.
<SPEAKER ID="049" NAME="Мишел Барние" LANGUAGE="FR">
Г-н председател, г-жа Schaldemose току-що изтъкна качествата на настоящото разискване, по-конкретно, във връзка с агенцията за потребителите, каквато, освен ако не греша, вече съществува в Канада, и г-н Дали ще ни каже как стоят нещата днес. Съгласен съм с оценката за качеството на разискването и качеството на всички конструктивни, критични изказвания и предложения, направени във връзка с прилагането и оценяването, както и наблюдението на тези 1 500 - повтарям за всички, които ни слушат - 1 500 директиви или текстове, регулиращи големия европейски пазар. Трябва да добавя, че не съм сигурен дали предпочитам да говоря по-скоро за големия европейски пазар, отколкото за единния пазар, тъй като така ще бъде по-ясно за гражданите и потребителите.
<P>
Под ръководството на председателя, г-н Harbour, който чу моето мнение в комисията по вътрешния пазар и защита на потребителите, и в отговор на изказването на г-н Triantaphyllides аз бих искал да ви припомня принципа, който лежи в основата на действията, които ще предприема в Комисията през следващите пет години.
<P>
Госпожи и господа, моята цел ден след ден, закон след закон е гарантирането, че европейският пазар продължава да служи на жителите на нашия континент. Имам и друга цел, а тя е да се гарантира, че пазарите - тъй като аз отговарям и за регулирането и надзора - че финансовите пазари, които толкова много се коментират през последните няколко месеца, продължават да служат на реалната икономика, че те служат на хората.
<P>
Аз искам гражданите, потребителите и малките предприятия да отново да поемат собствеността върху пазара. От това ще се ръководя при действията ми за организирането на работата в колегията. Това е въпрос на доверие, да използвам думата, която току-що употребиха г-н Rochefort и г-жа Rühle, на споделено доверие. Поради това аз още веднъж благодаря на г-жа Thun Und Hohenstein за нейния отличен доклад относно индекса, който беше публикуван от Европейската комисия.
<P>
Има много идеи в този доклад, както и във всички изказвания, които чух, които си струва да се приемат и проучат. Г-н Bielan подкрепи идеята за показатели по прилагането на правилата, включени доклада на г-жа Thun Und Hohenstein. Г-жа Gebhardt спомена и икономическата и социалната оценка на директивите и влиянието на проучванията. Може би на този етап аз мога да отговоря на конструктивната критика, отправена от г-н Harbour във връзка със стратегията до 2020 г. Освен това аз чух и г-жа Handzlik, която каза, че не говорим достатъчно за вътрешния пазар.
<P>
Откровено казано, когато всъщност четем стратегията до 2020 г., която Комисията публикува миналата седмица, виждаме, че вътрешният пазар е в центъра на този подход, той е навсякъде: интелигентен растеж чрез патенти и други инструменти; екологосъобразен растеж с правилно използване на договорите за възлагане на поръчки; и всеобхватен, разумен и справедлив растеж. Вътрешният пазар е навсякъде - той трябва да е навсякъде - но, г-н Harbour, стратегията до 2020 г. не е предназначена да обхване всички области. Например в нея не е включена външната политика и отбраната, нито пък целта й е да освободи Комисията от задачата й адекватно да осъществява, надзирава и наблюдава правилното прилагане на всички текстове. Моля да ми повярвате, аз не се чувствам освободен от задължението да осъществявам проверки и да предприемам действия, понякога дори чрез процедури за нарушение, за да се гарантира адекватното прилагане на правилата на вътрешния пазар. Аз обаче винаги, повтарям винаги, ще давам приоритет на съгласието, доверието и тълкуването пред принудата.
<P>
Има и други добри идеи в доклада на г-жа Thun Und Hohenstein: партньорството между държавите-членки и създаването на форума на вътрешния пазар, които аз подкрепям. Между другото, вероятно днес можем да обединим и други инициативи, засягащи някои от въпросите, които аз и г-н Дали разглеждаме, като реализирането на мрежата SOLVIT, както и привличането на общественото внимание към нея и популяризирането й, като същевременно постигнем целите си.
<P>
Аз вече говорих за това на ефекта от проследяването да се придава също толкова голямо значение, колкото на ефекта от обявяването на дадена инициатива. Това е моят начин за правене на политика и от тази гледна точка аз считам, че индексът, оценяването трябва да ни позволят да правим не само количествена оценка относно това колко директиви са транспонирани, но и качествена оценка.
<P>
Струва ми се, че г-н Hoang Ngoc спомена, и то много ясно, качеството на прилагането на законите, качеството на транспонирането и, както Вие казахте, качеството на самите закони, които за законодателя или за члена на Комисията са добро упражнение по прозрачност. Във всеки случай всички тези идеи са целесъобразни, както заявиха току-що г-н Schwab и г-жа Roithová.
<P>
По отношение на SOLVIT, за да приключа с няколко кратки забележки, ще кажа, че подкрепям идеята, добрата идея, която някой спомена, относно създаването на уебсайт SOLVIT.EU. Той ще разпространява информация или ще препраща потребителя към националните уебсайтове. Аз и моите отдели ще ускорим работата по уебсайта едновременно с другия проект, свързан със уебсайта "Вашата Европа". Както г-н Kelly и Вие казахте, все пак, думата "SOLVIT" поне е ясна и лесна и аз съм съгласен с тази положителна оценка.
<P>
SOLVIT работи добре, но би могъл да работи и по-добре. Има твърде много граждани и предприятия, които все още не са наясно с правата си и начините, по които могат да ги отстояват, и аз подкрепям забележката на г-жа Werthmann, която призовава за по-голяма прозрачност. Считам също, че редица от вас, като г-жа Vergnaud, г-н Rossi, г-жа Stihler, г-жа Rapti, споменаха неадекватността на средствата, с които разполага SOLVIT, впрочем, не само във Франция, ако ясно съм чул какво сте казали. Пред вас не говори френски министър, въпреки че аз съм бивш френски министър, и, повярвайте ми, ще наблюдавам много внимателно какво се случва в тази страна, чийто гражданин съм, така че SOLVIT да функционира правилно, точно както ще направя и във всички други държави.
<P>
Действително ние настояваме за съответните необходими средства и аз ще направя проверки по време на всяко едно от моите посещения на място. Да повторя, тези инструменти са необходими, за да проверим по подходящ начин как функционира вътрешният пазар; този пазар, казвам от своя страна, не е завършен. Ние трябва да го обновим и развием допълнително, както казаха няколко от ораторите, като г-н Stolojan, г-жа Gebhardt, г-н Karas, г-н Kožušník, от трансгранична гледна точка или дори в рамките на всяка държава. Трябва да отстраним бариерите и ето защо, г-н Harbour, е важно да определим къде са липсващите връзки, върху което може би не се набляга достатъчно, но въпреки това то е залегнало в стратегията до 2020 г. Аз ще се постарая да го направя с моите 12 или 15 колеги в колегията, които отговарят по един или друг начин за прилагането на директивите на вътрешния пазар.
<P>
Г-н председател, аз ще приключа, споменавайки три конкретни въпроса. Казвам "да" на близкото сътрудничество, г-н Busuttil повдигна този въпрос, между SOLVIT, омбудсмана и работата на комисията по петиции. Това е подходът, който ще следвам.
<P>
Благодаря на г-жа Rühle и на другите членове на комисията по бюджети за готовността, с която защитаваха бюджета на SOLVIT. Аз подкрепям идеята на г-жа Gruny за организирането на консултации и семинари. Ние вече провеждаме такива веднъж или два пъти годишно, но аз ще проверя дали това е достатъчно с всички отговорни за проекта "SOLVIT" участници от държавите-членки, а понякога дори от регионите.
<P>
Накрая, що се отнася до въпроса, подложен на критика от страна на групата на Прогресивния алианс на социалистите и демократите в Европейския парламент, а именно теста за вътрешния пазар, без да драматизираме този въпрос, аз бих ви напомнил, госпожи и господа, че всяко законодателно предложение трябва да зачита Договора. Именно това има предвид докладчикът, с други думи, предложението трябва да премине тест за съвместимост с принципите на вътрешния пазар. Това, от една страна, но аз ще наблюдавам и редица социални, екологични и икономически критерии, тъй като съм поел ангажимент за предварително оценяване на всички нормативни актове.
<P>
Това са задълженията, наложени нагоре и надолу по веригата на законодателството, ако решим да изградим съвършена структура на законодателството, което да служи на гражданите, потребителите и предприятията, работещи и живеещи на територията на Европа.
<SPEAKER ID="051" NAME="Джон Дали" LANGUAGE="EN">
Г-н председател, подобно на моя колега Мишел Барние, аз считам, че е много вълнуващо да бъда част от оживеното разискване днес и да чуя толкова експертни становища, свързани с проблемите на потребителите. Това е добър знак за съвместната ни работа в истински дух на партньорство за постигане на нашата цел, която поставя потребителите на първо място.
<P>
Ако ми позволите, ще повторя една мисъл, която изказах в моето встъпително изказване. Освен икономическите аргументи в полза на силна, ефикасна и правилно провеждана политика за защита на потребителите ние не трябва да изпускаме от поглед централната роля, която тя може да има за възстановяване на връзките между Европа и нейните граждани - което е може би най-голямата награда. Знам, че една от основните ми задачи е да координирам тези усилия в Комисията, а вашата бдителност ще бъде изключително приветствана и обнадеждаваща.
<P>
Индексът на потребителите е инструмент, който ни позволява да разкриваме недостатъците на пазара и да се насочим към изучаването на начините за справяне с тях. Считам, че това е изключително важен механизъм, който служи на една истинска цел, и ние можем да се облагодетелстваме максимално в резултат от по-нататъшното му усъвършенстване и укрепване.
<P>
Индексът ще ни помага да виждаме и откриваме проблематичните горещи точки. По-адекватното отразяване на потребителската гледна точка в политиките на Европейския съюз и съвместната ни ангажираност по отношение на ефективното прилагане ще доведе до по-силни потребители в Европейския съюз и съответните икономически ползи, които ще последват.
<P>
След общественото обсъждане миналата година Комисията извършва оценка на забележките по колективното обезщетяване и възнамерява да намери решение, което удовлетворява потребностите на европейските потребители, без да внасяме практиката на САЩ. Алтернативното уреждане на спорове ще бъде основният движещ фактор в това отношение.
<P>
Моят приятел Мишел Барние вече разясни централната роля, която заема вътрешният пазар в стратегията "ЕС 2020" Ако разгледаме внимателно текста, ще видим, че има ясно разбиране и по въпроса, че потребителите трябва да останат в центъра на единния пазар. Те са двигателите на единния пазар и ние възнамеряваме да продължим да укрепваме централната им роля.
<P>
Считам, че проблемът за обучението на потребителите има основно значение за оправомощаването им. Ние действително търсим начини да разширим допълнително програмата "Dolcetta", така че да обхване нови области.
<P>
Относно последния повдигнат въпрос, свързан с Европейската агенция за потребителите, следва да се подчертае, че реализирането й е задължение изключително на държавите-членки, като те трябва да осигурят достатъчно средства за правилното й функциониране. Договорът обаче наистина предоставя правно основание Европейският съюз да подпомага и допълва усилията им. Следва внимателно да се оцени в кои области Европейският съюз може да подпомага националните правоприлагащи органи и коя е подходящата институционална структура за това. Комисията ще оцени внимателно различните възможности.
<P>
С голямо нетърпение очаквам заедно с вас да осъществим сериозен и продължителен напредък през периода, през който ще нося отговорност за този сектор.
<SPEAKER ID="052" NAME="Róża Gräfin Von Thun Und Hohenstein" LANGUAGE="PL">
Преди всичко бих искала да благодаря на всички за чудесното разискване, за бързите реакции и сериозните забележки. Присъствието и изявленията на двамата членове на Комисията, както и присъствието на много служители на Комисията показват, че новият Парламент и новата Комисия ще работят заедно в тясно и ползотворно сътрудничество за по-нататъшното развитие на общия пазар.
<P>
Общият пазар е едно от най-големите постижения на Европейския съюз и аз бих искала да изкажа благодарност за положителната реакция на предложенията, които включих в моя доклад. На колегите социалисти, които се тревожат за параграф 10, засягащ "теста на вътрешния пазар", аз бих искала да напомня, че, на първо място, това не е нещо ново. Това предложение беше прието от комисията по вътрешния пазар и защита на потребителите още през 2003 г. и е част от стратегията за вътрешния пазар. Ние не трябва да се плашим от него. Тестът не заплашва нито едно от социалните постижения на Европейския съюз. В крайна сметка само преди минута чухме от члена на Комисията, че Европейската комисия изготвя оценка на нови директиви от социална, икономическа и екологична гледна точка, така че няма място за паника. Това, от което сме заинтересовани, е, общият пазар да продължава да се развива, а също и да гарантираме, че протекционизмът няма да се промъкне в Европейската комисия.
<P>
Европейската интеграция ще се развива единствено ако гражданите са осведомени и активни, а публичните институции са компетентни, ефективни и достъпни за гражданите. В доклада аз предложих редица решения, така че вие, членовете на Парламента, да можете да включите избирателите си ефективно и адекватно в процеса на европейската интеграция, като в този случай чрез действителното укрепване на общия пазар ще се увеличи участието им в този пазар, който е огромен успех на Европейския съюз. Ние трябва да продължим да развиваме инструментите, които ще ни помогнат в изграждането на общия пазар. Едновременното публикуване на четирите доклада е изключително важен елемент, както и по-добрата координация и по-адекватното транспониране на законодателството. Ние не трябва да реагираме негативно на думата "пазар". В тази част на света, от където съм аз, ние не можехме да използваме този пазар десетилетия наред и знаем до какво доведе това.
<P>
В заключение, ние напомняме на гражданите, че в центъра на общия пазар са четирите свободи, като това е изрично подчертано в моя доклад. Изключително важно е да не ограничаваме свободите на пазара, да помогнем на гражданите да ги използват все по-активно и по-пълноценно, развивайки ги допълнително, и да не съсипваме това, което сме постигнали досега.
<SPEAKER ID="053" NAME="Anna Hedh" LANGUAGE="SV">
Г-н председател, аз изслушах с интерес всички умни и интересни изказвания по време на разискването. Изключително съм доволна, че и двамата членове на Комисията обещават да работят заедно за развитието и усъвършенстването на политиката за защита на потребителите в Европейския съюз. Аз бих искала да добавя няколко мои наблюдения.
<P>
Потребителските организации имат изключително важна роля за привличане на вниманието на органите към ежедневните проблеми, с които се сблъскват потребителите. Следователно инструментите, с които разполагат потребителските организации, следва да се подобрят, за да се улесни ефективното им функциониране на равнище на Европейски съюз и на национално равнище.
<P>
Освен това ние трябва да призовем държавите-членки да проведат възможно най-подробни консултации с потребителските организации на всички етапи от процеса на вземане на решения, засягащи политиката за защита на потребителите. Доволна съм също така, че членът на Комисията Дали повдигна въпроса за значението на това държавите-членки да гарантират адекватно финансиране и персонал, които ще позволят да се доразвие индексът.
<P>
Накрая, индексът не следва да се използва само като средство за по-добра политика за защита на потребителите, а по-скоро трябва да влияе върху всички области на политиката, които имат значение за потребителите и гарантират, че проблемите им са включени в по-голяма степен в политиката на Европейския съюз. Освен това индексът следва да стимулира по-общо обсъждане на проблемите на политиката за защита на потребителите както на равнище на Европейски съюз, така и на национално равнище. Аз наистина ще очаквам с нетърпение следващото разискване в Парламента относно вътрешния пазар и защитата на потребителите след една година.
<SPEAKER ID="054" NAME="Cristian Silviu Buşoi" LANGUAGE="RO">
Аз искам да благодаря на члена на Комисията Барние и на колегите, които предоставиха положителна обратна връзка не само за моя първи доклад, но и за самата мрежа SOLVIT. Аз считам, че тя предлага на потребителите практическо решение на проблемите. Ето защо, по мое мнение, тя трябва да се усъвършенства и насърчава от нас и държавите-членки, така че възможно най-много европейски граждани да научат за съществуването на SOLVIT и да могат да защитават правата си, като се обръщат към мрежата за помощ.
<P>
Считам, че резултатът, който постигнахме в комисията по вътрешния пазар и защита на потребителите и в комисията по петиции, е задоволителен. SOLVIT е мрежа, която вече работи добре. Необходими са ни обаче решения на редица проблеми, с които се сблъскват както онези, които използват услугите на SOLVIT, така и нейният персонал. Докладът съдържа някои от тези решения, докато други бяха повдигнати за обсъждане по време на днешното разискване.
<P>
Освен необходимостта от увеличаване на броя на персонала, нает в центровете на SOLVIT с цел гарантиране на неговата ефективност, служителите трябва да имат подходящата квалификация и да се преминали обучение в областта на законодателството на вътрешния пазар. Друг фактор, който е също толкова важен, е свързан с възможността персоналът на SOLVIT да получава правна помощ както от служители на публичната администрация, така и от Европейската комисия, предвид сложността на случаите, с които се занимава SOLVIT. Европейската комисия понякога реагира със закъснение на искания за правна помощ от персонала на SOLVIT, което води до определено забавяне на целия процес на решаване на случаите.
<P>
Искам да благодаря на члена на Комисията Барние за поетия ангажимент пред Европейския парламент, че той ще осигури достъпа до уебсайта http://www.solvit.eu възможно най-бързо.
<P>
Изразявам твърдо убеждение, уважаеми колеги, че този доклад е важна стъпка към по-доброто функциониране на SOLVIT. Поради това се обръщам към всички групи да гласуват за доклада.
<P>
Благодаря ви.
<SPEAKER ID="055" NAME="Председател">
Общото разискване приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="056" NAME="John Attard-Montalto  " LANGUAGE="EN">
Невероятно е, че в две ключови области като здравеопазването и защитата на потребителите официалните структури в Малта и Гозо са напълно пасивни, въпреки очебийните нарушения.
<P>
На Малтийските острови лекарствата са много по-скъпи, отколкото в други държави на Европейския съюз, като например Белгия. Ще ви дам следните примери:
<P>
Galvus 50 мг (за лечение на диабет)
<P>
Цена в Малта за кутия с 28 таблетки: 27,84 евро
<P>
Цена в Брюксел за кутия със 180 таблетки: 135,13 евро
<P>
За 180 таблетки цената в Малта е 178,97 евро спрямо 135,13 евро в Брюксел.
<P>
Tegretol 200 мг
<P>
Цена в Малта за кутия с 50 таблетки: 17,00 евро
<P>
Цена в Брюксел за кутия с 50 таблетки: 7,08 евро
<P>
Zocor 20 мг
<P>
Цена в Малта за кутия с 28 таблетки: 34,94 евро
<P>
Цена в Брюксел за кутия с 84 таблетки: 21,71 евро
<P>
За 84 таблетки цената в Малта е 104,82 евро спрямо 21,71 евро в Брюксел.
<P>
Това са само няколко примера относно ситуацията, допринасяща за затрудненията, които изпитва по-голямата част от малтийските семейства. Европейският съюз се гордее със здравеопазването и защитата на потребителите, но на Малтийските острови цената на лекарствата се покачва постепенно без основателна причина.
<SPEAKER ID="057" NAME="Robert Dušek  " LANGUAGE="CS">
Ефективното функциониране на вътрешния пазар е предпоставка за адекватното гарантиране на правата, предоставени от Договора по отношение на свободното движение на хора, услуги, стоки и капитал в рамките на Общността. По време на криза то може да подпомогне и създаването на стабилна и процъфтяваща икономическа среда. Вътрешният пазар обаче не може да осъществява функцията си без правилното изпълнение, прилагане и привеждане в действие на законодателството. Държавите-членки имат задължението да прилагат законите своевременно, ако са поели такъв ангажимент съгласно споразумение. Дефицит при транспонирането от 1% може да изглежда малък, но ако включим броя на просрочените или неприложени директиви, това ще има значителен ефект върху функционирането на вътрешния пазар. Непрекъснато възникват съмнения, свързани с някои държави-членки. Аз подкрепям предоставянето на по-подробна информация на уебсайта на Комисията относно директиви, които все още не са приложени. Информацията следва да допринесе за по-добра осведоменост сред широката общественост и конституционните органи в държавите-членки. Аз приветствам предизвикателството към държавите-членки да приемат съществени мерки, включително разпределянето на средства за осигуряване на функционирането на трансграничните мрежи на електронните информационни системи за навременния обмен на информация, особено по отношение на опасните нехранителни стоки (RAPEX) и храните и фуражите (RASFF) или Системата за сътрудничество при защита на потребителите (CPC). Тези системи все още не функционират правилно и на тях не може да се разчита във всички държави-членки. Необходимо е също така да обърнем внимание на правилното прилагане на директивите. Това може да се постигне чрез ефективно сътрудничество между органите на национално, регионално и местно равнище.
<SPEAKER ID="999" NAME="Louis Grech  " LANGUAGE="EN">
Сериозно внимание следва да се обърне на съществуващите механизми за обезщетяване в рамките на Европейския съюз, като например SOLVIT. Това алтернативно средство за обезщетяване не се използва пълноценно поради неосведомеността относно неговото съществуване от страна на гражданите, потребителите и предприятията, както и поради неадекватните средства, предоставяни на национално равнище. Центровете на SOLVIT, които съществуват понастоящем във всяка държава-членка (както и в Норвегия, Исландия и Лихтенщайн), имат недостатъчен персонал и разполагат с недостатъчни средства - обучението на персонала и финансирането с цел подобряване на административния капацитет на центровете следва да се активизират. Аз призовавам Комисията да завърши проекта за услуги за подпомагане в областта на единния пазар (SMAS) като приоритетен проект. Предлагам Комисията да предвиди включването в индекса за развитие на пазарите на дребно подробен отчет за напредъка, постиженията и недостатъците на SOLVIT. Освен това в опита си да повишат осведомеността държавите-членки трябва да популяризират SOLVIT като целесъобразен и достъпен механизъм за решаване на спорове под формата на общонационални информационни кампании. Накрая, необходим е съществен напредък от страна на Комисията и държавите-членки, насочен към повишаване на осведомеността относно възможностите, които предлага единният пазар на гражданите, потребителите и предприятията.
<SPEAKER ID="058" NAME="Danuta Jazłowiecka  " LANGUAGE="PL">
Общество, което свободно използва възможностите, предлагани от единния пазар, е основата за успеха на процеса на европейската интеграция. Ние няма да построим истински обединен Европейски съюз, ако хората не са убедени, че цяла Европа е техният дом. Тази цел може принципно да бъде постигната посредством SOLVIT. Ще бъде вярно, ако кажем, че създаването на системата SOLVIT през 2002 г. беше едно от онези събития в историята на Европа като обединен континент, които не привлякоха вниманието, но с течение на времето доведоха до неочаквани резултати. Идеята за системата се отнася пряко до източниците на европейската интеграция, или, с други думи, до факта, че тя е създадена да служи преди всичко на гражданите на Европейския съюз, а не на отделни държави-членки или правителства.
<P>
Може ли да има нещо по-добро от това да се даде на обикновените хора един прост инструмент, който им позволява да решават проблемите, ограничаващи свободата им на действие на единния пазар? Натрупаният за около едно десетилетие опит обаче показа, че има множество бариери, които пречат на хората да използват в максимална степен възможностите на системата. Ето защо ние следва да се съгласим с предложенията от доклада, изготвен от комисията за вътрешния пазар и защита на потребителите. Преди всичко ние трябва да насочим вниманието си към популяризирането на мрежата SOLVIT в държавите-членки, сред гражданите, защото те знаят много малко за нея. Осигуряването на по-големи финансови и човешки ресурси, както и допълнителното обучение или назначаването на служител за връзка в SOLVIT ще бъде безсмислено, ако хората не знаят, че те разполагат с такъв инструмент. Поради това моето мнение е, че всички мерки, които предприемаме, следва да започнат с това, въпреки че не трябва да се отказваме и от другите идеи.
<SPEAKER ID="059" NAME="Ramona Nicole Mănescu  " LANGUAGE="RO">
Г-н председател, госпожи и господа, гладкото функциониране на вътрешния пазар следва да остане приоритет за Европейския парламент, като услугите, подобни на SOLVIT, са от решаващо значение за гарантирането му. Докладът изтъква този въпрос и насочва вниманието към проблемите на мрежата. Въпреки че всички осъзнаваме, че аспекти като комуникацията и популяризирането на услугата SOLVIT в медиите са изключително важни, ние все пак можем да видим, че те си остават едни от трайните проблеми, с които SOLVIT се сблъсква от първите години на своето функциониране. Държавите-членки и Европейската комисия трябва да гарантират, че европейските граждани, стопанският сектор, и по-конкретно малките и средните предприятия, които се нуждаят от подкрепа, за да могат да използват максимално улесненията, предлагани от вътрешния пазар, имат достъп до ресурсите, които могат да им предоставят информация и бързо решение на проблемите. Освен това центровете на SOLVIT изискват допълнителни ресурси. Имам предвид квалифициран персонал и, разбира се, продължителни курсове за обучение на служителите. Държавите-членки трябва да осъзнаят колко са важни тези центрове и какво ценно средство представляват те за гарантирането на правилното прилагане на регламентите на вътрешния пазар. Считам, че облагите, които тази услуга може да донесе на гражданите и на стопанския сектор, далеч не са използвани пълноценно.
<SPEAKER ID="060" NAME="Andreas Mölzer  " LANGUAGE="DE">
Защитата на потребителите в Европейския съюз трябва да бъде конструирана по такъв начин, че гражданите да се възползват в рамките на вътрешния пазар от широк спектър висококачествени продукти и услуги, като в същото време са убедени, че правата им на потребители са защитени и те могат да ги упражняват ефективно, когато е необходимо. От само себе си се разбира, че за да постигнем това, е необходимо също така потребителите да са напълно наясно с правата и задълженията си съгласно действащото законодателство. Ето защо споменатите в доклада инициативи за внасяне на по-голяма яснота и предоставяне на информация на гражданите на Европейския съюз са важни и трябва бързо да се осъществяват. Растящата сложност на сектора на услугите, по-конкретно, представлява огромен проблем, което прави все по-труден информирания избор на потребителите при закупуването на стоки и услуги. Потребителските познания и потребности, регистрирани и от барометъра на потребителите, следва да се вземат предвид от институциите на ЕС в политиките и законотворчеството. Ние трябва да се стремим към по-голямо хармонизиране на регламентите, свързани със защитата на потребителите - като с това аз имам предвид регулиране на по-високо равнище - чрез активизиране на трансграничното използване на услуги. Във всички наши опити обаче да усъвършенстваме вътрешния пазар ние не трябва да забравяме големия внос от трети страни. Във връзка с това ни е необходимо по-голямо сътрудничество между митническите органи и органите за защита на потребителите в държавите-членки с цел защита на потребителите от опасни вносни стоки.
<SPEAKER ID="061" NAME="Siiri Oviir  " LANGUAGE="ET">
През годините обхватът на политиката за защита на потребителите в Европейския съюз се променяше, за да отразява промените в потребностите и очакванията на хората. Със своите почти 500 милиона потребители вътрешният пазар на Европейския съюз играе значителна роля за постигането на целите на плана за действие в контекста на плана за действие от Лисабон (икономически растеж, заетост и засилване на конкурентоспособността), тъй като разходите за потребление носят благосъстояние на Европейския съюз. Преди всичко в резултат на бързото развитие на електронната търговия трансграничното измерение на потребителския пазар в Европейския съюз значително се активизира, което прави още по-важна защитата на потребителите на високо равнище. За съжаление обаче, действащите в Европейския съюз регламенти, свързани със защитата на потребителите, не се прилагат в еднаква степен във всички държави-членки. По мое мнение, по-стриктният надзор на пазара и механизмите за правоприлагане, както и ефективното им и последователно изпълнение са от съществено значение за повишаване на доверието на потребителите. Въз основа на това аз подкрепям предложенията на докладчика относно това, че Европейската комисия следва внимателно да наблюдава утвърждаването и прилагането на правата на потребителите в държавите-членки на Европейския съюз, като ги подпомага в тази задача по всички възможни начини. Смятам, че Европейският съюз следва да разгледа идеята за създаване на европейска служба за защита на потребителите, която може да функционира като централен координиращ орган, занимаващ се, по-конкретно, с решаването на трансграничните случаи, за да подпомага и допълва съответните служби за защита на потребителите в държавите-членки в процеса на изпълнение и привеждане в действие на регламентите на Европейския съюз в областта на защитата на потребителите. Мисля, че тези регламенти няма да донесат голяма полза, ако не са правилно приети, изпълнени и приложени на национално равнище.
