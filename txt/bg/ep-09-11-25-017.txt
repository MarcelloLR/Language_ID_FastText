<CHAPTER ID="017">
Ратифициране и изпълнение на обновените конвенции на МОТ (разискване)
<SPEAKER ID="410" NAME="Председател">
Следващата точка е въпрос, изискващ устен отговор, зададен от Alejandro Cercas, от името на групата на Прогресивния алианс на социалистите и демократите в Европейския парламент, Marian Harkin, от името на групата на Алианса на либералите и демократите за Европа, Jean Lambert, от името на групата на Зелените/Европейски свободен алианс, и Gabriele Zimmer и Ilda Figueiredo, от името на Конфедеративната група на Европейската обединена левица - Северна зелена левица, към Комисията относно ратифициране и прилагане на актуализираните конвенции на Международната организация на труда (МОТ) (B7-0228/2009).
<SPEAKER ID="411" NAME="Alejandro Cercas" LANGUAGE="ES">
Г-жо председател, уважаеми колеги, уважаеми членове на Комисията, всички знаем, че икономическата глобализация, международната финансова криза и всички бъдещи предизвикателства следва да бъдат посрещани на световно равнище. Не можем повече да се занимаваме с проблемите на национално, нито дори на регионално ниво. Ето защо сътрудничеството между Европейския съюз и Международната организация на труда (МОТ) намери място като главна точка в нашия дневен ред.
<P>
Със своя тристранен метод МОТ върши неоценима работа по внасянето на съгласуваност и рационалност в нашия свят. Нашите ценности са и ценностите, върху които се основава МОТ. И организацията, и ние работим за създаването на социален модел, зачитащ достойнството на хората, затова сме убедени, че можем да работим съвместно. Европа несъмнено се нуждае от МОТ, за да поддържа социалния модел - не бихме могли да го постигнем в един несправедлив свят - а МОТ очевидно ни дава възможност да бъдем световен фактор в международните отношения.
<P>
Европейският съюз и неговите държави-членки твърдят, че работят в тясно сътрудничество с МОТ и че насърчават програмата за достоен труд за всички, както и Глобалния пакт за заетостта под ръководството на МОТ. И все пак, госпожи и господа от Комисията, липсва съгласуваност между думите и делата ни. Затова е от изключително решаващо значение тази вечер да обсъдим ратифицирането на конвенциите на МОТ, а утре да одобрим резолюция по темата с цел да осигурим определени гаранции за МОТ, а също и за собствения ни проект.
<P>
Във вашето съобщение относно актуализираната социална програма отново призовахте държавите-членки, но те не се отзоваха. Призовахте ги да ратифицират и приложат конвенциите, но не постигнахте особен успех. Изглежда, че сега трябва да предприемете много по-амбициозни действия. Няма смисъл да споменаваме, че държавите-членки вече са ратифицирали основните конвенции на МОТ. Тя е актуализирала 70 от своите конвенции, като някои страни от третия свят, както и други с развиващи се икономики, напредват по-бързо от Европейския съюз. Това е трудноразбираемо за останалата част от света, като така Европа губи доверие и пропуска възможности.
<P>
Ето защо, госпожи и господа от Комисията, за Европа е донякъде скандално, че докато се изказва в подкрепа на достойни работни места за всички и в подкрепа на МОТ, същевременно не ратифицира конвенциите на МОТ и така просто се задоволяваме с празна реторика.
<P>
Точно тук възниква нашият въпрос. И така, всички политически групи в Парламента искат от вас утре да продължите напред и да внесете съобщение, изискващо държавите-членки да ратифицират конвенциите с цел съгласуване на думите с делата ни. Липсата на такава съгласуваност в политиката е една от причините за това, че губим доверието на гражданите, както и за това, че Европа губи доверието на останалата част от света.
<SPEAKER ID="412" NAME="Marian Harkin" LANGUAGE="EN">
Г-жо председател, с радост подкрепям призива за ратифициране и прилагане на актуализираните конвенции на МОТ от страна на държавите-членки на ЕС. Със сигурност си заслужава да спомена, че когато МОТ беше създадена през 1919 г след Версайския договор, сложил край на Първата световна война, това беше с цел да се изрази убеждението, че световен и траен мир може да бъде постигнат само ако същият се основава на социална справедливост. През последните 80 години МОТ се е отзовавала на нуждите на хора от цял свят за достойни работни места, препитание и лично достойнство.
<P>
Тази вечер призоваваме всички държави-членки на ЕС да ратифицират и приложат актуализираните конвенции на МОТ; ала призивът не е отправен само от авторите на настоящия въпрос - той е и от страна на множество други агенции и структури. Ако разгледате Професионалния кодекс на доставчиците на ООН, ще забележите, че конвенциите на МОТ са послужили като основа, върху която се базира по-голямата част от Професионалния кодекс, а ООН очаква от всички доставчици на стоки и услуги за ООН да се придържат към принципите на Професионалния кодекс. Ето защо е необходимо ратифицирането и прилагането на конвенциите в цял свят, така че доставчиците да могат да се придържат към тях. Със сигурност можем да го реализираме в Европейския съюз.
<P>
В своето съобщение относно обновената социална програма Европейската комисия заявява: "Комисията призовава всички държави-членки да дадат пример, като ратифицират и започнат да прилагат конвенциите на МОТ, които МОТ счита за актуализирани". В резолюция относно обновената социална програма, одобрена от предишния Европейски парламент през май тази година, ние отново заявяваме, че според нас по-усърдното изпълнение и влизането в сила на съществуващото трудово законодателство, подчинено на националните закони и законите на Общността, както и на конвенциите на МОТ, трябва да бъде приоритет за европейските институции и държавите-членки на ЕС. Затова тази вечер ние, членовете на ЕП, отново отправяме всички тези апели. Призоваваме действащото председателство да бъде възможно най-амбициозно в това отношение; призоваваме държавите-членки да разгледат значимите социални аргументи за ратифициране и прилагане на конвенциите; призоваваме и Комисията да обмисли приемането на препоръка към държавите-членки за насърчаване на ратифицирането на актуализираните конвенции.
<P>
Освен това сме на мнение, че Европейският съюз трябва да гарантира съгласуваност между своята външна и вътрешна политика. В Парламента отново и отново слушаме за обмен на най-добри практики между държавите-членки. Това със сигурност е отличен пример, илюстриращ къде самите ние можем да постигнем най-добри практики - след като всички държави-членки ратифицират съответните конвенции. Така можем да насърчаваме най-добрите практики в чужбина и по цял свят - посредством (както предлага самата Комисия) даването на пример чрез ратифициране на актуализираните конвенции. Днес, 25 ноември, 7 650 конвенции на МОТ вече са ратифицирани в световен мащаб, като 47 от тях - през последните 12 месеца. Очакваме Европа да поеме водеща роля в Копенхаген по въпросите, засягащи изменението на климата; можем да свършим също толкова добра работа и с ратифицирането на всички конвенции на МОТ.
<SPEAKER ID="413" NAME="Emilie Turunen" LANGUAGE="DA">
Г-жо председател, от името на групата на Зелените/Европейски свободен алианс, искам да подчертая, че считаме посланията в решението относно ратифицирането и прилагането на конвенциите на МОТ за много необходими и изключително неотложни. Защо? По две причини. Първо, Европейският съюз трябва да поеме ръководна роля в борбата за осигуряване на достоен труд. Ние следва да бъдем пионери в световен план, що се отнася до насърчаване на добри трудови условия и на достоен труд.
<P>
Второ, както вече беше споменато тук днес, отваря се пропаст между думите и делата ни - или, казано с други думи, пропаст между вътрешните и външните реакции на ЕС. Ако ЕС забрави или ако неговите държави-членки забравят или изберат да не ратифицират и да не приложат актуализираните конвенции, това не е добре не само за работещите в Европа. То е също и много лош знак, който изпращаме на държавите извън ЕС, от които изискваме да ратифицират същите тези конвенции. Би следвало да прилагаме на практика собствените си препоръки.
<P>
От решаващо значение за Европейския съюз е да поеме ръководството на световно равнище, да покажем, че се намираме в регион, който успява да съчетае добри условия за работа с високо ниво на конкурентоспособност. МОТ е нашият световен фактор, що се отнася до регулиране на международно ниво. От съществена важност е ЕС да подкрепи МОТ като институция и да имаме сериозно отношение към конвенциите на МОТ. Затова групата на Зелените напълно подкрепя посланията в решението и призоваваме компетентните структури на ЕС да внушат на държавите-членки, че те трябва да приемат решението също толкова сериозно, колкото и ние тук тази вечер.
<SPEAKER ID="414" NAME="Ilda Figueiredo" LANGUAGE="PT">
Г-жо председател, подкрепяме призива към държавите-членки последните да разгледат убедителните социални аргументи в полза на ратифицирането и прилагането на конвенциите, определени от МОТ като актуализирани.
<P>
От 1919 г. насам Международната организация на труда поддържа и развива система от международни трудови стандарти, покриващи широк кръг от теми, включително работа, заетост, социално осигуряване, социална политика и свързаните с това права на човека.
<P>
Ето защо подкрепихме първоначалния проект за обща резолюция, внесен за обсъждане. За съжаление обаче, поради оказания натиск от страна на групата на Европейската народна партия (Християндемократи), останалите подписващи страни позволиха да бъде снижено значението на резолюцията в ущърб на нейната законова сила чрез включването на референция към Лисабонската стратегия за растеж и работни места.
<P>
Въпреки това, както е известно на всички ни, точно в името на Лисабонската стратегия Европейската комисия внесе в Парламента някои от най-лошите предложения, нарушаващи трудовите и социалните права чрез своя акцент върху гъвкавостта и дерегулирането на труда.
<P>
Кой би могъл да забрави предложението за изменение на директивата за работното време, което целеше да обезцени труда и да го направи още по-рискован, да удължи работния ден и да разклати основите на колективното договаряне и ролята на профсъюзите, т. е. точно обратното на онова, което поддържат конвенциите на МОТ?
<P>
Именно заради споменатата непростима препоръка към Лисабонската стратегия ние оттеглихме своята подкрепа за резолюцията.
<P>
Въпреки това, от името на Конфедеративната група на Европейската обединена левица - Северна зелена левица, призоваваме държавите-членки да ратифицират конвенциите на МОТ и настоятелно приканваме Европейската комисия да обмисли нашите предложения.
<SPEAKER ID="415" NAME="Карел де Гухт" LANGUAGE="EN">
Г-жо председател, през последните няколко години Комисията нееднократно изтъкваше поетия си ангажимент към международно приетата Програма за достоен труд, включително и подкрепа за конвенциите на МОТ.
<P>
Комисията активно подкрепяше държавите-членки и работеше в тясно сътрудничество с МОТ с оглед приемането на амбициозни законови стандарти, съответстващи на предизвикателствата на глобализиращата се икономика и допринасящи за приложението на Програмата за достоен труд на МОТ. Съветът и Европейският парламент са изтъквали важността на Програмата за достоен труд и на дейността на Комисията в това отношение.
<P>
Държавите-членки на ЕС вече ратифицираха всички конвенции на МОТ, покриващи основните трудови стандарти, както и голям брой други конвенции на МОТ. Комисията отново потвърди своя ангажимент към Програмата за достоен труд като част от обновената социална програма. В частност Комисията призова всички държави-членки да дадат пример, като ратифицират и приложат конвенциите на МОТ, определени от МОТ като актуализирани. С това Комисията подчертава както вътрешното, така и външното измерение на Програмата за достоен труд. Освен това там, където конвенциите на МОТ изискваха изключителните компетенции на Комисията, последната внесе навременни предложения за решения на Съвета, упълномощаващи държавите-членки да ратифицират съответните конвенции, заедно с призив към ратифициране на стандартите при първа възможност, особено Конвенцията за морски труд и Конвенцията относно условията на труд в сектора на риболова.
<P>
Накрая, докладът относно достойния труд от 2008 г. предвижда контрол на политическите събития по отношение на процеса на ратифициране. Очаква се резултатите от анализа да бъдат отразени в последващ доклад относно достойния труд, който ще бъде публикуван през 2011 г.
<SPEAKER ID="416" NAME="Csaba Őry" LANGUAGE="HU">
Преди всичко искам да приветствам факта, че политическите групи успяха да постигнат съгласие относно текста на проекторезолюцията относно ратифицирането и прилагането на конвенциите, актуализирани от Международната организация на труда. Затова ние също ще дадем своята подкрепа.
<P>
Както е известно, МОТ е една от най-старите международни структури. Тя е основана през 1919 г. с основна цел създаването на трудов устав, управляващ развитието на условията за работа и трудната работна среда, като противовес на експлоатацията. Впоследствие МОТ разширява своята дейност, включвайки социална политика и система за техническо сътрудничество.
<P>
Ние от групата на Европейската народна партия (Християндемократи) сме на мнение, че трудовите стандарти, създадени от МОТ, помагат за смекчаване на неблагоприятните последствия от конкуренцията на международния пазар, като така се увеличават шансовете за постигането на уравновесен икономически растеж. Това е особено важно в момент, в който навярно вече излизаме от настоящата криза и със сигурност укрепва легитимността на стандартите - както е важен и фактът, че въпросните стандарти се появиха в края на един тристранен процес и се основават на друг демократичен процес, осъществяван със сътрудничеството на правителства, работодатели и профсъюзи. Ето защо в този случай третираме права и ангажименти на работното място, както и всестранната система, която ги обхваща, с която следва да се съобразят държавите, приемащи и ратифициращи конвенциите. Същевременно не можем да пренебрегнем факта, че Европейският съюз като общност не може да ратифицира споразумения. Единствено отделните държави-членки могат да го правят. Следователно при всички положения се поражда въпросът за правилното прилагане на юрисдикцията и принципа на субсидиарност на Общността. Ето защо текстът много подходящо включва призив към Европейския съюз да определи точно кои правни области и свързаните с тях регламенти попадат в компетенциите на Общността и кои са в компетенциите на отделните държави-членки. Това означава, че ако можем да вземем под внимание принципа на субсидиарност, ще подкрепим проекта за препоръка и по този начин ще улесним ратифицирането на конвенциите във възможно най-кратък срок.
<SPEAKER ID="417" NAME="Ole Christensen" LANGUAGE="DA">
Г-жо председател, в Европейския съюз имаме вътрешен пазар - свободен пазар, в рамките на който можем да продаваме един на друг стоки. Гарантираме свободната конкуренция и евтините стоки - всичко това е много хубаво. И все пак, трябва да бъдат включени и други области. Трябва да бъдат гарантирани и зачитани основните права на работещите в целия Европейски съюз. Държавите-членки на ЕС не бива да се конкурират при лоши условия на работа, а работната сила във всички държави-членки трябва да бъде осигурена с равностойно заплащане за равностоен труд. Правото на стачки също е основно право.
<P>
Ето защо е важно да има близко сътрудничество между Европейския съюз и МОТ. Имаме редица общи ценности и можем да използваме конвенциите на МОТ като основа за по-нататъшно развитие на европейския социален модел. За съжаление, това засега не е възможно, тъй като Комисията счита конвенциите за правнообвързващи само ако са били ратифицирани от повече от половината държави-членки. Можем да започнем с гарантиране, че всяка държава-членка на ЕС поне ще ратифицира и ще приложи конвенциите, определени от МОТ като актуализирани. Нямаме нужда от повече обсъждане, а от действия. Как иначе можем да изискваме от други държави по света да ратифицират и прилагат конвенциите на МОТ, както и да настояваме Световната търговска организация (СТО) да включи основните права на работещите във всички търговски споразумения?
<P>
Европейският съюз трябва да подеме инициативата. Едва тогава можем да изискваме от други държави да ратифицират и прилагат конвенциите. Трябва да насърчаваме достойния труд в Европейския съюз и по света и това да бъде нашият устойчив, категоричен отговор на световната криза, в която се намираме.
<SPEAKER ID="418" NAME="Elisabeth Schroedter" LANGUAGE="DE">
Г-жо председател, госпожи и господа, вярно е, че във време на криза минималните световни стандарти предпазват работещите от нечовешки условия на работа. Европейският съюз винаги подкрепя основните стандарти на МОТ в своите импровизирани речи и в отношенията си с трети страни, което е съвсем правилно, тъй като те защитават работещите от дискриминация и социален дъмпинг.
<P>
За съжаление, в рамките на Европейския съюз нещата не отиват по-далеч от споменатите импровизирани речи. Държавите-членки на ЕС и самият Европейски съюз пренебрегват конвенциите на МОТ. Те не ги ратифицират и не ги прилагат. Това позволява на държавите-членки и на ЕС да бягат от отговорност. Например Съдът на Европейския съюз отмени правото на стачки, а Комисията аплодира този ход. Друг пример: Конвенцията за защита правата на всички работници мигранти беше ратифицирана само от три от всичките 27 държави-членки. Това е скандално и ситуацията трябва да се промени - днес, 90 години след основаването на МОТ.
<SPEAKER ID="419" NAME="Elisabeth Morin-Chartier" AFFILIATION="PPE">
(FR) Г-жо председател, г-н член на Комисията, госпожи и господа, преди всичко искам да благодаря на колегите ми от групата на Европейската народна партия (Християндемократи) и останалите политически групи в Европейския парламент, защото по въпроса за достойния труд всички имахме желанието да спазваме едни и същи изисквания и да внесем обща резолюция, а преговорите през последните няколко дни бяха изключително позитивни.
<P>
От МОТ успяваше да гарантира и развива една система на международни трудови стандарти, покриващи широк кръг от теми, включително работа, заетост, социална политика и права на човека. Не бива да забравяме това, особено в настоящия момент на криза.
<P>
Именно затова е изключително важно, че конвенциите бяха определени от МОТ като актуализирани след тристранен процес, включващ работодатели, работещи и правителства. По тази причина внесохме споменатата препоръка към държавите-членки, насърчавайки ги да ратифицират конвенциите, определени от МОТ като актуализирани, и изисквайки от тях да дадат активен принос към тяхното ефективно прилагане в името на развитието и напредъка на социална Европа. Надяваме се, че това ще се случи възможно най-скоро. Ще бъдем бдителни по отношение на крайните срокове за прилагане на конвенциите, като същевременно ще зачитаме принципа на субсидиарност.
<P>
Групата PPE ще бъде особено бдителна по отношение на прилагането на конвенциите в държавите-членки. Заложени са на карта борбата с нелегалния труд, съвременният социален напредък, съграждането на една истински социална Европа, показваща на света правилната посока - и ние наистина желаем да подпомогнем напредъка.
<SPEAKER ID="420" NAME="Sylvana Rapti" AFFILIATION="S&amp;D">
(EL) Г-жо председател, една от най-важните характеристики на Европейския съюз е значението, което приписва на социалната политика и основните права. Много добре знаем, че прилагането на тези права е предпоставка за пълноправно членство в Европейския съюз. Знаем още и че нарушаването на правата задължава Европейския съюз да наложи санкции.
<P>
Правата, утвърдени покрай създаването и функционирането на Съюза, обхващат и работното място. Значението, което ЕС приписва на защитата на трудовите права, не се проявява само във вътрешното му законодателство, но и в неговата външна политика. Много добре знаем, че, стане ли въпрос за приключване на споразумения с трети страни, едно от включените предварителни условия е зачитането на основните трудови права. Ето защо Европейският съюз нямаше как да не е сред първите, които подкрепиха необходимото систематично актуализиране на конвенциите на МОТ.
<P>
Неотдавна МОТ актуализира своите конвенции след преговори с работодатели, работещи и правителства. Докато правителствата на държавите-членки и самият Европейски съюз са сред онези, които се включиха във въпросното актуализиране, ние сме изправени пред парадокс. Парадоксът се състои в това, че независимо от факта, че много държави-членки на ЕС са приели общи директиви, налагащи по-големи трудови права от включените в конвенциите на МОТ, те подценяват важността на формалния въпрос относно ратифицирането на конвенциите на национално ниво.
<P>
Тъй като примерът, който даваме с това на държавите от третия свят и особено на развиващите се страни, е изопачен, ще е разумно да променим своето отношение и към онези държави-членки, които още не са пристъпили към необходимото ратифициране. Но, както и да е - Европейската комисия трябва да не се колебае да прояви по-голяма инициатива в изискването си към държавите-членки да изпълняват подобни задължения, за да повишат доверието към Съюза чрез насърчаване на достойни условия на работа, особено в настоящата финансова криза.
<SPEAKER ID="421" NAME="Patrick Le Hyaric" AFFILIATION="GUE/NGL">
(FR) Г-жо председател, г-н член на Комисията, несъмнено трябва да подчертаем важността на прилагането на конвенциите на МОТ, но за съжаление се опасявам, че управляващата ни система, а именно тази на свободната конкуренция, превръща самия труд в пазар и следователно - в стока. Това създава навсякъде заплаха за трудовите кодекси, заплаха за планираното намаляване на работното време и оказва натиск върху цената на труда, което нанася голяма вреда.
<P>
Във Франция вече имаме случай с производство на сачмени лагери, което беше преустановено, за да бъде преместено в България, а работещите в предприятието бяха помолени да отидат в България и да обучат работниците там. Така можете ясно да проследите как оказваният натиск върху цената на труда води до преместване на предприятия, до още по-голям натиск и до изопачаване на социалните права във всички области. Следователно трябва да изнамерим система за възходящо хармонизиране по отношение на социалните права и нивата на социална защита, за да не продължава жестоката конкуренция между служителите, създадена от самите предприятия и от нашите институции.
<P>
Също така трябва да не продължаваме по посока на онова, което в Парламента и в Комисията наричаме гъвкава сигурност, а точно обратното - да вървим към една система на професионално социално осигуряване, насочена към създаване на работни места и заетост, съчетана с периоди на обучение, които са необходими. Именно това ще ни позволи да излезем от кризата, да обучим работещите, помагайки им по пътя към професиите, които ще бъдат създадени в утрешния ден.
<SPEAKER ID="422" NAME="Olle Ludvigsson" AFFILIATION="S&amp;D">
(SV) Г-жо председател, сега, след приемането на Договора от Лисабон и след като Хартата на основните права на ЕС стана правнообвързваща, имаме нови възможности да укрепим социалния аспект на европейското сътрудничество. За да направим това, трябва да сме способни и да приложим на практика тези възможности. Добра отправна точка ще е ратифицирането от страна на държавите-членки на ЕС на всички конвенции, определени от МОТ като актуализирани, във възможно най-кратък срок.
<P>
Този въпрос има и външен аспект. Ако ЕС желае да бъде сериозен партньор в международната дейност за подобряване на условията на работа и живот, наложително е държавите-членки на ЕС също да приемат конвенциите на МОТ. Ако искаме да въздействаме върху положението в държави от третия свят, първо трябва сами да дадем пример. Затова искам да призова Комисията и шведското председателство да предприемат последователни стъпки и да направят всичко по силите си, за да гарантират всички конвенции на МОТ, определени като актуализирани, да бъдат приети от всички държави-членки.
<P>
Лично аз считам за малко обезсърчителен факта, че собствената ми страна, Швеция, държава-членка на ЕС, не е ратифицирала основни конвенции, като например Конвенция 94 относно обществените поръчки. Ето защо искам да призова председателството да предприеме действия и на национално равнище, за да гарантира ратифицирането. Това, заедно с промяната на статуса на Хартата на основните права на ЕС в правнообвързващ, трябва да намали риска Съдът на Европейските общности да допусне други решения, подобни на постановеното по делото "Рюферт". Не можем да си позволим ситуация, в която имаме законодателство на ЕС, нарушаващо основни конвенции на МОТ.
<SPEAKER ID="423" NAME="Mairead McGuinness" AFFILIATION="PPE">
(EN) Г-жо председател, както споменаха колегите, МОТ съществува от много време, от 1919 г - функционира вече 90 години и все още работи върху Програмата за достоен труд. Както казаха и други, важно е държавите-членки да ратифицират всички конвенции, особено в настоящото време на икономическа криза, когато работещите са подложени на натиск. Но според мен е важно и в това разискване да се признае ролята на МОТ в развиващия се свят, както и връзките й с неправителствените организации и многото програми, които тя ръководи, специално насочени към най-уязвимите - например работа с хора с увреждания, които никога не биха имали каквито и да било шансове, ако не бяха тези програми. Още две много значими области, обсъждани в Парламента, са принудителният труд и детският труд. Затова, ако очакваме от МОТ да върши добра работа, каквато тя върши в развиващия се свят, мисля, че най-малкото, което могат да сторят държавите-членки на Европейския съюз, е да ратифицират изцяло конвенциите и с това да дадат пример.
<SPEAKER ID="424" NAME="Czesław Adam Siekierski" AFFILIATION="PPE">
(PL) Г-жо председател, през многото години на своята дейност МОТ е приела и представила за ратифициране от държавите-членки на ЕС серия от международни конвенции и директиви по въпросите на заетостта, профсъюзните свободи, социалната политика и социалното осигуряване, както и колективните трудови отношения и условията на труд. Държавите-членки следва да ратифицират и да започнат да прилагат конвенциите, определени понастоящем от МОТ като влезли в сила. Европейският съюз трябва решително и активно да даде своя принос към изключително важния въпрос относно защитата на правата на работещите хора в глобализиращия се свят.
<P>
Трябва да се подчертае, че всеки гражданин, независимо от своя произход, вероизповедание и расова принадлежност, има право да подобри материалното си благосъстояние, право на духовно развитие в условията на свобода, право на лично достойнство, икономическа сигурност и равни възможности. Не бива да забравяме, че бедността, независимо къде се проявява, е сериозна заплаха за всички нас.
<SPEAKER ID="425" NAME="Карел де Гухт" LANGUAGE="FR">
Г-жо председател, уважаеми членове на ЕП, има значително сходство в мненията на изказалите се членове на Европейския парламент и Комисията относно ползата и нуждата от ратифициране на конвенциите на МОТ. Въпреки това, както отбеляза г-н Őry, Комисията може да наложи своето влияние само върху области, попадащи под нейните изключителни компетенции, и - както споменах преди това - тя вече го е сторила.
<P>
Що се отнася до ролята на профсъюзите, в своето неотдавнашно решение Съдът на Европейските общности призна колективните действия за основно право. И все пак, въпросното право може да бъде регулирано, а това става при съгласуване с други международни актове. Въпреки това ще предам вашите опасения на моя колега, отговарящ за социалната политика, за да може проблемът да бъде проучен в дълбочина.
<SPEAKER ID="426" NAME="Председател">
Внесени са три предложения за резолюция в съответствие с член 110, параграф 2 от Правилника за дейността.
<P>
Разискването приключи.
<P>
Гласуването ще се проведе в четвъртък, 26 ноември 2009 г.
