<CHAPTER ID="017">
Назначаване на висши ръководни кадри на Европейския надзорен орган (разискване) 
<SPEAKER ID="227" NAME="Председател">
Следващата точка са изявления на Съвета и на Комисията относно назначаването на висши ръководни кадри на Европейския надзорен орган.
<SPEAKER ID="228" NAME="Енико Гьори">
действащ председател на Съвета. - (EN) Г-н председател, бих искала да благодаря на члена на Комисята и на уважаемите членове на Европейския парламент - скъпите ми бивши колеги - за това, че ми дават възможност да се изкажа от името на Съвета относно процеса по назначаване на председатели и изпълнителни директори на новите европейски надзорни органи и за принципите, от които те трябва да се ръководят при изпълнение на своите задължения.
<P>
Регламентите за европейските надзорни органи, които приехме преди по-малко от три месеца, не отреждат на Съвета специфична роля за назначенията на председатели и изпълнителни директори за всеки европейски надзорен орган, които се правят от съответния Съвет на надзорниците.
<P>
Следователно в съответствие с регламентите за европейските надзорни органи председателят на всеки един европейски надзорен орган се назначава от Съвета на надзорниците. Освен това регламентите за европейските надзорни органи определят съществена роля на Европейския парламент, като му дава възможност да възрази на назначението на тези висши ръководни кадри и да освобождава председателите от длъжност след решение на Съвета на надзорниците.
<P>
Къде е мястото на Съвета в този сценарий тогава? Съветът, в качеството си на съзаконодател, се съгласи с Парламента да включи в тези регламенти разпоредби, които целят да се гарантира, че членовете на Съвета на надзорниците - управителния съвет - председателя и изпълнителните директори на всеки европейски надзорен орган, са защитени и задължени да бъдат напълно независими, за да действат единствено в интерес на Съюза.
<P>
Няма да цитирам всички разпоредби на тези регламенти, и по-конкретно членове 42, 46, 49 и 52, но духът, в който са издържани, е ясен, а именно, че нито членовете на Съветите на надзорниците, които имат право на глас, нито председателите или изпълнителните директори ще искат или приемат указания от институции и структури на ЕС, правителства на държави-членки или който и да е друг публичен или частен орган, а те от своя страна нямат право да се опитват да въздействат върху председателя или изпълнителния директор при изпълнението на техните задачи.
<P>
Регламентите за европейските надзорни органи са съобразени с Правилника за длъжностните лица, приет от институциите на ЕС. Те също така съдържат редица основни разпоредби, които имат за цел да гарантират, че председателят и изпълнителният директор на всеки орган се избират възможно най-обективно въз основа на строгите критерии, посочени в членове 48 и 51 от регламентите.
<P>
Освен конкретния за профила на изпълнителния директор управленски опит, искам да отбележа, че и двата члена от регламента посочват критерии като "качества, умения, познания за финансовите институции и пазари и опит, свързан с финансовия надзор и регулиране".
<P>
Що се отнася до финансирането, когато прие регламентите, Съветът възложи големи амбиции на европейските надзорни органи и съм убеден, че това важи и за Парламента. Сега, като бюджетни органи, и двете институции трябва да гарантират, че за тези амбиции всяка година ще се осигуряват подходящи средства на базата на бюджетното предложение от страна на Комисията.
<P>
Председателството също така отдава голямо значение на това всички държави-членки да изпълнят задълженията си към новите органи. За Съвета, като съзаконодател, е важно всички разпоредби на регламентите да се изпълняват стриктно и съвестно. Очакваме като пазител на Договорите Европейската комисия да гарантира, че ще се случи точно това.
<P>
Както вероятно уважаемите колеги знаят, съгласно параграф 55 от преамбюла на регламентите Комисията е натоварена със задачата да изготви списък на подбраните кандидати, който да улесни избора на първия председател на всеки надзорен орган. Парламентът и Съветът се съгласиха с тази стартова процедура, когато приеха регламентите.
<P>
Надявам се, че сега председателите ще могат да започнат работа. От изключително значение за новите агенции е да започнат да функционират възможно най-бързо. Те са важна част от отговора на ЕС към предизвикателствата на финансовата криза. Не можем да си позволим да чакаме и съм убедена, че мога да разчитам на пълната подкрепа на Парламента, за да се гарантира безпроблемното създаване и функциониране на новите агенции.
<P>
В резултат на доброто сътрудничество между Парламента и Съвета, ЕС има съвсем нова структура от надзорни органи. Наша обща отговорност е да гарантираме, че Европейските надзорни органи ще започнат да функционират възможно най-бързо.
<P>
Като представител на приятелски настроено към Парламента председателство съм решена да работя в пълна хармония с Европейския парламент и се надявам и той да бъде лоялен партньор.
<SPEAKER ID="229" NAME="Мишел Барние">
член на Комисията. - (FR) Г-н председател, г-н министър, госпожи и господа, от 1 януари Европейският съюз има нова система за надзор над финансовия сектор.
<P>
Тази система, в комбинация с фундаменталната реформа на регулирането на пазарите и финансовите оператори, ще укрепи финансовата стабилност в Съюза и считам, че ще разшири възможностите и ще положи здрави основи за финансовата индустрия, която е изключително важна в нашите държави.
<P>
Преди всичко бих искал да поздравя Европейския парламент за ключовата роля, която играеше в този процес в продължение на няколко години. Сега имаме по-ефективна система за надзор за финансовия сектор и това, че се си извадихме поука от кризите в тази и в други области, се дължи най-вече на Европейския парламент
<P>
Сега, с назначаването на председатели и изпълнителни директори на трите Европейския надзорни органа през следващите няколко дни, се доближаваме до последните етапи от създаването на тази нова архитектура. Госпожи и господа, тези процедури за назначаване бяха проведени при пълна прозрачност и изцяло в съответствие с регламентите за създаване на органите, както и с други правила за назначаване на ръководители на регулаторни агенции в Съюза.
<P>
Бяха получени приблизително 275 кандидатури за шестте поста, за които говорих. Всички те бяха разгледани внимателно и обективно, при стриктно съблюдаване на ролите, отредени на различните заинтересовани лица, Европейския парламент, Съвета на надзорниците и на самата Комисия. В бъдеще ще продължим да гарантираме, че процесът е прозрачен и правилно планиран, за да може комисията по икономически и парични въпроси (ECON) на Европейския парламент да изиграе своята изключително важна роля по възможно най-добрия начин.
<P>
Този Парламент отправи и продължава да отправя големи искания към тези органи и според мен така е редно. Той отправя искания, които мога да разбера. Както Парламентът, така и Комисията счита, че председателите и изпълнителните директори на тези органи трябва да бъдат избрани въз основа на техните качества, умения, ангажимент към Европа и познания по въпроси, свързани с надзора и регулирането на финансовите пазари. Уважаеми колеги, това е духът, в който се провеждат процедурите за подбор до този момент на базата на получените заявления.
<P>
Освен това, тъй като в член 68 от регламентите за създаване на тези органи Парламентът и Съветът решиха, че към председателите и изпълнителните директори ще се прилагат правилата, които се прилагат по отношение на персонала на институциите на Съюза, Комисията гарантира, че се случва точно това и че в тази област, както и в други, регламентите се спазват.
<P>
Уважаеми колеги, вие изразихте безпокойство по отношение на заплатите и максималната възраст на ръководителите с висок ранг в тези органи. Във връзка с това ние проучихме всички възможности, за да постигнем максимална гъвкавост и, ако е необходимо, този въпрос може да се преразгледа при прегледа на дейността на органите, планиран за края на 2013 г.
<P>
Одобрявам също така намерението на Парламента да се постигне максимален баланс между половете на ръководните позиции на тези органи. При процедурата за предварителен подбор Комисята стриктно прилагаше принципа за равните възможности на базата на регистрираните заявления. Във връзка с това трябва да отбележа, че при последния процес за назначаване на изпълнителни директори, който продължава и в момента и все още не е приключил, за поста изпълнителен директор се състезават две много способни дами.
<P>
Напълно съм съгласен с Парламента, че се нуждаем от силни органи, независещи от политическа или друг вид намеса. Председателите, изпълнителните директори и членовете с право на глас в различните съвети трябва да бъдат напълно независими и да действат единствено в интерес на Съюза. Парламентът и Съветът включиха този принцип в регламентите за създаване на органите, и по-специално в членове 42, 46, 49 и 52, които министър Гьори спомена преди малко.
<P>
Като пазител на правото на ЕС Комисията поема пълната отговорност да гарантира, че тези членове се спазват стриктно Бих добавил, че Комисията ще присъства в управлението на органите и че във връзка с това тя, разбира се, ще остане бдителна, за да гарантира, че всяко взето от тях решение е в интерес на Съюза.
<P>
Що се отнася до състава на Съвета на надзорниците, Комисията вече подчерта правната необходимост и политическото значение на това да се гарантира, че тези съвети са съставени от ръководителите на компетентните национални органи. Лично аз писах до органите, за да внеса яснота по този въпрос, когато това беше необходимо. След това някои национални органи промениха своите представители, а други предстои да го направят. Можете да сте сигурни, че Комисията ще продължи да наблюдава стриктно този процес и няма да прояви гъвкавост.
<P>
Съставът на съветите на органите трябва да отговаря напълно на вашите искания и като цяло на исканията на законодателя; лично аз ще се уверя, че в техния състав ще присъстват поне ръководителите на националните органи и, повтарям, че това се случва поне два пъти годишно в съответствие с член 40 от регламентите за създаване на тези органи.
<P>
И накрая, уважаеми колеги, одобрявам намерението на Парламента да гарантира, че тези органи разполагат с необходимия финансов и човешки ресурс, за да изпълняват надеждно своите задължения. Бюджетният орган може да разчита на техническа подкрепа от страна на Комисията, за да гарантира съгласуваност между, от една страна, възложените на тези органи отговорности и, от друга, естествено, разпределените за тях ресурси, с които да поемат тези отговорности.
<P>
Г-н председател, уважаеми колеги, сега е важно процедурите по назначаване и потвърждаване на председатели и изпълнителни директори на тези органи да приключат успешно. Тези органи трябва да започнат да работят. Мога да ви уверя, че всеки ден имам доказателства за полезността на тези нови органи, тъй като напоследък им предоставяме консултации почти всеки ден.
<P>
Задачите, които тези органи трябва да поемат в сътрудничество с Европейския съвет за системен риск, са изключително важни. Ние искаме те да започнат да функционират пълноценно от 1 януари 2011 г. Сега всеки един от нас с оглед на конкретната си роля трябва да им даде възможност да изпълняват задачите си бързо и при добри условия. За постигането на тази цел ще им бъде необходима пълната подкрепа на вашата институция.
<P>
Тук искам да потвърдя, че Комисията, от своя страна, ще гарантира, че намерението на законодателя е изцяло спазено и че тези органи работят изключително и само в интерес на Европейския съюз.
<SPEAKER ID="231" NAME="Jean-Paul Gauzès">
от името на групата PPE. - (FR) Г-жо председател, г-жо Гьори, г-н Барние, това разискване не е правно. Това е истинско политическо разискване, разискване относно бъдещото финансово регулиране в Европа. Това е кулминацията на един аспект от работата, свършена от Парламента, съвместно със Съвета, под ръководството на Комисията. Ето защо ще бъда пределно ясен.
<P>
За нас тук не става въпрос за впускане в някакъв вид революция или за мерене на бицепси за забавление. Става въпрос за това, че трябва да се гарантира, че всъщност духът, който преобладаваше в споразуменията между Съвета и Парламента, се спазва. Това не е урок по право. Текстовете са без значение. Ние сме запознати с тях. Важното е начинът, по който тези текстове ще започнат да се прилагат. Във връзка с това бих желал да благодаря на члена на Комисията за яснотата на неговото изказване.
<P>
Никога не сме искали да поставяме Комисията под съмнение и думите на г-н Барние напълно съответстват на желанията на Парламента. Говорим за политически акт, който се състои в това, да се каже: "Тези институции бяха създадени и поради това трябва да им предоставим конкретни ресурси, за да функционират правилно".
<P>
И все пак считам, че ние не просто имаме съмнения, но също така и подозрения относно начина, по който тези разпоредби всъщност се прилагат от редица държави-членки, от онези, които искат да разнищят европейския надзор и да попречат на финансовото регулиране на европейско равнище. Ето защо ние се обявяваме против това, тъй като считаме, че в такъв случай при дългите и трудни преговори за надзора трябваше да мамим. Всички направиха компромиси. Белгийското председателство свърши забележителна работа, а членът на Комисията даде невероятен тласък на този процес. Днес можем да се изправим пред институции без ефективна власт поради ниския статут на назначения персонал; поради факта, че държавите-членки не успяха да изберат най-добрите и вероятно защото заплатите не са много привлекателни.
<P>
Във всеки случай днес Парламентът се нуждае от конкретен отговор. Г-жо министър, длъжен съм да кажа, че въпреки приятелските чувства, които изпитвам към Вас, тъй като сме споделяли една скамейка в една и съща група и една и съща комисия, писмото, което видях, и, което, признавам, е само първи проект, е неадекватно.
<P>
Ще ви дам отговора на групата на Европейската народна партия (Християндемократи). Той е много прост. Вие казвате, от името на Съвета, че ще одобрите казаното току-що от Комисията. Мога да ви кажа, че за нас това ще бъде задоволителна декларация. Направеното от Комисията изявление е точно. То разглежда проблемите за човешките и финансовите ресурси. Вашето писмо трябва да казва следното: "Съгласни сме буквално с всичко, казано от г-н Барние". Г-жо Гьори, това е много важно.
<P>
Съгласни сме буквално с всичко, казано от члена на Комисията на пленарното заседание тази вечер.
<SPEAKER ID="232" NAME="Udo Bullmann" LANGUAGE="DE">
Г-жо председател, госпожи и господа, защо сме тук? Г-н Барние каза, че сме тук, защото Европейският парламент е успял да създаде Европейски надзорни органи, достойни да се нарекат така. Това не беше част от програмата на Съвета. Не беше част и от програмата на държавите-членки. Комисията също имаше съмнения за това, колко дълго ще настояваме да се създаде тази нова институция. Съветът ще разбере - ще трябва да разбере - а също така и Комисията, вероятно дори по собствено желание - защо сме обезпокоени.
<P>
Не, този Европейски парламент - и това е твърдение, което според мен важи за всички партийни групи, не само за социалдемократите - няма да позволи да се играят национални игрички, които да подкопават правомощията на новите надзорни органи. Ето защо, разбира се, ние сме се интересуваме от назначенията на персонала и имаме права във връзка с това - необходимо е да бъдат проведени консултации с нас.
<P>
Има едно или две неща, които всъщност будят безпокойство у нас. Получаваме списъци на отделни лица, както и списъци, от които не можем да разберем дали е приложен критерият за равенство между половете, когато ги погледнем. Получаваме предложения за кандидати, като при разглеждането на кандидатурите - и казвам това с цялото необходимо уважение към въпросните лица - не откриваме никого, който не би могъл да се справи подобаващо с работата. Това безспорно са добри хора, които вече са доказали, че се справят успешно с работата си. Лицата, които ни бяха представени обаче, не са хора, които въз основа на някакви правомощия, които вероятно са имали при предишната си работа, всъщност биха могли да заявят на националните надзорни органи на коя страна да застанат в случай на конфликт. Там, където има европейския надзор, националният е в застой. Това ни изненадва и дразни и трябва да предприемем действия.
<P>
Не, тези процедури не са задоволителни и се питам защо например не може да използваме същия подход, както по отношение на лицата, отговорни за ОЛАФ, при които, разбира се, вие се интересувате от мнението на Парламента. Защо да не можем да направим това? Все още имаме друга възможност по отношение на изпълнителните директори. Все още можете да покажете, че се интересуват от становището на Европейския парламент. Все още имате такава възможност. Приканвам и вас - действащия председател на Съвета и бивш член на ЕП, г-жа Гьори, както и члена на Комисията, г-н Барние, да се възползвате от тази възможност. Можете да вземете предвид възраженията на Парламента. Можете да ни заявите много ясно как искате да работите с нас в бъдеще. Можете да ни представите ясно целите, които ще подкрепите в реформата през 2013 г., и как ще оборудвате институциите. Ще имате възможност също така ясно да заявите дали се интересувате от нашето мнение по отношение на онези членове на персонала, които предстои да бъдат назначени. Ето защо най-искрено ви приканвам в интерес на Европа бързо да осигурим тези правила.
<SPEAKER ID="233" NAME="Sylvie Goulard">
от името на групата ALDE. - (FR) Г-жо председател, г-жо Гьори, г-н Барние, благодаря ви, че сте с нас тази вечер. Ние добре знаем, че разполагахме с ограничено време и поради това ви благодаря още веднъж, че започнахте да ни отговаряте. Считам, че е важно в бъдеще ясно да излагаме мотивацията си, като направиха моите колеги.
<P>
Това, което ни мотивира, е фактът, че се борихме заедно в продължение на месеци, за да гарантираме, че ще има "преди кризата" и "след кризата" на този вътрешен пазар, което улесни разширяването на финансовите услуги и банковите дейности. Ние изцяло подкрепяме международната дейност в сектора, както и факта, че общите правила и надзорът са приведени в съответствие. Честно казано, по време на преговорите и с подкрепата на Комисията стана пределно ясно, че създаваме проблеми. Всички ние видяхме, че имаше някои държави-членки, които искаха да продължат да контролират надзора и не искаха никой да се бърка в техните работи.
<P>
Г-жо Гьори, Вие ни казвате, че Съветът няма глас при назначаването на тези длъжностни лица, което е правно коректно, но някои държави-членки стоят в засада. Освен това г-н Барние посочи, че неговите отдели е трябвало да кажат на някои държави да изпратят по-подходящи кандидати. Следователно този Парламент си върши работата, като се опитва да гарантира независимост и ресурси и да намери решение, за да се продължи напред.
<P>
Ние, разбира се, сме запознати с отговорностите си и повече от всеки друг искаме тези органи да започнат да функционират, тъй като лично сме допринесли за появата им. Нямаме желание да забавяме работата им. Мисля си например за стрес тестовете на банките, които са толкова важни. Простичкият факт обаче е, че, както беше посочено, ние ще изискваме и ще отложим решението на въпроса и ще отделим толкова внимание, колкото е необходимо, за да може да разгледаме подробно казаното от вас, както и вие, и ще вземем решение с ясно съзнание.
<P>
Бих искал да благодаря на г-н Барние за това, че направи някои много ясни изявления, и да помоля г-жа Гьори да не проявява наивност. На карта са заложени много неща.
<SPEAKER ID="234" NAME="Sven Giegold">
от името на групата Verts/ALE. - (DE) Г-жо председател, госпожи и господа, според мен става дума за това да се използват най-добре възможностите, предоставени от закона, за да осигурим наистина силен надзор в Европа, а ние имаме съмнения дали тези възможности се използват възможно най-ефективно от институциите. Свидетели сме на недостатъци в процедурата. Ние, като Парламент, нямахме възможност да видим списъка с кандидати предварително, а само крайния резултат. Би било много лесно сега да ни изпратите този списък за изпълнителните директори. Съвсем ясно е, че няма равенство между половете, когато става въпрос за попълване на позиции, и в резултат на някои събития, настъпили по време на процеса, изпитваме известни съмнения дали държавите-членки всъщност ще попълнят постовете в тази институция в интерес на Европа.
<P>
Тази и другите точки от нашето писмо ни дават право да зададем един фундаментален въпрос. Преди всичко това обаче стои въпросът дали лицата са подходящи и във връзка с това всеки един от тях трябва да бъде оценен индивидуално на базата на техните умения. Според нас тук има два основни проблема. При изслушванията открихме, че един от кандидатите е оспорвал факта, че това е европейска институция и вместо това е говорил за мрежа от надзорни органи, а когато са му задали въпрос във връзка с това, той дори не е бил подготвен да отговори правилно.
<P>
Не получихме категорични отговори, когато ги попитахме дали са готови да внесат прозрачност във връзка с всички лобистки контакти с финансовата индустрия. Изпратихме писмо и до тримата кандидати и що се отнася до нас, изходът от гласуването ще зависи от това, дали ще получим ясни и изчерпателни отговори по този въпрос.
<SPEAKER ID="235" NAME="Kay Swinburne">
от името на групата ECR. - (EN) Г-жо председател, групата "Европейски консерватори и реформисти" приветства възможността тези въпроси да бъдат обсъдени в Парламента тази вечер.
<P>
Искам да поясня, че нашата група счита, че и тримата кандидати за председатели на Европейските надзорни органи, представени ни вчера в комисията по икономически и парични въпроси, са напълно квалифицирани и компетентни да изпълняват въпросните важни роли.
<P>
Всички коментари, които ще направя тази вечер, са свързани единствено с процеса, използван, за да се стигне до този етап. Ето защо искам да призова в бъдеще в процеса за подбор да се стремим да назначаваме кандидати с възможно най-широк кръг от способности, за да се гарантира независимо мислене и ново разнообразие на висшите ръководни позиции в подобни органи. Във връзка с това таблиците за заплатите трябва да съответстват на очакваното равнище на тези роли. Ненужните ограничения за възрастта или всеки друг критерий извън техническите умения и компетентността трябва да се избягват на всяка цена.
<P>
Можем да се справим малко по-добре, отколкото този път, във връзка с процеса и прозрачността, която трябва да съществува по отношение на Парламента. Надявам се, че тази забележка ще бъде взета предвид в бъдеще.
<SPEAKER ID="236" NAME="Marta Andreasen">
от името на групата EFD. - (EN) Г-жо председател, няма нужда от тези постове в надзорните органи, защото според мен и самите органи са ненужни. Дали създаването на ново равнище на надзор, наречено Европейски орган за ценни книжа и пазари, ще бъде по-успешно от съществуващите надзорни органи? Считам, че по този начин само ще внесем объркване по въпроса за това, кой каква отговорност носи.
<P>
Дали нормативните правила на всички надзорни органи ще бъдат подходящи за най-големия финансов регион в света? Съмнявам се. Напротив, мисля, че в Лондонското сити ще бъдат одобрени и наложени любимите антипазарни теории. Причинените през последните години проблеми от финансова дейност се дължат на това, че правилата за осъществяването й биват отхвърлени или пренебрегвани от онези, които трябва да ги прилагат.
<P>
Няма гаранция, че тези органи ще вършат по-добра работа. Освен това за всеки пост ни беше представен само по един кандидат, а това съвсем не е демократично. Разбира се, процедурата е същата като използваната при назначаването на членовете на Комисията и на Върховния представител. Мога да продължа с много дълъг списък. Приканвам всички ви да гласувате против тези или които и да е други кандидати.
<SPEAKER ID="237" NAME="Мишел Барние">
член на Комисията. - (FR) Г-жо председател, ще бъда кратък, тъй като се изразих възможно най-искрено и ясно. Всяка дума от изказването ми беше внимателно претеглена, което ще се потвърди в писмена форма в писмото, което подписах заедно със заместник-председателя Шефчович, така че всичко е пределно ясно.
<P>
В отговор на всички ваши изказвания, за които ви благодаря, ще спомена само три неща.
<P>
Първото се отнася до независимостта и властта на председателите на органите. Много се радвам, но не съм изненадан от пълната готовност на Парламента, споделена и Комисията, да защити независимостта и правомощията им и да гарантира, че те се спазват във времето. Това е от решаващо значение и е важно за бъдещето, като се имат предвид множество и сериозни задачи, с които тези органи ще се сблъскат. По-рано беше поставен въпросът за рейтинговите агенции и стрес тестовете. Това са проблеми, за които ще имаме нужда от органите и от тяхната надеждност. Това беше първата бележка, която исках да отправя, с която, разбира се, Парламентът и Комисията, както и аз, се надяваме и вярваме, че Съветът ще се съгласи.
<P>
Вторият коментар се отнася до процедурата за подбор. Уважаеми колеги, спомням си обсъжданията на тристранните срещи, на които тази процедура беше обект на редица разисквания, и накрая, споразумението между съзаконодателите. То е такова, каквото е, и без съмнение има своите недостатъци. Лично аз внесох клауза за преразглеждане (rendez-vous), която да го подобри. Няма причина да мисля - и казвам това напълно съзнателно - че то не е допринесло за избора на добри кандидати. Няма причина да поставям под въпрос мотивите на избраните кандидати. След като получих списъка с побрани кандидати и се срещнах лично с всеки един от тях, аз поех отговорност за създаване на ред, които според мен - казвам това съвсем искрено - бяха най-надеждните критерии. За да открием тези добри кандидати обаче, ние разчитахме на предоставените ни списъци с 275 заявления от регулаторните органи от държавите-членки. Имаме клауза за преразглеждане за подобряване на тези процедури, които без съмнение може да бъдат усъвършенствани. Аз обаче с чиста съвест мога да кажа, че що се отнася до мен, нямам причина да твърдя или мисля, че не сме избрали добри кандидати, които да оправдаят очакванията ни във връзка с отговорностите си.
<P>
И накрая, третият въпрос, който беше поставен от много от вас, засяга равнището на представителство на органите. Комисията винаги ще гарантира, че това представителство напълно съответства на регламентите и е на най-високо равнище. Искам да изразя искрените си благодарности към Европейския парламент за това, че ни подкрепи по този изключително важен въпрос - един от ключовете към надеждността.
<P>
Г-жо председател, госпожи и господа, това исках да кажа, преди всички да се оттеглим, без да вземем решение, както каза ораторът преди мен. Исках да ви уверя лично от името на всички членове на Комисията, че ще останем бдителни, за да гарантираме успеха на тези органи. Това ще допринесе за истински европейски надзор, който ще има свои собствени правомощия при справяне с транснационалните предизвикателства и рискове и няма да замени този на националните надзорни органи, а съвместната работа ще повиши ефективността им.
<P>
Ние се нуждаем, а сега, благодарение на вас, вече и разполагаме с тези три радара - три органа в допълнение към Европейския съвет за системен риск. Госпожи и господа, сега всички те трябва да започнат да работят много бързо. Откровено казано, в това отношение пазарите се движат много по-бързо от нас в това време на демокрация и органите трябва да заработят много бързо.
<SPEAKER ID="238" NAME="Енико Гьори">
действащ председател на Съвета. - (EN) Г-жо председател, уважаеми членове на ЕП, позволете ми преди всичко да отговоря на въпроса, който възникваше много често по време на това разискване, а именно дали Съветът ще се съгласи да преразгледа в регламента процедурата по назначаване.
<P>
Да, знам, че същият параграф от преамбюла гласи, че при последващи назначения на председателите възможността да разполагаме със списък с подбрани кандидати, изготвен от Комисията, трябва да се преразгледа в доклад.
<P>
Знам също така, че член 81 от регламента също предвижда прегледът от Комисията да бъде изпратен до Европейския парламент и до Съвета до 2 януари 2014 г. и на всеки три години след това. И така, това ще ни даде възможност да усъвършенстваме регламента своевременно на базата на практическия опит и в този дух очаквам конструктивен диалог между нашите институции, за да положим основите за бъдещата оценка.
<P>
(HU) Г-жо председател, моето изказване и това на г-н Барние бяха в рамките на нашите компетентности. Ние получихме писмото от председателя на икономическия комитет и двамата се опитахме да отговорим на въпросите, които са в нашите компетентности. Опитах се да ви убедя, че има гаранции за независимост и че задачата на Съвета и Парламента, като две институции, които носят финансова отговорност при създаването на бюджета, е да гарантират, че тези институции са в състояние да функционират. В този смисъл ми се струва, че има ясно споделяне на задачите и недвусмислен ангажимент от страна на всички институции.
<P>
Изпратеното днес до председателя на ЕКОФИН, министър Дьорд Матолши, писмо в отговор на писмото, изпратено тази сутрин от председателя на комисията по икономически и парични въпроси, беше написано в този дух и вярвам, че заедно със становището на Комисията и вие ще приемете този отговор за задоволителен. Съветът и действащото председателство изцяло го подкрепят. Това беше въпросът на г-н Gauzès, на който Комисията отговори в рамките на своята компетентност. Ето защо се надявам, че след това няма да има пречки пред Парламента, за да подкрепи кандидатите утре, както и че надзорните органи най-накрая ще могат да започнат своята работа.
<SPEAKER ID="240" NAME="Председател">
Внесени са три предложения за резолюции на основание член 120 от Правилника за дейността, в заключение на разискванията.
<P>
Разискването приключи. Гласуването ще се проведе утре от 11,30 ч.
<P>
Писмени изявления (член 149)
<SPEAKER ID="241" NAME="Alfredo Pallone" LANGUAGE="IT">
Този Парламент има важен принос за създаването на новите Европейски органи за финансов надзор. Следователно тази вечер той иска да подчертае своят роля и също така приканва Съвета и Комисията да поемат ангажимент и да гарантират, че органите функционират независимо и разполагат с персонала и ресурсите, от които се нуждаят. Това важи за всички, независимо от това, кой ще бъде назначен. Кандидатите за постовете на председатели на Европейските надзорни органи всъщност доказаха, че са компетентни и че са професионалисти и аз съм убеден, че те ще могат да изпълняват ролята си независимо и повече от задоволително. Считам, че е изключително важно да подкрепим кандидатите и да гарантираме, че тези органи са в позиция да започнат работа възможно най-бързо, тъй като им предстои да решават много проблеми, по които трябва да се предприемат действия незабавно. Това изискване беше причината, която ни подсказа, че трябва да създадем органите, и която не бива да забравяме при утрешния вот.
