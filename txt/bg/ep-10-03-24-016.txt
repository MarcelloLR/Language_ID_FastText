<CHAPTER ID="016">
Бюджет за 2011 г. - Раздел III - Комисия: "Насоки за бюджета за 2011 г." - Бюджетни насоки: 2011 г. - други раздели (разискване) 
<SPEAKER ID="194" NAME="Председател">
Следващата точка е общото разискване по следните доклади:
<P>
доклада на г-жа Jędrzejewska - от името на комисията по бюджети, относно приоритетите за бюджета за 2011 г. - Раздел III - Комисия и
<P>
доклада на г-жа Trüpel - от името на комисията по бюджети, относно насоките за бюджетната процедура за 2011 година, раздел I - Европейски парламент, раздел II - Съвет, раздел IV - Съд, раздел V - Сметна палата, раздел VI - Европейски икономически и социален комитет, раздел VII - Комитет на регионите, раздел VIII - Европейски омбудсман, раздел IX - Европейския надзорен орган по защита на данните
<SPEAKER ID="195" NAME="Sidonia Elżbieta Jędrzejewska" LANGUAGE="PL">
Г-жо председател, бюджетната процедура за 2011 г. е строго специфична и уникална, защото се отнася до първата бюджетна година, която ще започне и ще бъде одобрена в съответствие с разпоредбите на Договора от Лисабон. Може да се каже, че сме пионери в това начинание и поради това, разбира се, поемаме конкретна отговорност. Договорът от Лисабон дава на Парламента допълнителни правомощия в областта на бюджета. Ние трябва да решим как да използваме тези правомощия и разчитаме на конструктивен диалог както с Европейската комисия, така и със Съвета, за да използваме възможностите, които предоставя Договорът от Лисабон, по най-добрия и ефективен начин.
<P>
Много важна нова особеност, която се въвежда с Договора от Лисабон, е, че вече няма да има две четения на бюджета, т.е. както в Парламента, така и в Съвета ще има само по едно четене. Това, разбира се, води след себе си и конкретно предизвикателство, а именно налага дисциплина. Като Парламент трябва да сме дисциплинирани, защото, казано по-просто, ще имаме само една възможност. Няма да има повторение, или втора възможност. Ще трябва да уточним редица неща на заседанието по съгласуване. За да пристъпим към новата бюджетна процедура през есента, трябва да работим съвместно и да бъдем дисциплинирани.
<P>
Тази година е уникална и с това, че Европейската комисия - поради закъснението в избирането й - нямаше възможност да представи своята годишна политическа стратегия. Ето защо е много необичайно и интересно, че първо Европейският парламент изразява своята позиция и че първите становища относно бюджета за 2011 г. идват от Европейския парламент под формата на този доклад, а не от Европейската комисия, както се случва обичайно всяка година.
<P>
С какво друго се отличава 2011 година? Бюджетът за 2011 г. е петият по ред в Многогодишната финансова рамка. Както знаете, Многогодишната финансова рамка обхваща периода 2007-2013 г. Натрупахме много опит през последните четири бюджетни процедури. На полски казваме, че сме стигнали до стената, а на английски, че е достигнат таванът, но смисълът е един и същ - лимитът е изчерпан. Както и да се изразим, ние се намираме в ситуация, в която Многогодишната финансова рамка се изчерпва. На практика сме достигнали пределната точка и оттам нататък маржовете са много малки и възможностите за каквито и да е действия на Парламента са драстично ограничени. Маржовете са твърде малки. Особено обезпокоителен е размерът им по функция 1б - близо 1 милион евро, и по функция 3б - близо 9 милиона евро. Ето защо и нашите възможности, разбира се, са ограничени и поради това изготвеният от мен доклад от името на комисията по бюджети така твърдо настоява, очаква и изисква да се направи амбициозен преглед и да се преразгледа Многогодишната финансова рамка не само защото маржовете се изчерпват, но и защото, когато се извърши това преразглеждане, ще е необходимо да се отчетат важните последици за бюджета от влизането в сила на Договора от Лисабон.
<P>
Договорът от Лисабон дава нови правомощия на Европейския съюз в области като космическата политика например. По-важното обаче е, че с него се учредява Европейската служба за външна дейност. Отражението му върху бюджета също е важно, както и върху това, как възнамеряваме да реализираме стратегията "ЕС 2020". Нито едно от изброените начинания не е предвидено в Многогодишната финансова рамка. Сега трябва да започнем обсъждания как да финансираме тези нови планове и амбиции.
<P>
Много бих искала - и това послание се съдържа в доклада на комисията по бюджети - ръководният принцип на бюджета за 2011 г. да бъде младежта. Младите хора са движещата сила и бъдещето на Европа. Образованието и инвестициите в младежта са инвестиции в настоящето и бъдещето на Европа, в обществото и икономиката. Бих искала да подчертая колко важен за живота на всеки човек е моментът, в който преминаваме от училищна среда към академично обучение, а след това към първата си работа. Това е изключително труден момент, особено по време на криза. Ще посоча някои данни. Според статистиката 21 души (на сто) на възраст между 15 и 24 години са безработни. От съществено значение е Европейският съюз да не остане безучастен и по този сложен въпрос, както и да работим съвместно, за да улесним трудния момент, който младежите изпитват при прехода от образователната система към пазара на труда.
<P>
Бих искала да подчертая, че във век на бързо развиващи се технологии и демографски изменения трябва да създадем общество, основано на знанието, в което гражданите могат да се преквалифицират и да сменят професионалното си поприще, като им се даде възможност за подобна промяна, и да получат подкрепа от Европейския съюз по време на този процес. Подкрепата от Европейския съюз трябва да включва програми за международен обмен на академично равнище, както и практически опит и повишаване на квалификацията на професионално равнище. В същото време това ще повиши равнището на социална интеграция и потокът от знания, а това ще даде възможност на гражданите на Европейския съюз наистина да бъдат мобилни. Както знаете, мобилността съвсем правилно е определена като основна свобода, гарантирана от Договорите, и основа за ефективен вътрешен пазар.
<P>
(EN) Ще премина на английски, защото ще заместя г-жа Helga Trüpel. Тук влизам в по-различна роля не само по отношение на бюджета на Европейската комисия, но и във връзка с бюджета на другите институции и на Европейския парламент. Подготвила съм изказването си на английски език и това налага промяната в езика.
<P>
На този етап от процедурата целта на резолюцията е да се очертае обща картина, по-конкретно в контекста на бюджета, и да се дадат някои насоки за административните бюджети на различните институции, включително Европейския парламент, като тук не влиза Европейската комисия, която споменах по-рано.
<P>
Най-общо казано обстоятелствата, при които ще се приеме бюджетът за 2011 г., са свързани с много предизвикателства, защото маржът по функция 5 е изключително ограничен и защото успешното прилагане на Договора от Лисабон е приоритет за всички европейски институции. С влизането в сила на Договора от Лисабон се променя процедурата за приемане на бюджета и следователно се изисква още по-тясно сътрудничество и диалог между институциите. Междуинституционалното сътрудничество обхваща няколко аспекта, сред които възможностите за осигуряване на писмени преводи и набирането на персонал, както и обмен на най-добри практики и подобряване на ефективността в области, които досега не са били вземани предвид в тази връзка, като например Схемата за екологично управление и одит (EMAS), политиките на недискриминация и дистанционна работа.
<P>
Разработването на средно- и дългосрочна стратегия за сградния фонд е една от целите на комисията по бюджети от дълго време, не само по отношение на Парламента, но и на другите институции. Несигурността относно размера и формата на бюджета за Службата за външна дейност и решението на Съда за актуализиране на плащанията правят финансовата ситуация по отношение на функция 5 още по-непредсказуема.
<P>
Ако разгледаме конкретно бюджета на Европейския парламент, ръководния документ на Бюрото съдържа следните цели за бюджета на Парламента: развитие на експертния опит на членовете на Парламента, доколкото се отнася до възможности за научноизследователска дейност и службата за анализ и брифинг на библиотеката, и адаптиране на институционалните аспекти, възникващи във връзка с Договора от Лисабон. Ето защо комисията акцентира върху отличната законодателна работа като основен приоритет.
<SPEAKER ID="198" NAME="Януш Левандовски" LANGUAGE="EN">
Г-н председател, тази вечер съм с нагласата да слушам. Слушам приоритетите на Парламента за 2011 г., както изслушах и насоките на Съвета, приети на 16 март. Мога да се съглася с основните акценти, както и че това не е рутинна годишна процедура, поради две от посочените от докладчика на Парламента причини.
<P>
Първата е, че се приспособяваме към условията след приемането на Договора от Лисабон. Донякъде сме постигнали това, но ни предстои още работа. Сега повече от всякога е необходимо добро сътрудничество между институциите, защото ще има само едно четене в Парламента.
<P>
На проведеното през ноември заседание по съгласуване приехме някои споразумения за преходни периоди. От 1975 г. насам съществува прагматичен график за планиране на бюджета и той беше потвърден. Това, което остава, са механизмите за действие в помирителния комитет. Сега, предвид факта, че има само едно четене на годишния бюджет, това е важно. Ето защо утре в хода на тристранните разговори Комисията ще представи за обсъждане тези механизми, както и въпроса, как да договорим техническите подробности по съгласуването, преди да започне реалната процедура за 2011 г.
<P>
Втората причина за това, годишната процедура да се различава от обичайната, е, че Европа се намира в период след криза и много държави-членки се борят с бюджетни дефицити и задлъжнялост, а други с още по-големи предизвикателства. Ето защо сега повече от всякога трябва да отдадем дължимото значение на устойчивото финансово управление, точните прогнози и рационалното изпълнение на бюджета.
<P>
Лесно можете да установите онези функции от бюджета, за които няма достатъчно финансиране. Това са функции 1а и 4. Благодарение на този дух на сътрудничество успяхме да изменим финансовата перспектива четири пъти в хода на една процедура, т.е. четири годишни процедури.
<P>
Заключенията ни трябва да бъдат представени в рамките на доклад относно функционирането на Междуинституционалното споразумение, който ще се публикува на същата дата като проектобюджета - 27 април, и ще бъде изпратен на Парламента.
<P>
Нашият докладчик - този път не от моя страна, а от страна на Парламента - г-жа Sidonia Jędrzejewska (в момента службите ми се опитват да усвоят вярното произношение на името й) правилно поставя младежта и възможностите за младите хора във фокуса на своя доклад. С други думи докладът относно приоритетите ясно повишава функция 3. Става въпрос за образованието и мястото на младите хора на пазара на труда и в този смисъл е напълно оправдано, предвид броя на безработните.
<P>
Също толкова важно е обаче да изпълним обещанията за плана за възстановяване, защото и това е от значение за гражданите на Европа.
<P>
Важно е да изпълним този план и това трябва да стане най-късно до 2011 г. Ефективността на администрацията също е важна и във връзка с това трябва да подчертая, че въпреки приспособяването към Договора от Лисабон, Комисията няма да иска допълнителни постове тази година.
<P>
Предстои ни да приемем проектобюджета в колегията на 27 април и по традиция още на същия ден да го представим на членовете на комисията по бюджети в Парламента.
<P>
Ето защо очаквам да започне процедурата за 2011 г. Обещавам, че ще работим в дух на сътрудничество, от което наистина се нуждаем предвид факта, че през тази година предстои да тестваме пилотни процедури.
<SPEAKER ID="199" NAME="Thijs Berman" LANGUAGE="NL">
Г-н председател, г-н Левандовски, в условия на икономическа криза бюджетът на ЕС неизбежно попада под натиск и това е съвсем естествено. Брюксел също трябва да внимава как изразходва всяко евро на обществеността. Въпреки това - говоря от името на комисията по развитие - инвестициите в развиващите се страни трябва да останат приоритет. Устойчивият растеж в бедните държави ще даде такива възможности на хората, каквито в момента липсват. Това не е всичко. Тяхното развитие е част от решението на нашата криза. Развиващите се страни са пазар, при това бързо развиващ се пазар. Европа просто трябва да изразходва средствата си по-практично, например като използва комбинация от субсидии и заеми за подпомагане чрез микрофинансиране. По-лесният достъп до финансови услуги в бедните държави ще даде възможност и на хората в тях да постигнат стремежите си. Трябва да защитим бюджета за сътрудничество за развитие независимо колко трудна ще се окаже тази задача. Членът на Комисията, отговарящ за развитието, г-н Андрис Пиебалгс, трябва да продължи да носи отговорност за собствения си бюджет, а не върховният представител Катрин Аштън, каквито изглежда са намеренията. В крайна сметка решенията, които могат да повлияят за намаляване на бедността, никога не трябва да зависят от дипломатическите ни интереси.
<SPEAKER ID="200" NAME="José Manuel Fernandes" LANGUAGE="PT">
Одобрявам факта, че можем да определим бюджета за 2011 г. като бюджет за младежта. Като такъв той допринася за приемане на предложенията, които внесохме, за подпомагане на младите хора, като например за достъпа до заетост, какъвто е случаят с така наречената инициатива "Еразъм Първо работно място". Насърчаването на предприемачеството сред младите хора чрез предоставяне на инициативи и утвърждаване на иновациите и на програмата за цифровите технологии са други предложения, които ще допринесат за устойчивото развитие на Европа и ще доведат до създаване на нови работни места.
<P>
Що се отнася до бюджета на Парламента, няма проблем групата на Европейската народна партия (Християндемократи) и да подкрепи един устойчив и стриктен бюджет, в който всяка разходна позиция е обоснована. Считаме за редно и препоръчваме на Парламента да се откаже от постъпателния модел на формиране на бюджета. Вместо това трябва да премине към политика на бюджетиране на нулева база, която е по-ефективна и следователно дава възможности за спестявания. Спешно трябва да бъде определена дългосрочната политика за сградния фонд, за да превърнем в реалност идеята за устойчивост, стриктност и ефективност.
<P>
Необходимо е все пак да направим по-задълбочена оценка на това, за какво служат фиксираните ни разходи. След това трябва да се изготви анализ на приходите и разходите, свързани с провежданите различни политики. Още веднъж подчертаваме, че отличното законотворчество е основният приоритет на Парламента и че институцията ни трябва да разполага с необходимите ресурси, за да постигне тази цел. Влизането в сила на Договора от Лисабон, според който бюджетът ще се приема само с едно четене, налага по-тясно сътрудничество и интензивен диалог. Според нас диалогът трябва да бъде открит и ще се постараем да постигнем такъв.
<SPEAKER ID="201" NAME="Francesca Balzani" LANGUAGE="IT">
Г-н председател, госпожи и господа, насоките за бюджета за 2011 г. са първата стъпка към следващия европейски бюджет - една много решителна стъпка.
<P>
В комисията по бюджети положихме големи усилия да определим основните приоритети, подчертаващи действията, които се извършват в Европа. Първият приоритет са младите хора - не само защото те са ресурсът, върху който трябва да се съсредоточим в области като иновации, изследвания и развитие, но и защото те са ключова отправна точка за далновидна социална политика.
<P>
Сред основните приоритети е и Стратегията 2020, справянето с безработицата и изменението на климата, и преди всичко необходимостта от действително и практическо прилагане на тази стратегия в бъдеще, като се разпределят достатъчно средства за нея без компромиси и съкращения.
<P>
Тези насоки са и една много реалистична стъпка напред. Финансовата перспектива предвижда много по-ограничена свобода на действие, а това означава, че няма достатъчно ресурси за най-важното, а именно за нови действия. Този въпрос е особено деликатен по отношение на първата функция за конкурентоспособността, растежа и заетостта.
<P>
Съществува обаче и друг важен въпрос. Бюджетът трябва да бъде изключително гъвкав и да може бързо да отговори на потребностите на гражданите и народите и на променящите се нужди. И така, приоритети има, но има и важни условия, за да може бюджетът наистина да се превърне в полезен инструмент, който да допринесе за икономическия растеж на Европа.
<P>
Едно от тези условия е наличието на достатъчно ресурси, ясно очертани стратегии за бъдещото изпълнение на бюджета и преди всичко Стратегията 2020, и на последно място, окончателно решение за гъвкав инструмент, който да ни даде възможност да посрещнем бъдещите предизвикателства.
<SPEAKER ID="202" NAME="Ivars Godmanis" LANGUAGE="EN">
Г-н председател, бих искал да подчертая три неща.
<P>
Първото се отнася до структурните фондове, които са приблизително 35% от бюджета. Изпълнението на тази част от бюджета е наполовина в сравнение с периода 2000-2006. Текущият процент на усвояване на всички средства е 14%, а преди това беше 25%. Ето защо стои въпросът, как да се взема предвид, изготвя и изпълнява тази част от бюджета. В противен случай ще изпаднем в ситуация, при която средствата няма да бъдат усвоени. От друга страна, те биха могли да служат като резерв.
<P>
Второ, трябва да изплатим някои вземания от по-ранен период и Комисията планира да осигури 5 млрд. евро за тази цел. Считам обаче, че някои държави, които не са заявили възстановяване на средствата за повече от шест месеца, няма да поискат целия размер на средствата. Стои и въпросът за това, дали те ще бъдат използвани или не.
<P>
Трябва да кажа нещо и по два много сериозни проблема относно автоматичното предоговаряне на бюджетите всяка година. В бюджета за селското стопанство за 2009 г. плащанията за развитие на селските райони са с 2 млрд. евро по-малко, отколкото през 2008 г. Сега трябва да бъдат заплатени много повече средства, но не е ясно дали всички проекти ще бъдат изпълнени през 2010 г. или не.
<P>
Последният въпрос е свързан със Седмата рамкова програма. Ако разгледаме функция 1а относно Седмата програма за изследвания и развитие, ще видим, че плащанията през 2009 г. са значително по-малки от тези през 2008 г. Възниква въпросът, дали резултатите ще бъдат задоволителни. В този случай можем да планираме бюджета според ситуацията. В други области също имаме много нужди. В този смисъл тези средства резерви ли са или не?
<SPEAKER ID="203" NAME="Zbigniew Ziobro" LANGUAGE="PL">
Г-н председател, предложението за резолюция на Европейския парламент относно приоритетите за бюджета за 2011 г. съдържа параграф, който ни припомня, че приоритетите не трябва да бъдат в ущърб на основните политики на ЕС, като например политиката на сближаване, структурните политики или общата селскостопанска политика. Този параграф звучи като необходимо условие с оглед на определените по-рано бюджетни приоритети. Всъщност по тях има какво да се желае.
<P>
Изглежда иновациите са панацеята за болестта, която изяжда Европа - кризата. Въпреки това предложението пренебрегва факта, че най-бедните райони в Съюза често не разполагат с условия за развитие и иновации. Има държави, в които всъщност едва сега се поставят основите на модерната икономика. Ако Европа иска да бъде континент на равните възможности, отговорът за тази ситуация по принцип е политика на сближаване и структурна политика. Един от аспектите на политиката на ЕС, които не трябва да забравяме особено по време на криза, е този за солидарността, за да не разделим отново континента на две части - бедна и богата.
<SPEAKER ID="204" NAME="Miguel Portas" LANGUAGE="PT">
Днес полагаме началото на разискванията за общите насоки за бюджета за 2011 г. и се предлага приоритетът да бъде младежта. Приоритизирането е особено важно в момента или в онзи етап от живота, когато преминаваме от образователната система към пазара на труда. Изборът на приоритет сам по себе си заслужава одобрение.
<P>
Едно от предложенията например е създаването на програмата "Еразъм Първо работно място”. Проблемът е, че в политиката колкото по-навътре влизаш в гората, толкова по-непроходима става. За какво става въпрос, когато говорим за въпросната програма? Как ще я прилагаме? Ще отклоняваме средствата от Еразъм към студентите или ще създадем нова програма със свежи пари? Това не е просто подробност, нито става въпрос за това, дали Еразъм е насочена към несигурни работни места или по-скоро към достойни такива, които наистина ще дадат бъдеще на младите хора. Дали в крайна сметка това е програма, която ще се справи с безработицата при младите хора, каквато е и целта, с която е създадена, или ще си остане просто програма, която в крайна сметка просто ще прикрие безработицата? Считам, че тези въпроси засягат самата същност на разискването. Най-значимият въпрос за 2011 г. все пак ще бъде безработицата, която расте главоломно в Европа. Наша отговорност е да се справим с нея.
<P>
Това би трябвало да постави предизвикателство пред европейския бюджет, но бюджетът за 2011 г. е в плен на договорената за седем години финансова рамка, която въпреки кризата не е променена. Без задълбочен и щателен преглед на тази финансова рамка бюджетът, който ще трябва да одобрим в края на годината, ще бъде обречен да остане инертен и посредствен, дори и да приемем най-добрите приоритети на света. Те няма да бъдат нищо друго освен намерения и влиянието им върху структурата на бюджета ще бъде незначително.
<SPEAKER ID="205" NAME="Marta Andreasen" LANGUAGE="EN">
Г-жо председател, предложеното увеличение на бюджета на Парламента за 2011 г. от 6,5% е още един показател за това, колко се е отдалечила тази институция от реалния свят и от интересите на гласоподавателите.
<P>
Как можем да обясним на нашите избиратели в нормални времена, а да не говорим за времена на криза, че общите разходи, които плащат за всеки един от нас, надхвърлят 2 милиона британски лири годишно? Как да им кажем, че ако искаме висококвалифициран Парламент, с което някои се гордеят, те ще трябва да платят за това. Как да обясним на всички онези, които губят работата си, че ние, членовете на Европейския парламент, имаме нужда от повече персонал заради влизането в сила на Договора от Лисабон или че хората, които работят в Парламента, имат нужда от повишаване на надбавките, защото работят повече?
<P>
Тези 15% от младите хора в Обединеното кралство или, още по-лошо, 45% от младежите в Испания, които са безработни, няма да могат да разберат как това увеличение на бюджета ще им помогне да си намерят работа. Много от тях имат сравнително добро образование. Липсват им единствено възможности за работа. Честно казано, няма да мога да им отговоря, ако ми зададат този въпрос.
<P>
Може ли някой да обясни на моите гласоподаватели как фактът, че Парламентът има две седалища - едно в Брюксел и едно в Страсбург - ще им помогне да си плащат ипотеката, да нахранят и образоват децата си, защото това е голяма част от тези 2 милиона британски лири разходи, за които споменах преди малко.
<P>
Що се отнася до Комисията, много е хубаво да си говорим за благородни цели, като инвестиции в младите хора и образованието, стимулиране на изучаването на езици и насърчаване на иновациите за икономическо развитие и създаване на работни места в Европа, но докладът на Сметната палата не говори добре за начина, по който се изразходват средствата на Европейския съюз, а и неразпределените бюджетни кредити не свидетелстват за много добри умения за планиране в ЕС.
<P>
Не трябва да се толерира никакво предложение за увеличаване на бюджета...
<P>
(Председателят отнема думата на оратора)
<SPEAKER ID="206" NAME="Angelika Werthmann" AFFILIATION="NI">
(DE) Г-жо председател, госпожи и господа, приоритетите за бюджета на Европейския съюз за 2011 г. са съсредоточени около икономическата и финансовата криза. С това са свързани и положителните съвместни усилия за прилагане на стратегия за излизане от кризата, която да бъде възможно най-изчерпателна и социално справедлива.
<P>
Бих искала да се спра на два аспекта. Първо, централен елемент в бюджета за 2011 г. е акцентът върху младите хора. Да инвестираме в тях означава днес да мислим за бъдещето на Европа.
<P>
Второ, сегашната ситуация много ясно показа колко бързо може да се загубят работни места, дори и в силно развити икономически зони. Стратегията 2020 също поставя акцент върху иновациите и съвсем основателно се възлагат надежди, че тя ще допринесе за създаване на нови работни места и ще намали социалните трудности.
<SPEAKER ID="207" NAME="László Surján" AFFILIATION="PPE">
(HU) Уважаеми колеги, всички знаем, че бюджетът на Европейския съюз се нуждае от сериозни реформи. Знаем също обаче, че тези реформи не могат да се проведат в рамките на едногодишен бюджет. Огромният ни проблем е, че този бюджет до голяма степен е лишен от гъвкавост. Не можем да отговорим адекватно на ежедневните предизвикателства или дори на годишните предизвикателства, а ако го направим, това е изключително трудно. Свободата на действие и вариантите, разбира се, също са ограничени. Предложението, изготвено от докладчика, е балансирано. Взето е предвид реалното положение и са формулирани разумни цели. Надявам се и Парламентът да постъпи така и да подкрепи текста и предложението, представени пред нас.
<P>
Чудесно би било да насочим усилията си към младите хора, защото в противен случай те ще се отдалечат от нас, от идеята за Европа. Бих искал да отделя няколко минути на политиката на сближаване. Това не е форма на наивна благотворителност. Вярно е, че има огромно несъответствие между развитите и неразвитите региони. Ние се стремим да отстраним тези различия или поне да ги намалим. Когато съживим някой регион, повишаваме конкурентоспособността на цяла Европа и ставаме по-силни и по-добри пред лицето на световната конкуренция, като, разбира се, допускаме, че държавите-членки се възползват от възможностите, средствата не остават неусвоени, нещо повече, че изразходваните средства водят до резултати. В противен случай няма по-неефективно изразходване на ресурсите. То е дори по-голямо от това, причинено от факта, че имаме две седалища, ако програмите се ръководят така, че да не дават необходимите резултати. Надявам се да се постигне напредък в това отношение. Комисията по бюджети с нетърпение очаква да види ефективно използване на нашите средства. Благодаря за вниманието.
<SPEAKER ID="208" NAME="Derek Vaughan" AFFILIATION="S&amp;D">
(EN) Г-н председател, одобрявам доклада относно насоките за бюджета на Парламента и обсъждането на приоритетите, които да гарантират безпроблемното функциониране на Парламента.
<P>
По разбираеми причини първоначалният доклад беше неясен и общ. Измененията, внесени на етапа на разглеждане в комисия, допринесоха да се изясни какво е важно. Комисията по бюджети се опита да балансира необходимостта от признаване на нашите отговорности след влизане в сила на Договора от Лисабон с необходимостта максимално да ограничим повишаването на разходите и това е от изключително значение поради ограничените маржове и строгото управление на публичните финанси. Надявам се всички членове на ЕП да отчетат този факт.
<P>
Ето защо определянето на приоритети ни в тези насоки е от решаващо значение, като, разбира се, не става въпрос само за изразходването на средства, а за възможно най-ефективното им усвояване и реализиране на спестявания.
<P>
Поради това съм доволен например, че необходимостта от напълно интегрирана система за управление на знанията, която ще обедини всички източници на информация за членовете на Парламента и за гражданите, получи широка подкрепа.
<P>
Анализът на ефективността на интернет телевизията Europarl TV също е добре приет. Считам, че изготвянето на оценка за надбавките за секретарска помощ и общите разходи за наемане на повече персонал, включително за жилища, също е много важно, както и средно- и дългосрочната стратегия за сградния фонд на Парламента и другите институции, с които вероятно трябва да работим в по-тясно сътрудничество от преди.
<P>
И, разбира се, сложният както винаги въпрос с определения преди толкова много години праг от 20%. Аз и комисията по бюджети считаме, че всяка промяна на този праг трябва да бъде предмет на обсъждане между комисията по бюджети и Бюрото, а накрая и между институциите. Това не трябва да бъде едностранно решение.
<P>
Групата на Прогресивния алианс на социалистите и демократите в Европейския Парламент внесе още няколко изменения, които предстои да бъдат подложени на гласуване утре и които считаме, че допълнително ще подобрят насоките. Едно от измененията посочва трудностите, свързани с включването на всички административни разходи във функция 5. Друго призовава за ранно публикуване на насоките и прогнозите за бюджета, за да се гарантира правилното и навременно вземане на решения. Надявам се утре моите колеги да подкрепят тези и други изменения, които имат за цел да подобрят насоките.
<P>
Надявам се също членовете на ЕП да отчетат факта, че след приемането на тези насоки ще трябва да започнем трудни дискусии относно публикуваните наскоро от Генералния секретар бюджетни прогнози. Едва тогава ще започнем да говорим за нашите приоритети и ще проведем необходимото обсъждане, за да постигнем баланс между функционирането на Парламента и запазването на разходите на възможно най-ниско равнище.
<SPEAKER ID="209" NAME="Carl Haglund" AFFILIATION="ALDE">
(SV) Г-н председател, в настоящата неблагоприятна икономическа конюнктура бюджетните въпроси са сложни и чувствителни. Насоките за бюджета за 2011 г. включват също и бюджета на Европейския парламент. Разходите във функция 5 по традиция са разпределени така, че Парламентът да получи дял под 20%.
<P>
В резултат от влизането в сила на Договора от Лисабон сега се твърди, че Парламентът трябва да получи по-голям дял от тези средства. Със сигурност има основания да се направи преглед на произтичащите от новите правомощия на Парламента нужди от повече ресурси и вече получихме повече средства за 2010 г. точно в резултат от Договора от Лисабон.
<P>
В същото време Договорът от Лисабон не може да се използва като някакъв нов вид АТМ устройство за Парламента. Необходимо е също да повишим ефективността на собствената си организация и да се опитаме да реализираме спестявания, когато е възможно, за да може чрез тях да финансираме допълнителните си нужди.
<P>
Някои хора сега призовават и за повишаване на бюджетните кредити за персонала, който подпомага дейността на членовете на Европейския парламент. Намерението със сигурност е добро, но е интересно например, че членовете от моята група почти единодушно считат, че няма спешна нужда от това и че подобно нещо не е необходимо в тези трудни икономически времена.
<P>
Насоките, които предстои да приемем днес, са добри и считам, че трябва да ги приемем като предизвикателство и да изготвим критична оценка на собствените си разходи.
<SPEAKER ID="210" NAME="Peter van Dalen" AFFILIATION="ECR">
(NL) Г-н председател, живеем в сложна финансова и икономическа обстановка. Навсякъде се затягат колани и публичните власти също трябва да контролират разходите и да правят икономии. В допълнение доверието на гражданите в Европейската политика е слабо и това буди сериозно безпокойство у мен. Във връзка с това бих искал да представя две предложения, свързани с прегледа на следващия бюджет. Първо, ние, членовете на Европейския парламент, трябва да носим същата отговорност за отчитане на общите си разходи за административни надбавки в размер на 4 200 евро месечно, каквато и за всички останали. В момента нещата не стоят така и това не е прозрачност. Освен това имам намерение да внеса изменение във връзка с това, когато обсъждаме доклада на г-н Staes по време на пленарната сесия през април.
<P>
Г-н председател, второто ми предложение се отнася до бюджетите на националните информационни бюра на Европейския парламент. Считам, че те са прекомерно раздути и трябва да бъдат съкратени с една трета за тригодишен период. Призовавам колегите си да подкрепят тези предложения. Това ще бъде знак за желанието ни за прозрачност и за намерението ни да не третираме себе си по специален начин.
<SPEAKER ID="211" NAME="Bastiaan Belder" AFFILIATION="EFD">
(NL) Г-жо председател, бюджетът за 2011 г. ни изправя лице в лице с приоритетите на Европейския съюз. В тези трудни икономически условия Съюзът трябва първо да осъзнае, че финансовите му ресурси идват от държавите-членки, на които им се налага да правят драстични съкращения. Не само държавите-членки трябва да правят съкращения. Европейският съюз също трябва да ограничи публичните си средства и да ги изразходва по-целесъобразно.
<P>
Имам въпрос по същество относно приоритета, който докладчикът дава на младежта. По правило социалните проблеми и тези, свързани с младите хора, могат да се решават много успешно от държавите-членки. Все пак бих искал да насоча вниманието ви към един въпрос, за който наистина е необходима подкрепа. В доклада се споменава за прехода от образователната система към пазара на труда. Бих искал да попитам докладчика дали предвижда да се отдели внимание и на специалните нужди на уязвимите млади хора. Тук имам предвид младите хора, израснали в домове за деца, и онези, които нямат професионална ориентация. Преди месец при посещение в България попаднах на наистина вдъхновяващ пример за това. Напълно одобрявам европейската подкрепа за подпомагане на подобни инициативи на държавите-членки, например в рамката на структурните фондове. Разчитам на вас за това.
<SPEAKER ID="212" NAME="Nick Griffin" AFFILIATION="NI">
(EN) Г-жо председател, най-важния приоритет на всеки бюджет трябва да бъде да се изразходват само собствени средства. Изразходването на чуждите средства без разрешение се нарича кражба, а не бюджетиране.
<P>
Британските данъкоплатци са ограбвани с 6,4 милиарда британски лири за директни плащания към ЕС годишно и продължават да ни отказват референдум. Вземането на тези средства без демократичен мандат не е без последици. Петдесет хиляди наши пенсионери умираха от студ тази зима, защото не можеха да си позволят да затоплят домовете си. Бомбите на талибаните убиват войниците ни, защото не можем да си позволим бронирани бойни машини, устойчиви на взрив. На хиляди жертви на рака се отказват скъпоструващи животоспасяващи лекарства. Тези 6,4 милиарда евро могат да поправят всичко това и дори ще останат средства, с които да се построят осем нови болници и 50 училища.
<P>
Трябва да има само един бюджетен приоритет и той е да се съкратят разходите и да се прекрати ограбването на британците. Пенсионерите, войниците и жертвите на рака у нас се нуждаят от тези средства повече, отколкото Европейският съюз. За вас това е бюджет, а за тях е въпрос на живот и смърт.
<SPEAKER ID="213" NAME="Salvador Garriga Polledo" AFFILIATION="PPE">
(ES) Г-жо председател, искам да поздравя г-н Левандовски, стар приятел от Парламента, който вече не седи на местата, предназначени за членовете на ЕП.
<P>
Приветствам също така връщането на традиционната система за насоки за изготвяне на бюджета. Считам, че това е нещо добро, тъй като по този начин членът на Комисията може да чуе кои са бюджетните приоритети на Парламента, преди да изготви проектобюджета.
<P>
Нещата, които г-н Левандовски чува или му предстои да чуе днес, са много по-различни от онези, които несъмнено чува всеки ден от различни страни, които се опитват да окажат натиск, за да получат по-щедър бюджет.
<P>
Засега ние в Парламента няма да оказваме натиск. Както г-н Левандовски знае, това ще стане след месец септември. На този етап просто искаме г-н Левандовски да бъде наясно с това, кои са бюджетните приоритети на Парламента, а именно с нашите предложения.
<P>
Нови предизвикателства за 2011 г. възникват всеки ден. Вече имаме ново напрежение в категория четири, където имаме много ограничен марж, който ще бъде допълнително намален от необходимостта да се включи Стратегията за Балтийско море.
<P>
Ще има напрежение и по отношение на селското стопанство не само защото този път използваме процедурата за съвместно вземане на решения, но преди всичко защото възнамеряваме да я използваме чрез Парламента и няма да се съгласим да се съкрати допълнително бюджетът за селско стопанство, за да се финансират други области. Ще трябва, разбира се, да решим и щекотливия въпрос с функция пет - административни разходи и по-голяма прозрачност.
<P>
И още нещо. Парламентът е готов да спести средства както от бюджета на ЕС, така и от своя бюджет. Това, което политическите групи няма да приемат, е да се примирят с демагогията на някои хора, които се опитват да провеждат собствена политика.
<SPEAKER ID="214" NAME="Göran Färm" AFFILIATION="S&amp;D">
(SV) Госпожи и господа, бих искал да поздравя нашия бивш уважаван колега, г-н Януш Левандовски. Ще коментирам накратко двата доклада.
<P>
Първо, бих искал да благодаря на г-жа Jędrzejewska, която е изготвила отличен доклад. Ние в групата на Прогресивния алианс на социалистите и демократите в Европейския парламент внесохме някои важни според нас изменения в два параграфа.
<P>
Първо, трябва да бъде ясно, че изменението на климата все още е основен приоритет. Не трябва да губим инерция по този въпрос в резултат от неуспеха на срещата в Копенхаген. Вместо това трябва да работим усърдно, за да изпълним собствената си задача, а именно да намерим решение на проблема с финансирането.
<P>
Второ, що се отнася до стратегията "Европа 2020", необходимо е Съюзът да инвестира във и да подобри приложението й. Трябва да се борим активно за развитието на икономиката и за амбициозна социална програма, а това са области на политиката, които имат нужда от повече средства.
<P>
Наред с другото, необходимо е да изпратим ясно послание до държавите-членки и Съвета, че ще трябва да се преразгледат бюджетните тавани за следващите три години, особено във функция 1 от бюджета, посветена на растеж и заетост.
<P>
Когато става въпрос за бюджета на Парламента, дори и да имаме големи нужди, трябва да отчитаме икономическата ситуация и да си наложим големи ограничения. Трябва да укрепим Парламента и най-вече възможностите на политическите групи да изпълнят изискванията на Договора от Лисабон. Във всички други отношения обаче трябва да търсим начини за реализиране на спестявания и повишаване на ефективността. Това важи най-вече за функция 5 от бюджета, посветена на администрацията, която е сериозно раздута. Наскоро обсъдихме новата Служба за външна дейност например, за която със сигурност ще са нужни допълнителни ресурси.
<P>
Трябва да се съсредоточим върху основните задачи на Парламента и да наложим значителни ограничения за всичко останало.
<SPEAKER ID="215" NAME="Geoffrey Van Orden" AFFILIATION="ECR">
(EN) Г-н председател, във време на икономическо напрежение и изправени пред съкращения на публичните разходи във всички европейски държави, всички институции на ЕС трябва да се стремят към ограничаване на разходите и разточителството.
<P>
Парламентът пръв трябва да даде пример. Вместо да го направи, той продължава по същия егоистичен начин непрекъснато да увеличава разходите и броя на персонала, без да се замисля за ограничения. Във всички организации новите приоритети ще се посрещнат чрез съкращаване на други разходи, но както изглежда, това не важи за Парламента. Членовете на Европейския парламент носят товара на укорите на обществеността, но разходите се дължат предимно на прекалената бюрокрация, ненужния излишък и излишните сгради.
<P>
Как е възможно да продължавате да оправдавате годишен бюджет за самореклама на Парламента в размер на 94 милиона британски лири, като осем милиона се изразходват за ненужната интернет телевизия - Europarl TV, и този абсурден проект "Дом на европейската история" на стойност 2 милиона британски лири? Смехотворно е, че поддържате така наречените информационни бюра във всяка държава-членка и това ни коства 40 милиона британски лири годишно, когато работата на 736 членове на Европейския парламент е да отговарят на всички въпроси на избирателите.
<P>
Скандално е и това, че Парламентът все още не е поискал от държавите-членки да се прекрати този цирк в Страсбург веднъж за винаги. Трябва да изпратим ясно послание към нашите правителства по този въпрос и да спестим 200 милиона годишно.
<SPEAKER ID="216" NAME="Ingeborg Gräßle" AFFILIATION="PPE">
(DE) Г-н председател, г-н член на Комисията, госпожи и господа, ще започна с бюджета на Комисията. Европейската служба за външна дейност е нещо, към което проявявам особен интерес. Тя обаче все още не е включена в бюджета, който г-н Левандовски скоро трябва да представи. Въпросът, колко ще струва това, е от ключово значение за нас. Подкрепям идеята да включим тази служба към Комисията, където й е мястото. Едно нещо е ясно. Това, което се случва в службата, ще има важни последици за бюджета, включително във връзка с многогодишните програми. Не можем да имаме администриране на многогодишните програми извън рамките на Комисията. Не можем да позволим подобно нещо при никакви обстоятелства.
<P>
Изборът ни на правна формулировка за тази служба ще бъде много важен, тъй като това ще има преки последици за бюджета. Поради тази причина най-интересното във връзка с този бюджет е какво не включва. Много се надяваме г-н Левандовски скоро да може да ни запознае с цифрите, за да добием представа колко ще струва цялото начинание. През 2011 г., това поне вече е ясно, областите, в които ще имаме най-големи разходи, включително за тази служба, които са най-вече в бюджетните редове за администрацията, са областите, в които имаме най-ограничени възможности за маневриране. Всичко се отчита, до последния цент. Ето защо подкрепям незабавното преразглеждане на Правилника за длъжностните лица, за да потърсим начини за реализиране на спестявания. Имам предложение във връзка със специалния отпуск за служители и асистенти, работещи в държавите-членки, за който пътуването до дома в специален отпуск се осъществява чрез железниците. Базата за пътуване с железниците трябва да се премахне и вместо това да се постави акцент върху самолетните билети и продължителността на полета.
<P>
Връщам се на темата за бюджета на Парламента. Всеки, който работи в Парламента, а за съжаление това не може да се каже за всички негови членове, има нужда от служители. Ето защо бих искал специално да призова да си осигурим подходящите средства, за да осъществяваме дейността си. Не считам обаче за уместно да се свързва това с въпроса за сградите, защото ние имаме също избирателни райони и можем да сключваме договори за услуги. Нека Бюрото да прояви тази любезност и да не безпокои членовете на Парламента по този въпрос.
<P>
Имам още едно искане. Председателят на Европейския съвет все още не включен в бюджета. Би било добре да признаем съществуването му и в бюджета.
<SPEAKER ID="217" NAME="Martin Ehrenhauser" AFFILIATION="NI">
(DE) Г-н председател, имаме нужда от различен Европейски съюз и различен бюджет за Европейския съюз. Считам, че трябва да имаме смелост да вземем големи решения. Със сигурност не трябва навлизаме в най-малките технически подробности.
<P>
Бих искал да кажа три неща за бюджета на Европейския съюз. Първо, когато става въпрос за бюджета на ЕС, е необходима прозрачност например за това, колко високи ще бъдат административните разходи. Сегашният бюджет на ЕС не предоставя реална информация за това.
<P>
Второто нещо, на което искам да се спра, са спестяванията. Много е лесно да се спестят милиарди в бюджета на ЕС, без да се понижава качеството на услугите, предлагани от институциите на Европейския съюз. Например бихме могли да закрием голям брой от агенциите на ЕС. След това можем да сторим същото и с второто седалище в Страсбург. Може би трябва да обсъдим целесъобразността на съществуването на органи, които нямат област на компетентност, като Комитета на регионите и Икономическия и социален комитет.
<P>
Трето, как се изразходват средствата? Те трябва да бъдат давани или връщани там, откъдето идват, а именно от данъкоплатците. Разбира се, трябва също така да ги използваме, за да подкрепяме разумни проекти - имам предвид например една истинска стажантска програма, като Еразъм. Считам, че ни е нужна смелост. Би било добре да отчетем това.
<SPEAKER ID="218" NAME="Czesław Adam Siekierski" AFFILIATION="PPE">
(PL) След влизането в сила на Договора от Лисабон Европейският парламент получи значителни допълнителни правомощия. Настъпи моментът решенията за това, как да се изразходват средствата от хазните на ЕС, да се вземат съвместно. За да заработи този механизъм обаче, е нужно и време. Със сигурност тази и следващите няколко години ще бъдат решаващи за установяването на окончателната форма на новата бюджетна процедура. Разработването на процедура, която да съответства в най-голяма степен на разпоредбите на новия Договор, е възможно само ако Парламентът, Съветът и Комисията работят съвместно като партньори.
<P>
Присъединявам се към призива да се увеличи бюджетът на Общността с оглед на новите отговорности за Парламента след влизането в сила на Договора от Лисабон. Няма съмнение, че за да изпълнява функциите си ефективно, Парламентът се нуждае от подходящи средства. Отговорността на Парламента нараства и поради това ние, като негови членове, се нуждаем от повече консултации, експертни становища и подкрепа от различни професионалисти, а някой трябва да плати за това.
<P>
Друг приоритет, представен в доклада и заслужаващ пълната ни подкрепа, е необходимостта от повече инвестиции в младежта и съответно в образованието, което е основата на модерното новаторско общество. Европа все още изостава в технологичната надпревара със САЩ, Япония и други нови световни сили. Това със сигурност може да бъде променено, но са необходими значителни инвестиции.
<P>
Като част от борбата с бедността трябва да финансираме програми, като свободното разпределяне на хранителни продукти между най-бедните. Необходимо е да разработим програми като тези, с които се предлага мляко и плодове в училищата. Не трябва да толерираме недохранването сред децата и младите хора предвид това, колко много се говори за образование и икономика, основана на знанието.
<P>
В момента се разработва стратегия за икономически растеж на Съюза за следващите 10 години ("Европа 2020"). Във връзка с това е необходимо да се вземат предвид разходите, които ще се натрупат в резултат от тази стратегия, и това трябва да се направи сега, когато сме на етап, в който формираме бюджетът. За да бъде успешна стратегията, са необходими повече инвестиции за сближаване на регионално и европейско равнище, насърчаване на заетостта и преодоляване на последиците от кризата.
<P>
Накрая бих искал да благодаря на уважаемата г-жа Jędrzejewska, за съдържателния и новаторски подход за определяне на приоритетите за бюджета за 2012 г. (2011 г.).
<SPEAKER ID="219" NAME="Maria Da Graça Carvalho" AFFILIATION="PPE">
(PT) Младите хора, науката и иновациите са в центъра на приоритетите за следващия бюджет на Европейския съюз. Инвестициите в младите хора са инвестиции в бъдещето. Образованието, професионалната квалификация и преходът от образователната система към пазара на труда са във фокуса на вниманието на този бюджет.
<P>
Безработицата засяга все по-сериозно образованите млади хора. Ето защо считам, че програмата за мобилност "Еразъм Първо работно място" е стратегически ангажимент за бъдещето, защото тя установява ясна връзка между образователната система и пазара на труда. Предложението за създаване на програмата "Еразъм Първо работно място", което представихме с г-н Fernandes, се базира на следните принципи: първо, допълнително финансиране за съществуващите програми в областта на образованието, науката, професионалната квалификация и иновациите, и второ, във всеки случай ще има компонент за повишаване на професионалната квалификация и компонент, в който стажантът ще има договор с новаторско европейско дружество и ще бъде съфинансиран от европейския бюджет.
<P>
От другите приоритети на бюджета бих отличила областите на научни изследвания, иновации и програмата за цифровите технологии. Бюджетът също така се концентрира върху усилията за подпомагане на разработването на екологосъобразните и новаторски технологии, като така допринася съществено за икономическото възстановяване и дава тласък за развитие на малките и средните предприятия. Ангажиментът към младите хора, иновациите и науката е ключът към това, Европа да възвърне позицията си на световен лидер.
<SPEAKER ID="220" NAME="Piotr Borys" AFFILIATION="PPE">
(PL) Г-н председател, г-н Левандовски, г-жо Jędrzejewska, преди всичко бих искал да поздравя докладчика за чудесния доклад. Разбира се, икономическата ситуация в Европейския съюз все още е незадоволителна, но докладът до голяма степен ни посочва как да създадем европейска добавена стойност.
<P>
Считам, че отделянето на специално внимание на младежта в средно- и дългосрочните приоритети е отлична идея, която би могла да помогне за решаване на проблемите ни. Насърчаването на тенденции, свързани с иновациите, и поставянето на акцент върху програмата за цифровите технологии са добри примери за бързото развитие на Европейския съюз. Подкрепата за малките и средните предприятия, особено в най-слабо развитите региони, също представлява интерес.
<P>
Що се отнася до мобилността обаче, си заслужава да се подчертае, че във връзка с политиката на инвестиции в Трансевропейската мрежа за транспорт ще възникнат въпроси относно транспорта. Считам, че инвестициите в младите хора са от решаващо значение и бих искал да благодаря и на комисията по култура и образование за всички усилия, посветени на това, да се подкрепят мерките, свързани с инвестициите в младите хора.
<SPEAKER ID="221" NAME="Silvia-Adriana Ţicău" AFFILIATION="S&amp;D">
(RO) Бюджетът за 2011 г. трябва да вземе предвид новите правомощия на Европейския съюз, както и последиците от икономическата и финансовата криза. Наш приоритет трябва да бъде запазването на съществуващите и създаване на нови работни места.
<P>
Считам, че Европейският съюз трябва да инвестира в интелигентна и амбициозна промишлена политика. Фактът, че през 2010 г. само 14% от БВП се дължат на промишлеността в най-развитите държави-членки, е неприемлив.
<P>
Ето защо при формиране на бюджета за 2011 г. трябва да се преосмислят бюджетните приоритети - задача, която държавите-членки могат да изпълнят единствено през 2010 г., по време на средносрочния преглед на финансовите перспективи за периода 2007-2013 г.
<P>
Приоритетите трябва да се концентрират върху транспортната инфраструктура, енергийната ефективност, промишлената политика и изследванията, селското стопанство, образованието и здравеопазването. Очакваме през тази година Комисията да представи твърдо предложение за учредяване на европейски фонд, посветен специално на развитието на транспортна инфраструктура, а приносът на ЕС към тази инициатива да бъде отразен в бюджета за 2011 г.
<SPEAKER ID="222" NAME="João Ferreira" AFFILIATION="GUE/NGL">
(PT) Икономическата и социалната ситуация в ЕС налага да се направят значителни промени по отношение на приоритетите за 2011 г. в сравнение с водещите приоритети за другите бюджети, включително настоящия бюджет за 2010 г. Бюджетът трябва да бъде в услуга на политики, различни от онези, в резултат на които 23 милиона души загубиха работните си места, а 85 милиона души са на прага на бедността.
<P>
Целите на многогодишната финансова рамка, която намалява структурните фондове до 0,37% от брутния национален доход на ЕС, трябва да бъдат преразгледани, тъй като това означава съкращения на социалните програми и програмите за околната среда, и в областта на изследванията, образованието и културата.
<P>
Бъдещите бюджети трябва да бъдат инструмент в услуга на икономическото и социалното сближаване, а не просто текст към договорите. Те трябва да бъдат средство за постигане на пълна заетост с права, инвестиции в обществени услуги, опазване на околната среда, сътрудничество и мир, а не инструмент за комерсиализиране на все повече аспекти от социалния живот, свободи, липса на сигурност за работните места, структурна безработица, външна намеса и война. Смисълът на промените, които внесохме към доклада, е да се покаже, че има алтернатива, която не само е възможна, но и необходима.
<SPEAKER ID="223" NAME="Franz Obermayr" AFFILIATION="NI">
(DE) Г-н председател, бих искал да се спра на функция 5, и по-конкретно на стратегията за сградния фонд. Средно- и дългосрочна стратегия за сградния фонд е важна. Тя трябва да бъде екологосъобразна, енергийноефективна и най-вече рентабилна. Нуждаем се и от открито обсъждане на въпроса, доколко е разумно да имаме три сгради за работа на Европейския парламент. Едва ли бихме могли да оправдаем ужасяващият размер на разходите за тези сгради пред гражданите и данъкоплатците на ЕС, особено по време на икономическа криза. Време е да изготвим подробен анализ на разходите, който да бъде достъпен за всеки гражданин на ЕС.
<P>
Ето защо Европейският парламент трябва да има само едно седалище и лично аз бих предпочел то да е в Страсбург заради историческата и социокултурната му роля, и по-конкретно заради факта, че Брюксел затъва в престъпления, в някои части на града цари анархия, а полицията се е предала. Дори политиците на общинско ниво, като кмета Фреди Тилеманс, признават това.
<SPEAKER ID="224" NAME="Elena Băsescu" AFFILIATION="PPE">
(RO) Настоявам бюджетът на Европейския съюз за 2011 г. да подкрепи и застъпи по-широко политиката за младежта. Младите хора трябва да получат подкрепа на равнище ЕС и на национално равнище.
<P>
Във връзка с това един от проектите, използван от румънското правителство за подпомагане на младите хора, е изграждането на 100 000 жилища за тях през следващите три години.
<P>
В същото време одобрявам целта на Европейската комисия да даде стипендии в размер на 3 милиона евро на студенти до 2020 г. Изключително важно е обаче да се увеличи финансирането и за стипендиите по програмата Еразъм Мундус. Това ще позволи на още повече студенти и изследователи от трети страни, в случая имам предвид Република Молдова, също да учат в Европейския съюз.
<P>
Като млад член на Европейския парламент подкрепям инициативата Еразъм, която е първото работно място, осигуряващо на младите хора достъп до пазара на труда.
<P>
Накрая бих искала да благодаря на Европейската комисия за бързината, с която одобри финансирането за четири енергийни проекта, в които участва и Румъния.
<SPEAKER ID="225" NAME="Zigmantas Balčytis" AFFILIATION="S&amp;D">
(LT) Предвид сложната икономическа обстановка в държавите-членки е необходимо да отделим повече внимание на бюджета за следващата година. Запазването и създаването на нови работни места заслужават най-сериозно внимание. За това ще спомогне подкрепата за и насърчаването на малките и средните предприятия, тъй като те наемат най-голям процент от гражданите на Европейския съюз. Мерките за финансова подкрепа трябва да бъдат по-гъвкави и по-достъпни, за да могат новоучредените дружества или онези, които изпитват трудности, да оцелеят. Не трябва да забравяме и областите, които носят добавена стойност не само за отделните държави-членки, но и за Общността като цяло. Сред тези области можем да споменем транспорта, чийто приоритет трябва да бъде създаване на устойчиви и безопасни транспортни системи и разработване на трансевропейски мрежи. Сред приоритетите на бюджета за 2011 г. трябва да остане и подходящото финансиране за проекти за изграждане на енергийни връзки.
<SPEAKER ID="226" NAME="Януш Левандовски" LANGUAGE="EN">
Г-н председател, бих искал да благодаря на членовете на Европейския парламент за коментарите, които задълбочиха и обогатиха разбирането ми за приоритетите на Парламента за 2011 г. Докато слушах разискването, а тази вечер имам нагласата да изслушвам, ми стана ясно, че много от ораторите подчертаха, че формираме бюджета за 2011 г. при извънредните условия след кризата в Европа, като много държави се борят с истински фискални предизвикателства. Това наистина оказва натиск върху начина, по който ще изглежда бюджетът, и върху разумното управление и прозрачността на бюджета, както стана ясно от изказванията на г-н Van Orden, г-н Berman, г-н Fernandes, г-н Haglund, но при наличието на оскъдни ресурси наистина се налага правилно да определим приоритетите.
<P>
Усещането ми след разискването е, че младежта, т.е. функция 3б, на която докладчикът отделя повече внимание, има подкрепата на по-младите и по-възрастните членове на Парламента и изглежда, че според мнозинството този приоритет за 2011 г. е правилно определен. Това, от което наистина има нужда, е качество и добро изпълнение на бюджета и ние - например г-н Godmanis и г-н Surján - веднага мислим за сближаване. Да, регистрираното през 2009-2010 г. равнище е ниско. Трябва да постигнем бърз напредък, както и по отношение на антикризисните мерки. Имаме също така неизпълнение по отношение на научноизследователската дейност и следователно е необходим по-практичен финансов регламент, който трябва да оповестим в края на периода от май до юни тази година.
<P>
Докато слушах разискването, разбрах, че Парламентът се безпокои, че възможностите за маневриране в рамките на бюджета са много ограничени. Г-н Salvador Garriga Polledo, г-н Färm и други подчертаха това, като заключението беше, че е необходима повече гъвкавост в процеса на формиране и при изпълнението на бюджета и мога единствено да кажа, че и аз го споделям.
<P>
Както обикновено, г-жа Ingeborg Grässle е права, като казва, че все още не е включен никакъв бюджет за Службата за външна дейност, но за да изготвите такъв, са ви нужни данни. Все още не разполагаме с цифри, а без тях е много трудно да се определи бюджет. Разбира се, това трябва да се случи тази година, ако искаме Службата за външна дейност да започне да функционира.
<P>
С нетърпение очаквам утрешното обсъждане на неформалната тристранна среща, след която ще можем да започнем истинското разискване. Да се надяваме на плодотворна процедура по съгласуване във връзка с измеренията на бюджета за 2011 г.
<SPEAKER ID="228" NAME="Sidonia Elżbieta Jędrzejewska" LANGUAGE="PL">
Г-жо председател, г-н Левандовски, госпожи и господа, изслушах изказванията ви с огромен интерес и преди всичко бих искала да кажа, че съм изключително доволна, че приоритетът, свързан с основната промяна в сравнение с бюджета за 2010 г., приоритетът за младежта, който предложих и комисията по бюджети одобри, срещна и вашата подкрепа и интерес. Това ме радва и мотивира.
<P>
Бих желала, разбира се, още веднъж да подчертая, както беше отбелязано и по време на обсъждането, че имаме много малко възможности за маневриране. Това означава, че има още по-сериозна причина да приканваме Европейската комисия да покаже амбиция, въображение и смелост, като започне преглед и евентуално преразглеждане на Многогодишната финансова рамка. Както знаете, 2011 г. е петата година от Многогодишната финансова рамка. Със сигурност трябва да сме научили нещо за последните четири години и петата несъмнено трябва да бъде по-добра.
<P>
Разбира се, ясно е, че се борим с финансова и икономическа криза, която очевидно има различни измерения в отделните държави. В някои държави се наблюдават признаци на излизане от кризата, но това не променя факта, че трябва да бъдем амбициозни, особено ако погледнем бюджета на Европейската общност и видим, че средствата, посветени на иновации, изследвания, младеж, реализация на общия пазар и реализация на свободите на общия пазар всъщност са малка част от бюджета на Общността. Следователно считам, че икономиите, които правим, не следва по никакъв начин да засегнат тази част от бюджета на Европейския съюз.
<P>
Много от вас казаха нещо, с което съм съгласна, а именно, че младите хора са бъдещето на Европейския съюз. Аз обаче искам да добавя, че те не са само бъдещето, а и настоящето, защото те са живи, тук и сега. Днес получават образованието си, днес си търсят работа. Младите хора не са само нашето бъдеще, те са и нашето настояще. Инвестициите в тях са инвестиции не само в това, какво ще се случи един ден, но и в това, което се случва тук и сега. Не бива да забравяме това.
<P>
Бих искала да кажа няколко думи в този ред на мисли за бюджета на Европейския съюз. Не става въпрос само за младежта, но и за по-широко разбиране, което включва въпроси, свързани с младите хора, както и с образованието и професионалната квалификация в по-далечна перспектива. Считам, че тук европейските измерения за добавена стойност са много ясни. Не бива да забравяме обаче, че функционираме в обединена Европа, където мобилността на мисълта и мобилността на хората всъщност са едни от най-важните ценности и трябва да продължим да се грижим за нея.
<P>
Бих искала да кажа няколко думи, за да обобщя разискването относно бюджета на Европейския парламент. Вярно е, че днес се явявам вместо друг докладчик, но ще си позволя да кажа няколко думи, за да подчертая нещо, което вече се съдържа в доклада на комисията по бюджети, а именно че е важно, разбира се, винаги да мислим за икономии и за това, дали разходите, които се извършват, са оправдани и най-целесъобразни. Този процес на размисъл е непрекъснат, отнася се за всички ни и със сигурност може да се види в доклада относно Европейския парламент.
<P>
Силно се надявам разискването, което се провежда в този късен час, за вас да не е било загуба на време. Надявам се г-н Левандовски да се вслуша във всичко, което беше казано тук, и да не е забравил, че неотдавна той беше член на този Парламент, както и че разискването ще намери отражение в проектобюджета, който Европейската комисия е обещала да представи на 27 април. С удоволствие бих повтаряла всичко това цялата пролет и чак до есента, но все пак бих се радвала, ако някои от направените вече предложения сега бъдат включени в проекта на Европейската комисия, за да не се налага в крайна сметка да повтарям всичко постоянно. Благодаря ви за вниманието още веднъж.
<SPEAKER ID="229" NAME="Председател">
Общото разискване приключи.
<P>
Гласуването ще се състои утре.
<P>
Писмени изявления (член 149)
<SPEAKER ID="230" NAME="Edit Herczog  " LANGUAGE="EN">
Преди всичко искам да припомня, че въпреки факта, че ЕС успя да реагира колективно на финансовата и икономическа криза, приемайки Европейския план за икономическо възстановяване, като цяло икономическата ситуация в ЕС е незадоволителна. В насоките за формиране на бюджета за 2011 г. неизбежно трябва да се включат следните приоритети: изпълнението на Седмата рамкова програма с краен срок през 2011 г., което следва да бъде стриктно наблюдавано; развитието на новосъздадената европейска космическа политика и насърчаване на научния и технологичен напредък чрез подкрепа за модерните технологии и устойчиво развитие; предизвикателствата, свързани с устойчивата енергия, и борбата с изменението на климата, които също трябва да бъдат отразени в приоритетите на бюджета на ЕС. За тези приоритети ще са необходими допълнителни бюджетни ресурси, особено за финансирането на Международната организация по термоядрена енергия (ITER) и Европейския стратегически план за енергийни технологии, както и за насърчаване на енегийната ефективност; значението на проекта Галилео, програмата за глобален мониторинг на околната среда и сигурността GMES и Европейския институт за иновации и технологии; правилното изпълнение и оценка на текущите пилотни проекти и подготвителните дейности също трябва да бъдат приоритет.
<P>
Вярвам, че тези ключови въпроси ще бъдат взети предвид по подходящ начин по време на предстоящата бюджетна процедура за 2011 г.
<SPEAKER ID="997" NAME="Cătălin Sorin Ivan  " LANGUAGE="RO">
Тази година бюджетната процедура ще претърпи най-голямата реформа от въвеждането на Многогодишната финансова рамка през 1988 г. В процеса на реформиране на бюджетната процедура, строго погледнато, цялата бюджетна рамка ще трябва да бъде адаптирана към новите институционални реалности, въведени от Договора от Лисабон, и най-вече към Европейската служба за външна дейност. Считам обаче, че основната цел на бъдещия бюджет ще е да подпомага политиките, предвидени в новата стратегия "Европа 2020". Този проект има шанс да успее само ако осигурим необходимото финансиране. В противен случай и това начинание ще приключи като предишното - Лисабонската стратегия, т.е далеч от постигане на целите, заложени в нея. Във връзка с това споделям гледната точка на докладчика и подчертавам значението на политиките, насочени към младите хора, образованието, изследванията и иновациите. Считам, че те са крайъгълните камъни, върху които ще трябва да изградим бюджета за 2011 г. и виждането си за бъдещето.
<SPEAKER ID="231" NAME="Jarosław Kalinowski  " LANGUAGE="PL">
Бюджетът на Европейския съюз за 2011 г. трябва да подкрепи недвусмислено основните тенденции в стратегията на Общността за следващото десетилетие. Сред тях са технологични иновации, устойчиво развитие, борба с изменението на климата и грижа за биоразнообразието.
<P>
Подкрепата за развитието на образователните системи, с помощта на инвестиции в интердисциплинарни области, е напълно оправдана. Средствата трябва да се инвестират в предприятия, които гарантират, че висшистите ще намерят работа. Ако не подкрепим младежта днес, ще се изправим пред мрачната прогноза за забавен икономически растеж, а може би и за друга криза.
<P>
Не е необходимо да ни се напомня необходимостта от интензивно развитие в сектора на информационните технологии или че трябва да осигурим на гражданите си достъп до цифрови технологии. Това ще улесни образованието в областта на информационните технологии и достъпа до информация, особено за хората, които живеят в селските райони.
<SPEAKER ID="232" NAME="Petru Constantin Luhan  " LANGUAGE="RO">
Бих искал да добавя своите коментари относно към тези, направени от докладчика и уважаемите членове на ЕП по време на разискването относно приоритетите за бюджета за 2011 г. Както беше обявено и от Европейската комисия през януари, в момента се разработват амбициозни планове за проекта Галилео. Първите услуги, предлагани от системата - отворената услуга, публично регулираната услуга и услугата за помощ и спасителни действия - ще бъдат факт в началото на 2014 г. Тестовете на услугата за безопасност на живота и търговската услуга също ще започнат през 2014 г. Позволете ми да ви напомня, че Галилео има решаващо значение за бъдещето на високотехнологичната промишленост в Европа. Ще създаде нови пазари и ще даде възможност Европа да се превърне в световен конкурент в областта на технологиите. До този момент политиката за трансевропейските транспортни проекти TEN-T подпомага подготовката на този основен европейски проект и веднага след като той започне да функционира, транспортната инфраструктура ще може да се използва много по-ефективно. В заключение бих искал да кажа, че според мен за да може амбициозният проект Галилео да се реализира в бъдеще, той трябва да получи достатъчно средства от бюджета на Европейския съюз.
<SPEAKER ID="996" NAME="Marian-Jean Marinescu  " LANGUAGE="RO">
Обстоятелствата, при които ще се приемат бюджетите за 2010 г. и 2011 г., са извънредни и представляват истинско предизвикателство. Поради тези причини трябва да се намери идеалното решение за успешното прилагане на Договора от Лисабон, което само по себе си е огромно финансово предизвикателство. Трябва да се намерят и решения, насочени към смекчаване на последиците от финансовата криза, които все още се усещат в много държави-членки. Парламентът трябва да се ангажира с открита дискусия за тавана на функция 5 за 2011 г. Трябва да открием баланса между финансирането за всички изисквания и поддържането на бюджетна дисциплина, дори това да означава да ограничим разходите с цел да се съобразим с Многогодишната финансова рамка. Първо, необходимо е да стандартизираме административните разходи, като ги включим само в тази функция и проведем адекватен, реалистичен преглед на тавана за разходите. Преди всичко от изключително значение е да се установи междуинституционално сътрудничество, за да се насърчи обменът на добри практики и да продължим да търсим възможности за повишаване на ефективността им. В допълнение трябва да се отдели особено внимание на наблюдението и анализа на някои области с преки последици за бюджета и да се определят всички начини за разпределяне и спестяване на ресурсите.
<SPEAKER ID="995" NAME="Bogusław Sonik  " LANGUAGE="PL">
Работата по бюджета за 2011 г. вече започна. Един от предметите на разискване е възможността Парламентът да направи изменения на финансовите перспективи за периода 2007-2013 г. в области като "конкурентоспособност и сближаване за растеж и заетост". Освен това в момента работим по стратегията "Европа 2020", която трябва да се концентрира върху насърчаване на иновациите, подпомагане на предприятията и инвестиции в наука, нови технологии и регионално развитие. Бих искал да обърна специално внимание на въпроса за икономическото, социално и териториално сближаване, които са ключът за гарантиране на траен икономически растеж в ЕС и за пълна интеграция на държавите-членки. Член 174 от Договора от Лисабон посочва политиката по отношение на планинските райони като особен вид регионална политика, наред с островните и трансграничните райони. За да насърчи хармоничното си развитие. Съюзът ще продължи да осъществява инициативи за укрепване на икономическото, социалното и териториалното сближаване. По-конкретно трябва да се акцентира върху намаляването на неравенствата между нивата на развитие на регионите, които се характеризират със специфични природни и географски условия. Планинските и предпланинските райони са почти 40% от територията на ЕС и се населяват от близо 20% от гражданите на Европейския съюз. Специфичните икономически и пространствени проблеми на планинските райони налагат въвеждането на наднационални нормативни актове, определящи целите и принципите за провеждане на специфична политика за планинските райони в държавите-членки и, още по-важно, налагат осигуряването на подходящо ниво на финансиране за проекти и програми в тези райони. Считам, че финансовата подкрепа за планинските райони трябва да се включи в новите финансови перспективи и в стратегията "Европа 2020".
<SPEAKER ID="233" NAME="Iuliu Winkler" AFFILIATION="PPE">
в писмена форма. - (HU) Следващата година ще бъде първата година от прилагането на стратегията "Европа 2020", което би могло да бъде нов етап от развитието на Европейския съюз. В резултат на това бюджетът за 2011 г. ще бъде изключително важен от гледна точка на финансовото планиране за следващите години. Бюджетните приоритети трябва да съдържат отговора на Европейския съюз на предизвикателствата на глобалната криза. От тази гледна точка стратегията "Европа 2020" е ключов фактор. Приоритетите, включени в предложението за бюджет за 2011 г. обаче, не могат да доведат до изменение на основните политики на Европейския съюз. В бъдеще трябва да се отделя особено внимание на политиката за сближаване и структурната политика, както и на селскостопанската политика. Необходимо е също да се оказва подкрепа на малките и средните предприятия, тъй като от тях зависи дали Европа ще се превърне в устойчива и конкурентна икономика. Не трябва дори за миг да забравяме факта, че изброените политики са израз на солидарността, която е фундаментална ценност на европейската интеграция.
