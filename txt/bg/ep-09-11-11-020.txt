<CHAPTER ID="020">
Списък на третите страни, чиито граждани подлежат на или са освободени от изискване за виза за преминаване на външните граници на държавите-членки (разискване) 
<SPEAKER ID="231" NAME="Председател">
Следващата точка е докладът на Tanja Fajon, от името на комисията по граждански свободи, правосъдие и вътрешни работи, относно предложението за регламент на Съвета за изменение на Регламент (ЕО) № 539/2001 за определяне на третите страни, чиито граждани трябва да притежават виза, когато преминават външните граници на държавите-членки, както и тези, чиито граждани са освободени от това изискване - C7-0112/2009 -.
<SPEAKER ID="232" NAME="Tanja Fajon" LANGUAGE="SL">
Г-жо председател, госпожи и господа, г-н Баро, и всички присъстващи тук днес, Европейският парламент категорично подкрепя премахването на визовия режим за всички държави от Западните Балкани. Това е и основната идея, която ни ръководи по време на подготовката на доклада. Искам да изкажа моите благодарности към докладчиците в сянка и членовете на ЕП, тъй като без тяхната подкрепа нямаше да мога да постигна този резултат. Също така искам да благодаря на Съвета и Комисията за техните усилия, които ще поставят здрави основи за бъдещото сътрудничество в тази област, особено след подписването на Договора от Лисабон, тъй като това ще позволи на Парламента да приеме всички необходими мерки по отношение на процедурата на съвместно вземане на решение.
<P>
Гражданите от Западните Балкани твърде дълго са изолирани от визовия режим. Днес те имат по-малко права по отношение на свободното пътуване, отколкото по времето на бивша Югославия. Това, което младежите от държавите от Западните Балкани знаят днес за Европа или Америка, е научено от телевизията и интернет. Аз съм от Словения и си спомням, че всъщност словенското председателство поде инициативата за либерализирането на визовия режим в началото на 2008 г. - пет години след подписването на Солунския дневен ред, който гарантира недвусмислена европейска перспектива за населението на Западните Балкани.
<P>
С радост приветствам предложението на Комисията за премахването на изискването за виза за Македония, Сърбия и Черна гора. Поздравявам Словения за инициативата, която получи категорична подкрепа от държавите-членки и позволява на гражданите на тези държави да пътуват свободно в страните от Шенгенската зона след 19 декември. Първи януари 2010 г. ще наложи трудности в логистичен план, тъй като почивните дни около Коледа и Нова година са времето, когато много граждани от въпросните държави искат да пътуват, за да се видят със своите близки, живеещи в държавите-членки.
<P>
Премахването на визите ще има огромен принос към процесите на регионално сътрудничество и преодоляването на етническото разделение. Освен това ще подпомогне изграждането на културни, социални, икономически и политически мостове.
<P>
Госпожи и господа, премахването на визите в трите държави, които споменах, е много позитивен ход в правилната посока. Все пак трябва да отбележа, че на държавите, които бяха пропуснати в рамковото споразумение за премахване на визите, трябва да бъде позволено да се присъединят възможно най-скоро или веднага щом са готови. Естествено говоря за Босна и Херцеговина и Албания. Не можем да позволим те да стават все по-изолирани във време, когато съседите им се радват на възможността да пътуват неограничено в Европейския съюз.
<P>
Разбира се, те трябва да бъдат подготвени за премахването на визите, като не става дума да занижим критериите си. Това, което искаме да направим, е да изпратим ясно послание на гражданите на Босна и Херцеговина и Албания. Очакваме ви - трябва да подканите вашите правителства да изпълнят своята част от сделката. Ние, от своя страна, ще направим всичко необходимо, което е по силите ни, за да няма закъснение от страна на Европейския съюз при взимането на решение. Мога спокойно да кажа, че този подход се радва на широката подкрепа на две комисии - комисията по външни работи и комисията по граждански свободи, правосъдие и вътрешни работи - главната комисия, в която участвам.
<P>
Ще добавя също така, че след гласуването утре, ще поискам думата, за да направя специално политическо изявление, общо изявление на Парламента и Съвета, което категорично подкрепя премахването на изискването за виза за всички държави от Западните Балкани. В това изявление, което ще бъде подложено на отделно гласуване утре, заедно ще изкажем приветствие по повод 19 декември - датата, на която изискването за виза ще бъде премахнато за Македония, Сърбия и Черна гора. Също така ще призовем Европейската комисия да подготви възможно най-скоро предложение за премахване на изискването за виза за Босна и Херцеговина и Албания, щом като те изпълнят съответните критерии. Ние, от своя страна, поемаме задължението да се заемем с предложението по реда на бързото производство. Искам да поставим точна дата за премахването на изискванията за виза за Босна и Херцеговина и Албания, въпреки че съзнавам специфичното естество на процедурата. Надявам се, че лятото на 2010 г. ще докаже, че е реалистичен срок за премахването на изискването за виза за двете държави.
<P>
В заключение, не бива да забравяме и Косово, ако не искаме да се превърне в тъмно петно на картата...
<P>
(Председателят отнема думата на оратора)
<P>
Позволете ми да довърша: Европейският съюз носи политическата отговорност да завърши процеса на либерализиране на визовия режим и утре очаквам широката подкрепа на Парламента по този въпрос.
<SPEAKER ID="233" NAME="Anna Maria Corazza Bildt" AFFILIATION="PPE">
(EN) Г-жо председател, жалко е, че шведското председателство не може да бъде представлявано тук тази вечер в лицето на министъра, както силно желае.
<P>
Разбирам, че председателството на Съвета не беше поканено и беше уведомено, че присъствието му не е необходимо. Искам да припомня на Парламента, че именно шведското председателство задвижи и подкрепяше от самото начало процеса на либерализиране на визовия режим за Западните Балкани.
<P>
Сега трябва - и знам, че колегата ми, докладчикът Tanja Fajon, ще се съгласи с мен - да получим възможност да изкажем благодарност на председателството на Съвета, тъй като на него дължим съвместната декларация на Парламента и Съвета, подкрепена от Комисията, която е единствена по рода си в историята на тази институция.
<P>
Желая да получа обяснение, макар и не веднага, за причината, поради която председателството на Съвета не можа да присъства и освен това искам да се впише в протокола, че министърът не присъства, защото не е поканен.
<SPEAKER ID="234" NAME="Председател">
Уведомиха ме, че председателството на Съвета е поканено, но са възникнали проблеми с неговия график и затова присъствието му е възпрепятствано. Въпреки това обаче ще проуча въпроса.
<SPEAKER ID="235" NAME="Жак Баро" LANGUAGE="FR">
Г-жо председател, искам да отговоря на въпроса, поставен от г-жа Corazza Bildt, и да заявя, че шведското председателство действително прояви голяма активност в процеса, който, както г-жа Fajon току що умело разясни, ни позволява да предложим на редица граждани от засегнатите държави-членки и най-вече на младите хора възможността да бъдат съпричастни и по-обвързани с една Европа, която в повечето случаи не познават добре.
<P>
Факт е, че настоящото предложение представлява исторически момент в развитието на европейската визова политика за кратък престой в рамките на отношенията ни с държавите от Западните Балкани. Освен това Комисията приветства приемането на настоящото съвместно законодателно предложение на Европейския парламент и Съвета. Всички съзнаваме деликатното естество на въпроса и огромното му политическо въздействие, което се отразява на всички граждани от засегнатите страни.
<P>
Разбирам позицията на Парламента. В тази връзка искам да потвърдя категоричната отговорност на Комисията пряко да следи за изпълнението на критериите, заложени в пътните карти, от всички засегнати държави. Бившата югославска република Македония получи положителна оценка, така че диалогът с тази държава приключи. През октомври Сърбия и Черна гора бяха домакини на мисии, водени от Комисията, съвместно с експерти от държавите-членки, където беше потвърдено, че отговарят на всички критерии, посочени в съответните пътни карти.
<P>
Ще следваме същите методи относно Албания и Босна и Херцеговина. Въпреки значителния напредък, извършен през последните няколко месеца, Босна и Албания все още не са завършили необходимите реформи, посочени в пътните карти, за да оправдаят освобождаването си от изискването за виза. Все пак, както току що споменахте г-жо Fajon, за тях е окуражаващо да чуят, че съседите им вече са освободени от изискването за виза, и мога да потвърдя пред вас, че лично ще положа всички усилия в моите правомощия, за да гарантирам, че Албания и Босна и Херцеговина могат да бъдат освободени от изискването за виза в най-кратък срок, както желаете.
<P>
Приканвам Парламента, който при влизането в сила на Договора от Лисабон ще бъде съзаконодателен орган по отношение на визите, да даде своята подкрепа на метода на структурния диалог относно либерализирането на визите. Този метод е следван от Комисията, тъй като всеки друг подход би причинил объркване без действителна промяна на визовия режим и би породил лъжливи надежди и забавяне на резултата от положените усилия от страна на въпросните държави относно въвеждане на реформите, заложени в пътните карти.
<P>
На този етап Албания и Босна остават в приложение I към регламента, докато потвърдим отговорността на Европейския съюз да подпомогне двете държави при спазването на критериите в своите пътни карти и така да бъдат освободени от изискването за виза в съответствие с действащите процедури.
<P>
В тази връзка, г-жо Fajon, Комисията подкрепя текста на съвместната политическа декларация, утвърждаваща голямата отговорност на Съюза за прилагане в най-кратък срок на втория етап на процеса на либерализиране на визовия режим за гражданите на Албания и Босна.
<P>
Имате тази подкрепа, г-жо председател. Вярвам, че това е много важен момент, който демонстрира степента на внимание, с което Европа се отнася към исканията и очакванията на Балканските държави.
<SPEAKER ID="236" NAME="Sarah Ludford" LANGUAGE="EN">
Г-жо председател, задължението, подкрепено в доклада Fajon и подкрепено от предложената съвместна декларация на Съвета и Парламента, е с далновиден характер. Отнася се до това да се даде право на безвизово пътуване за всички хора от Западните Балкани. Това не е просто ход, основаващ се на великодушие и човеколюбие, а на практичност и проницателност, тъй като на преден план ще бъде сигурността в най-широкия смисъл на думата. Свободните хора, които не са ограничавани да пътуват, са склонни да се поддадат на мирни решения и са по-рядко жертва на интровертен национализъм, който е заплаха за сигурността.
<P>
Кой от нас не е бил развълнуван от образите на екраните пред Парламента и всички чествания през изтеклата седмица по случай 20-годишнината от падането на Берлинската стена? Докато тези пречки не бъдат сравнени с Берлинската стена, все още ще представляват проблем за свободното общуване и широките хоризонти, насърчаващи разбирателството и търпимостта. Настояваме за цялостен подход, който да включва справедлив резултат до 15-годишнината от Споразумението от Дейтън.
<P>
Искам да поздравя и да благодаря на докладчика, г-жа Fajon, за усилената работа и за това, че тя не пропусна нито един оттенък в сложната проблематика по време на разискванията през последните два месеца.
<P>
Благодаря и на Съвета и особено на шведското председателство за работата им при постигането на споразумение по настоящата декларация, което потвърждава категоричната цел за либерализиране на визовия режим на всички граждани на Западните Балкани в най-кратък срок. Надяваме се това да се случи през 2010 г., тъй като липсата на разумно сходство по отношение на датите за постигане на свободно пътуване ще породи разногласия и нестабилност.
<P>
В доклада Fajon поехме също така отговорността да работим за улесняване издаването на визи и либерализиране на пътната карта на визовия режим за Косово, както в останалите страни от Западните Балкани.
<P>
Искам да добавя и надеждата, че правителството на Обединеното кралство - което не участва в настоящото решение за Шенгенската зона в ЕС, тъй като не представлява член - скоро ще последва същия път. Винаги се чувствам малко раздвоена в работата си по въпросите, свързани с проекти за Шенген, тъй като съм член на британския парламент, но очевидно това ще има положителен ефект, както за Европейския съюз, така и за региона на Западните Балкани, ако Великобритания ги последва възможно най-скоро.
<P>
Искам да завърша с благодарност към докладчика г-жа Fajon.
<SPEAKER ID="237" NAME="Anna Maria Corazza Bildt" LANGUAGE="EN">
Г-жо председател, групата PPE е решена да ускори либерализирането на визовия режим за всички държави от Западните Балкани до юли 2010 г. Приветстваме и подкрепяме предложението за либерализирането на визовия режим в Бившата югославска република Македония, Черна гора и Сърбия до Коледа тази година.
<P>
Разбираме доводите на гражданите на Албания и Босна и Херцеговина - младо поколение, което е заключено, изоставено и се чувства затворено. Обръщаме се към тях с думите: "На ваша страна сме; готови сме щом вие бъдете готови". Жалко е, че бавното задвижване на процеса от страна на органите в Албания и Босна и Херцеговина ги пренебрегва. Отговорността за всяко забавяне остава тяхна. Призоваваме ги да изпълнят показателите възможно най-скоро. Знаем, че Комисията подпомага този процес.
<P>
За съжаление, трябва да кажа, че съм опечалена от факта, че на групата PPE бяха необходими три месеца за преговори, за да убедим левицата в Парламента да действа съгласно договорите. Толкова ли е сложно това? Най-накрая и тя разбра, че Европейският парламент не стои над закона.
<P>
С цялото ми уважение към отличилите се колеги, налага се да оповестя несъзидателно отношение. Няма лесен начин; не разполагаме с вълшебна пръчица. Тук сме не да трупаме точки, а за да постигнем резултати за гражданите от Балканите. Нека бъда ясна - всеки смесен междинен статут с временен характер нито ускорява процеса, нито притиска Комисията и Съвета. Това определено не изразява категорична политическа позиция.
<P>
Искам да завърша с това, че преживях обсадата и бомбардировките на Сараево, продължили година и половина. Искам да кажа на приятелите ми там, че съм решена да помогна.
<P>
(Председателят отнема думата на оратора)
<SPEAKER ID="238" NAME="Claude Moraes" LANGUAGE="EN">
Г-жо председател, до 2008 г. и словенското председателство не бе постигнат достатъчен напредък относно това, което уважаемият член на Комисията уместно нарече исторически ход към либерализирането на визовия режим за Западните Балкани.
<P>
Както г-жа Ludford доста ясно каза, съществуват значителни практически съображения по отношение на причината, поради която това е важно за нас и не представлява просто ответна мярка. Затова, от името на групата на социалистите и демократите, искам да благодаря на докладчика, г-жа Fajon, за усърдната й работа относно приближаването на Европейския съюз към крайната цел за премахването на визовия режим за всички държави от Западните Балкани. Това бе постигнато с помощта на докладчиците в сянка, Комисията и Съвета и заслужава да се отчете.
<P>
Пределно ясно е, че за мнозина либерализирането на визовия режим е значителна привилегия за двете страни. Освен това обаче трябва целият Парламент да ни подкрепи по въпроса за пътната карта и да гарантира провеждането на основни реформи във въпросните държави, за да имаме уверението за действителното поносимо либерализиране на визовия режим.
<P>
Задачата на нашия докладчик беше да постигне напредък по отношение на либерализирането на визовия режим и своевременно да призове Парламента на своя страна. Тя постигна това чрез декларация, която предложи за обсъждане със Съвета. Декларацията цели либерализирането на визовия режим в Македония, Сърбия и Черна гора и ускоряване на либерализирането на визовия режим за Албания и Босна и Херцеговина, както и постигането на споразумение по деликатния въпрос за Косово.
<P>
Поради всичко това моята група подкрепя настоящия доклад и се надява, че ще спечели широка подкрепа в Парламента.
<SPEAKER ID="239" NAME="Ulrike Lunacek" LANGUAGE="DE">
Г-жо председател, първо искам да се присъединя към предишното изказване, изразявайки искрените си благодарности както към докладчиците, г-жа Fajon и г-жа Ludford, от името на комисията по външни работи и комисията по граждански свободи, правосъдие и вътрешни работи, така и към докладчиците в сянка. Успяхме да представим предложение, което изисква от Комисията и Съвета да предложат общ пакет за всички граждани от Западните Балкани без изключение. Силно се надявам - и в това отношение се обръщам към члена на Комисията Баро - че сте в състояние да убедите Съвета, че целта на либерализирането на визовия режим трябва да се отнася и за Косово. Така диалогът ще започне и либерализирането на визовия режим ще бъде постигнато и за Босна и Албания не по-късно от средата на следващата година. Предпочитам да е по-скоро.
<P>
Искам да изясня нещо. Разбира се, става дума за изпълняване на изискванията, но разбрах, че не всички от тях са били приложени в Сърбия. Желая да знам какво мислите по този въпрос. Важно е всички изисквания да бъдат изпълнени. Искам да благодаря на всички ангажирани, като се надявам, че всички граждани...
<P>
(Председателят отнема думата на оратора)
<SPEAKER ID="240" NAME="Doris Pack" AFFILIATION="PPE">
(DE) Г-жо председател, госпожи и господа, преди двайсет години, моите сънародници от Източна Германия получиха свободата да пътуват. Няколко години по-късно Слободан Милошевич своеволно застраши и впоследствие отне на сърбите свободата да пътуват, а след това и на всички останали държави в региона. Колко често след 2000 г. чрез декларации или обществени разисквания ние в Парламента сме се борили за свободно пътуване - безвизово пътуване - за държавите от Югоизточна Европа. Съзнаваме, че Европейският съюз не може да постигне това сам, тъй като националните правителства трябва да дадат своето съгласие. Трябва да се преборим със страховете сред нашето население. Престъпниците са навсякъде и те не се нуждаят от визи. Преодоляват границите и без тях. Ето защо това не е нещо, за което трябва да се тревожим.
<P>
Става дума за младото поколение, което с помощта на безвизовия режим на пътуване ще може най-сетне да пътува където пожелае. Ето защо сме много доволни, че гражданите на Македония, Черна гора и Сърбия отново ще могат да пътуват свободно. Колко хубаво. Остава сянката на тъгата, че Албания, Босна и Херцеговина и Косово все още не могат да се присъединят към тях, но през декември очакваме Комисията да признае големия напредък на Албания и да вземе предвид и положителния напредък, постигнат от Босна и Херцеговина. За съжаление, в Босна и Херцеговина има политици, които не се интересуват особено от интересите на гражданите, доколкото са сигурни, че самите те имат право на безвизово пътуване. Ето защо смятам, че трябва да гарантираме, че това е възможно до следващото лято. Надявам се, че г-н Баро ще ни помогне в това отношение. Въпреки това обаче не трябва да забравяме Косово. Косово не бива да остава последното тъмно петно. Задължени сме да подпомогнем Косово да отговори на показателите. Това не може да стане без нашата помощ. Безвизовото пътуване е значителен хуманитарен акт. Доволна съм, че всички заедно застанахме зад инициативата, за да може тя да бъде осъществена. Благодаря ви за тази възможност, г-н Баро.
<SPEAKER ID="241" NAME="Kinga Göncz" AFFILIATION="S&amp;D">
(HU) Европа и Европейският съюз възникват като мирен проект и сега преминават през най-дългия мирен период в своята история. Ето защо съзнаваме голямото значение на интеграцията. Сега, за да се справим, трябва да приложим принципа на интеграцията в Западните Балкани.
<P>
Съвсем скоро Западните Балкани преминаха през крайно травматичен период на война, причинил огромно страдание на значителен брой хора. Необходим е напредък в процеса на европейската интеграция с оглед на преодоляването на това събитие. В тази връзка безвизовото пътуване е важна стъпка. Няколко души споменаха възможността, която ще има младото поколение, за установяването на преки контакти и придобиването на непосредствен опит, както и възможността за заздравяването на демократичните сили. Тук не става въпрос единствено за изпращането на послание за доверие и безвизово пътуване. Европа може да има и полза от приближаването на Западните Балкани към Европейския съюз от гледна точка на политиката за сигурност и икономиката. Въпреки това обаче е важно да не пораждаме нови разделения в региона, а да гарантираме участието на всяка държава в схемата за безвизово пътуване в най-близки срокове.
<SPEAKER ID="242" NAME="Emine Bozkurt" AFFILIATION="S&amp;D">
(NL) Утре Европейският парламент ще гласува отмяната на изискването за виза за кратък престой за балканските държави. Не всички държави, за които е установена пътна карта, отговарят на необходимите условия, за да получат привилегията от 1 януари.
<P>
За голямо съжаление в една от държавите, Босна и Херцеговина, предложението на Комисията допуска не равнопоставеност между различните слоеве на населението: от една страна, притежателите на хърватски и сръбски паспорти могат да се възползват от безвизовото пътуване в Европа, а от друга - босненските мюсюлмани, които не притежават такива паспорти. Това разделение е смущаващо предвид близкото минало на тази държава.
<P>
Утре Европейският парламент може да отправи знак към Албания и Босна и Херцеговина. Критериите са критерии и изискванията трябва да бъдат изпълнени с оглед постигането на отмяна на визовия режим. Щом показателите бъдат изпълнени все пак, отмяната на визовия режим трябва да се осъществи в най-кратък срок.
<P>
Установихме, че е свършена голяма част от работата относно изпълнението на показателите, и призоваваме Комисията да подпомогне Босна и Херцеговина и Албания да отговорят на всички изисквания в най-близко време.
<SPEAKER ID="243" NAME="Zoran Thaler" AFFILIATION="S&amp;D">
(SL) За гражданите от Западните Балкани отмяната на изискването за виза за пътуване в Европейския съюз не е само технически въпрос, но има и изключителен политически заряд и значимост. Днес в Парламента с основание честваме 20-годишнината от падането на Берлинската стена и краха на социалистическия режим. Въпреки това обаче Скопие, Подгорица и Белград по време на коледните и новогодишните празници най-сетне ще отпразнуват падането на визовата стена, която ги разделяше от нас в Европейския съюз в течение на почти 12 години.
<P>
За период от почти 20 години по-голямата част от населението на бивша Югославия няма възможността да пътува свободно в Европа, с което бяха свикнали преди, когато бяха още граждани на разпадналата се днес социалистическа федерация. Започваме да ставаме свидетели на грозните последици на такава изолация, която трае вече цяло поколение и е крайно време да сложим край на това.
<P>
Към гражданите на Македония, Черна гора и Сърбия трябва да се присъединят гражданите на Босна и Херцеговина, Албания и Косово възможно най-рано през 2010 г. Това ще позволи на новите поколения в тези държави най-сетне да видят и опознаят света извън техните граници, да установят връзки с други европейци, да допринесат за развитието на европейските ценности в родината си и да съдействат за пълноправното членство на своята нация в нашата обща европейска история - Европейския съюз.
<P>
Като докладчик в Парламента за Македония, в близките дни получих голям брой телефонни обаждания от граждани от различни балкански държави. Искам категорично да ги уверя, че безвизовото пътуване в ЕС не означава, че те вече са членове на Европейския съюз. Свободното пътуване в ЕС представлява стъпка към пълноправното членство в ЕС.
<SPEAKER ID="244" NAME="Kinga Gál" AFFILIATION="PPE">
(HU) Искам да приветствам настоящия доклад и да поздравя докладчиците, както и докладчиците в сянка. Освен това искам да кажа, че доколкото виждам, на 20-годишнината от падането на Берлинската стена, осигуряването на преминаване на границите за държавите от Западните Балкани става част от събитията, започнали преди 20 години и представлява своебразно рухване на нова стена.
<P>
Ето защо настоящото предложение трябва да бъде приветствано. Въпреки това обаче не бива да забравяме, че въпросът за осигуряване на безвизово пътуване е само отчасти с технически характер - същевременно това е много ясно политическо решение. По тази причина е от съществена важност. Освен това подкрепям приемането на съвместната декларация, тъй като това показва, че европейските институции осъзнават отговорността, свързана решението. Тази отговорност е равносилна и на действие. Преди всичко действие от страна на съответните държави, които все още не са отговорили на условията за безвизово пътуване с оглед изпълняването на изискванията в най-кратки срокове, да не говорим за действията на Европейската комисия, без чиято помощ процесът не би имал развитие.
<SPEAKER ID="245" NAME="Axel Voss" AFFILIATION="PPE">
(DE) Г-жо председател, считам, че сме на верния път по отношение на балканските държави. Напреднахме в процеса на улесняване издаването на визи и това ще подпомогне осигуряването на стабилност, въпреки че е и знак, че оценяваме положените усилия в това отношение. Също така обаче смятам, че е добре за нас да поддържаме ясен набор от правила и изисквания, свързани с правилата, които да бъдат спазвани. Във връзка с това особено искам да благодаря на г-жа Corazza Bildt за положените от нея усилия.
<P>
Според мен, всичко друго би било изцяло решение на Брюксел, в което яснотата в системата ще бъде пренебрегната и ще липсва честност към засегнатите граждани от балканските държави, както липсва и към нашите съграждани. Политическите сигнали не бива да бъдат поставяни в бележки под линия или в разни приложения към дадена европейска директива или регламент - те трябва да бъдат внимателно формулирани.
<SPEAKER ID="246" NAME="Elżbieta Katarzyna Łukacijewska" AFFILIATION="PPE">
(PL) Г-жо председател, доволна съм, че гражданите на държавите от Западните Балкани ще могат да се движат свободно в Европейския съюз. Това ще улесни личните контакти, ще разшири възможностите за работа и ще създаде условия за жителите на региона да опознаят по-добре Европейския съюз.
<P>
Не можем обаче да допуснем източните ни съседи да бъдат изолирани. Не можем да ги лишим от възможността, която предоставяме на други европейски държави. Трябва да установим и за тях ясни критерии и план за действие за по-ефективно либерализиране на визите. Не бива да забравяме, че цената на една виза е значителен разход за жителите на тези държави, както и че процедурите за издаване на визи отнемат значително време, което ограничава възможностите за развитие на редица форми на сътрудничество.
<P>
Не бива да забравяме и това, че през 2012 г. Европейското първенство по футбол ще се проведе в Полша и Украйна, така че възможността за свобода на движението ще бъде от особена важност.
<SPEAKER ID="247" NAME="Cristian Dan Preda" AFFILIATION="PPE">
(RO) Аз също искам да наблегна на важността на свободното пътуване като основно право на човека, и потвърждавам това, че голям брой граждани на държави от Западните Балкани ще се радват на това право. Очевидно приветствам това.
<P>
В същото време обаче, искам да изразя възмущението си относно факта, че в настоящия доклад не се споменава никоя държава, включена в "Източното партньорство". Смятам, че трябваше да се включи Молдова, дори и символично. Говорим за Молдова, държава, извършила значителен напредък в политически план. Смятам, че най-непоклатимата стена в Европа е на източната граница между Румъния и Молдова. Смятам, че трябва да покажем своето неодобрение относно този факт.
<SPEAKER ID="248" NAME="Жак Баро" LANGUAGE="FR">
Г-жо председател, благодаря на всички изказали се, които показаха широка подкрепа на процеса на отмяна на визите в три водещи балкански държави. Вие бяхте пределно ясни за това, че към свободата на движение има очевиден стремеж. Както каза г-н Moraes, това е ползотворно и за двете страни - и за Европа, и за балканските държави.
<P>
В същото време, изразявайки своята благодарност на всички оратори и особено на докладчика, г-жа Fajon, искам само да кажа, г-жо председател, че тъй като част от решенията бяха по-скоро взети по отношение на Бивша югославска република Македония, Черна гора и Сърбия, ние предлагаме непрекъснато съдействие на Албания, която посетих лично, както и на Босна и Херцеговина, именно за да ги подпомогнем в постигането на напредък и ще продължим да правим това.
<P>
Смятам, че своевременното приемане на настоящата резолюция е добър знак за начина, по който ще можем да продължим по-бързо към другите държави, и по-специално Босна и Херцеговина, Албания и, разбира се, да не забравяме Косово.
<SPEAKER ID="250" NAME="Tanja Fajon" LANGUAGE="EN">
Г-н председател, още веднъж благодаря на всички, които дадоха своя принос и доказаха, че Европейският съюз категорично подкрепя либерализирането на визовия режим във всички държави от Западните Балкани.
<P>
Съжалявам, че шведският министър не присъства, тъй като сътрудничеството ни беше много добро. Приветствам Комисията за поетата отговорност да направи всичко възможно за ускоряването на процеса за Албания, Босна и Херцеговина. Надявам се, че и двете държави ще въведат безвизов режим възможно най-скоро след като отговорят на критериите, може би следващото лято.
<P>
Искам да кажа, че приканих всички да се включат в този процес и съм напълно наясно с това, което предписват договорите. Но това е политически парламент и всички ние вършим сериозна политическа работа, доколкото можем.
<P>
Още веднъж приветствам отмяната на визите за Македония, Сърбия и Черна гора на 19 декември и наистина вярвам, че Албания и Босна и Херцеговина ще ги последват в най-скоро време. Тук става дума за съдбата на младото поколение. Наша е политическата отговорност за приключването на процеса на либерализиране на визовия режим и също така трябва да намерим решение и за всички граждани на Косово.
<P>
Благодаря ви много за сътрудничеството.
<SPEAKER ID="251" NAME="Председател">
Разискването приключи.
<P>
Гласуването ще се проведе утре от 11,00 ч.
<P>
Писмени изявления (член 149)
<SPEAKER ID="252" NAME="Kinga Gál" AFFILIATION="PPE">
в писмена форма. - (HU) Г-н председател, г-н член на Комисията, нека започна с поздравления към докладчика и докладчика в сянка за съставеното приемливо споразумение по този въпрос. Осигуряването на безвизово пътуване е само отчасти технически въпрос. Освен това въпросът е определено от политическо естество. Безвизовото пътуване се основава на взаимно доверие и отговорности. Ето защо аз също подкрепям приемането на съвместната декларация към доклада, тъй като това показва, че европейските институции са разбрали своята отговорност.
<P>
Отговорност означава и действие и най-вече от страна на съответните държави, които все още не са отговорили на условията за безвизово пътуване. Те трябва да направят всичко възможно, за да отговорят на критериите в най-кратко време. Това предполага и действие от страна на Европейската комисия, без ефективната помощ на която настоящият процес ще претърпи забавяне, което не е в наш интерес. Това се отнася и за Албания, Босна и Херцеговина и Косово.
<P>
Като член на ЕП от Унгария, още веднъж искам да спомена, че благодарение на безвизовото пътуване в Сърбия се установява по-лесна връзка между унгарците, живеещи във Войводина в Сърбия и в родината им, да не говорим за Европа. Гражданите, които живеят от двете страни на тези граници, говорят един и същ език, а поддържането на близки семейни и културни връзки е невъзможно, от своя страна са неспособни да опишат значимостта на преминаване на границите без каквито и да било пречки или виза. Днес отбелязваме 20-годишнината от падането на Берлинската стена и премахването на бодливата тел. Осигуряването на преминаването на границите за държавите от Западните Балкани става част от поредица събития, започнали преди 20 години и представлява рухване на една нова стена
