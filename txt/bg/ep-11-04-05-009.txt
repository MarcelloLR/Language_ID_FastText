<CHAPTER ID="009">
Време за въпроси към председателя на Комисията
<SPEAKER ID="299" NAME="Председател">
Следващата точка е време за въпроси към председателя на Комисията.
<SPEAKER ID="300" NAME="Martin Schulz">
от името на групата S&D. - (DE) Г-н председател, виждам че колегите ни от групата на Европейската народна партия (Християндемократи) са все още на обяд. Г-н председател, радвам се, че ми се усмихвате - по-рано бяхте малко несдържан в бележките си по мой адрес, но очевидно по време на обедната почивка сте се поуспокоил.
<P>
Членът на Комисията Йотингер, един човек, когото смятам, че познавате добре, каза, че ще има стрес тестове - а, ето го - не забелязах, че е там. Г-н Йотингер, радвам се да Ви видя. Г-н Йотингер, добре обучен последовател на г-жа Меркел, сега също e против ядрената енергия. Той беше поддръжник на атомната енергия, но за него Фукушима се оказа пътуване към "Дамаск", към себепознанието, и като един съвременен Саул той, заедно с неколцина други, видя ярка светлина в небето. Най-малкото, той разкри, че според него има няколко атомни електроцентрали, които няма да преминат стрес тестовете. Това ми се стори много интересно.
<P>
Ако подозирате, Г-н Йотингер, че има стрес тестове, които няма да доведат до желания резултат, тъй като е възможно системите, които подлежат на изпитване, да не преминат теста, тогава защо Комисията не се намеси незабавно и не затвори тези централи? Ако стрес тестовете наподобяват това, което се случи с банките, а именно, че впоследствие осъзнахме, първо, че стрес тестовете не са били достатъчно ясни и, второ, че резултатите не отразяват реалното положение, тогава проблемът с атомната електроенергия би бил много по-опасен, от този с банките.
<P>
Ето защо конкретният ми въпрос е следният: Как е възможно да сте наясно, че определени системи няма да преминат стрес тестовете и въпреки това да не предприемате нищо в това отношение?
<SPEAKER ID="301" NAME="Жозе Мануел Барозу">
председател на Комисията. - (EN) Преди всичко, за да узнаем резултата от изпитването, трябва преди това да направим теста. В случай че някоя инсталация не премине теста, остава отворен въпросът за коригиращите действия. В случаите, в които не може да бъде осъществена модернизация поради технически или икономически причини, реакторите ще трябва да бъдат изключени и изведени от експлоатация. Възможно е обаче да се предвидят ситуации, в които подобренията с цел безопасност са икономически изгодни и технически осъществими, така че това е, с което можем да се ангажираме на този етап.
<P>
Г-н Schulz, считам за важно това, че Европейският съвет, след интензивни дискусии, постигна съгласие относно ролята на Комисията. Мога да Ви кажа, че в началото на обсъжданията ставаше въпрос само за координация между националните регулатори, а след като настоях, на Комисията беше възложено да определи обхвата и методиката, като също така й беше дадена задачата да представи, преди края на годината, пълен доклад относно констатациите.
<P>
Ще направим това за всички ядрени обекти в Европа. Ще го направим напълно прозрачно. Важно е да се приеме този факт. Считам, че това е напредък по отношение на ядрената безопасност.
<SPEAKER ID="302" NAME="Martin Schulz">
от името на групата S&D. - (DE) Г-н Барозу, Вие сте много умен човек, но не отговорихте на въпроса ми. Затова ще Ви попитам отново: когато г-н Йотингер казва: "Подозираме, че някои от централите, които понастоящем са свързани с мрежата, няма да издържат стрес тестовете", моето тълкувание е, че сте наясно, че безопасността в тези централи е на толкова ниско ниво, че няма да отговори на критериите. Тогава защо не се намесите незабавно? Считам, че това е реална и непосредствена опасност.
<SPEAKER ID="303" NAME="Жозе Мануел Барозу">
председател на Комисията. - (EN) Членът на Комисията Йотингер направи много предпазливо и благоразумно изявление. Това може да се случи, но за да проверим дали е възможно или не, трябва да извършим сериозни, надеждни тестове. Така и ще направим, напълно прозрачно и въз основа на най-добрите налични експертни знания и умения.
<P>
Както знаете, прекратяването на тестовете не е в компетентностите на Комисията. То е в правомощията на отделните държави. Това, което ще направим - като, за разлика от миналото, преди последното заседание на Европейския съвет, сега имаме ясен мандат в това отношение - е да работим с националните независими регулатори за провеждането на много сериозни, надеждни държавни стрес тестове. Понастоящем определяме методиката и обхвата на тези стрес тестове.
<P>
Бих искал да кажа на г-н Schulz, че по отношение на тези разнообразни чувствителни въпроси трябва да сме изключително отговорни и да не създаваме паника. Трябва да действаме на техническо ниво, въз основа на най-добрия научен експертен опит.
<SPEAKER ID="304" NAME="Guy Verhofstadt">
от името на групата ALDE. - (EN) Всички сме съгласни, че Европейският съюз е повече от обикновен общ пазар и че той е и политически проект за гарантиране на наличието на демокрация на континента, както и на отстояването, насърчаването и укрепването на принципите на правовата държава и правата на човека.
<P>
Мисля, че ако не беше така, нямаше да има голяма разлика между нас и Китай. Така стоят нещата във всички държави-членки, включително в Унгария. Сега правителството там излезе с нов проект на конституция, чието приемане е планирано за средата на април. Той съдържа някои обезпокоителни - според мен - формулировки, относно предоставяне на право на глас на малолетните и непълнолетните лица, забрана на абортите, забрана на еднополовите бракове, иредентизъм и контролиране на институциите, за да се осигури изпълнение на волята на правителството от тяхна страна.
<P>
Г-н Барозу, какво ще направи Комисията, за да защити общите европейски конституционни принципи на демокрацията, принципите на правовата държава и основните права, изложени в член 2 от нашия Договор, когато те са застрашени в държавите-членки, както е в Унгария в момента?
<SPEAKER ID="305" NAME="Жозе Мануел Барозу">
председател на Комисията. - (EN) Определено сме съгласни, че Европейският съюз не е само един общ пазар - важни са неговите ценностите и тяхното зачитане е условие за членство на която и да било държава в Европейския съюз. Една от ценностите засяга принципите на правовата държава и ние трябва да съблюдаваме нашето право. Както знаете, приемането на национална конституция е ключова стъпка за всяка държава-членка, решаващ процес, който е изцяло свързан с хората и институциите в тази държава-членка.
<P>
Именно унгарските институции трябва да вземат решение за съдържанието и процедурата по приемането на новата конституция, в съответствие със собствените си национални правила и, когато е уместно, с международното право и правото на Съюза. Ще следим развитието на този въпрос от гледна точка на правото на ЕС, но, разбира се, ние се надяваме, че унгарските органи ще гарантират отразяването на ценностите, на които се основава Европейският съюз, в новата конституция, която в крайна сметка ще бъде приета.
<SPEAKER ID="306" NAME="Guy Verhofstadt">
от името на групата ALDE. - (EN) Г-н председател на Комисията, разбирам отговора Ви, но Вие знаете, че всичките 27 държави-членки са длъжни да променят конституциите си в съответствие с европейските ценности. Унгария го направи преди присъединяването си към Съюза. Има дори държави, които го направиха след присъединяването си. Полша го прави в момента; Франция - също, защото има противоречия между Договора от Лисабон и някои членове на френската конституция.
<P>
Важно е да задължите и Унгария също да приложи тези принципи, дори след приемането на новата конституция. Важно е Комисията да се занимае с този въпрос.
<SPEAKER ID="307" NAME="Жозе Мануел Барозу">
председател на Комисията. - (EN) Конституцията на всяка страна следва да отразява и съответства на европейските ценности - основните европейски ценности, които са демокрацията, принципите на правовата държава, човешкото достойнство и зачитането на основните права. Това е въпрос, който дори не трябва да се обсъжда. Все още не съм виждал конституция на държава-членка на Европейския съюз, която да е в разрез с тези ценности, но ако теоретично това се случи, тогава ще трябва да предприемем действия.
<P>
Както знаете, г-н Verhofstadt, имаме много добри резултати в това отношение. Неотдавна предприехме действия във връзка с няколко много деликатни въпроса, засягащи например унгарския медиен закон. Унгарското правителство обяви в началото, че ако Комисията открие каквото и да било несъответствие, ще внесе изменение в закона, и го направи.
<P>
В други държави-членки, където имаше проблеми, свързани с недопускането на дискриминация, Комисията също зае много твърда позиция. Можете да бъдете сигурни, че от тази гледна точка Комисията ще следи тези въпроси много внимателно.
<SPEAKER ID="308" NAME="Marian-Jean Marinescu">
от името на групата PPE. - (EN) Прилагането на европейския семестър, което започва тази година, ще спомогне за засилване на бюджетната дисциплина, макроикономическата стабилност и растежа и ще задължи държавите-членки да променят своите икономически и бюджетни политики. В краткосрочен план тези нови политики биха могли да окажат значително въздействие върху живота на европейските граждани в повечето държави-членки.
<P>
Дали Комисията е установила или планира за извърши оценка на последиците от необходимите национални процедури за европейския икономически, социален и политически пейзаж в бъдеще?
<SPEAKER ID="309" NAME="Жозе Мануел Барозу">
председател на Комисията. - (EN) Гледаме много сериозно на тази дейност. Беше много важно да се постигне съгласие по това, което нарекохме европейски семестър, защото сега държавите-членки единодушно приемат, че въпросите на икономическата политика на една от тях могат да окажат влияние и на другите и че тези на другите се отразяват върху собствените им политики. Ще дадем препоръки в това отношение, в зависимост и от програмите, които държавите-членки ще ни представят. Но по този начин целим да подобрим живота на нашите граждани.
<P>
Ясно показваме, че всички усилия, свързани с фискалната консолидация и със структурната реформа, фактически са насочени към постигането на растеж - на устойчив растеж, на приобщаващ растеж - каквато е целта на Европейския съюз. Такова беше общото споразумение относно онова, което нарекохме стратегията "Европа 2020". Именно във връзка с тези приоритети ще оценяваме националните програми, които ще бъдат представени сега и по които ще работим в партньорство с нашите държави-членки.
<SPEAKER ID="310" NAME="Marian-Jean Marinescu">
от името на групата PPE. - (EN) Най-важният аспект на тази политика е дисциплината. Ако всички държави-членки прилагат тези изисквания, резултатите ще бъдат положителни. Ако има различия между държавите-членки, резултатите няма да са такива, каквито всички ние очакваме.
<SPEAKER ID="311" NAME="Жозе Мануел Барозу">
председател на Комисията. - (EN) Напълно съм съгласен с Вас, г-н Marinescu. Именно затова е необходимо институциите да са независими и да вършат работата си напълно самостоятелно и в истинския дух на Общността, защото в миналото сме виждали, че понякога са налице изкушения да не се приемат решения или те да не се изпълняват по единен, последователен и надежден начин.
<P>
Ето защо Комисията ще се постарае да направи всичко по силите си, за да гарантира равни условия и прилагане на принципите на справедливостта. Дисциплината, в смисъл на съблюдаване на постигнатите споразумения, е действително от съществено значение за успеха на Европейския съюз.
<SPEAKER ID="312" NAME="Rebecca Harms">
от името на групата Verts/ALE. - (DE) Г-н Барозу, миналата седмица Комисията определи ограничения въз основа на регламент, който се задейства винаги, когато възникнат проблеми с радиоактивност, която засяга вноса на храни, в този случай от Япония. Учудващо е, че допустимите нива, които сте наложили за продуктите от Япония в този случай, са много по-високи от тези, които се налагат за същите продукти в самата Япония. Те са по-високи и от стойностите, които се определят за хранителните стоки в такива случаи например в Съединените щати - държава, в която широко се използва ядрена енергия. Максимално допустимите нива са по-високи и от тези, които бяха валидни за Европейския съюз и за страните, от които внасяхме стоки след катастрофалната авария в Чернобил и които все още се прилагат спрямо цезия при някои обстоятелства. Защо трябва да е така? Защо сме определили такива високи допустими нива?
<SPEAKER ID="313" NAME="Жозе Мануел Барозу">
председател на Комисията. - (EN) Г-н председател, аз, разбира се, с удоволствие ще отговоря на въпроса на г-жа Harms, въпреки че мислех, че има съгласие днешното разискване да се състои от две половини - обща част и след това такава, посветена на Япония.
<P>
Г-жо Harms, Вие повдигнахте много важен въпрос. Преди всичко, спешните мерки, приети на 25 март във връзка с вноса на фураж и храни от Япония, гарантират безопасността на потребителите в ЕС, както и хармонизиран подход на прилагане в целия Европейски съюз. Считаме, че тези мерки са пропорционални на риска и че имат по-широк обхват от мерките, прилагани в други големи части от света като Съединените щати и Канада. Доколкото ми е известно, въз основа на научните експертни оценки, които получавам, ние считаме, че тези методи и този подход са безопасни.
<P>
Митницата гарантира, че на пазара на Европейския съюз могат да навлязат хранителни стоки и фуражи само при наличие на увереност, че са безопасни за консумация. По силата на настоящите договорености самите японски органи - и това, което г-жа Harms отбеляза, е вярно - налагат още по-строги изисквания спрямо хранителните стоки за вътрешно потребление и за износ.
<P>
Като се имат предвид по-строгите максимално допустими нива, които се налагат в Япония, ние в Комисията решихме, че би било правилно да се внесат изменения в настоящите допустими стойности, които са в сила от 25 март, като допълнителна предпазна мярка до получаването на по-нататъшен научен анализ на максимално допустимите нива, установени в Регламент (Евратом) 3954/87. Този анализ ще бъде извършен от Комисията, съвместно с подходящите научни експерти, преди 30 юни, така че да се постигнат стандарти, които могат да се прилагат по единен начин спрямо вносните стоки.
<P>
Тук бих искал да подчертая, че всички проверки на внесени от Япония храни, извършени до този момент от държавите-членки, показват наличие на пренебрежимо ниски нива на радиоактивност, които са значително под настоящите европейски и японски стандарти. Позволете ми да ви уведомя, че Комисията ще предложи на заседанието на Постоянния комитет по хранителната верига следващия петък да се преразгледат нашите норми, за да се приведат в съответствие с японските. Така те ще влязат в сила от следващата седмица. Трябва отново да подчертая, че това е чисто предпазна мярка, която дава възможност за започване на необходимите научни оценки на допустимите в момента нива по целия свят, така че Европейският съюз да може да покаже, че отново прилага най-високите стандарти.
<SPEAKER ID="314" NAME="Rebecca Harms">
от името на групата Verts/ALE. - (DE) Г-н Барозу, ако съм Ви разбрала правилно, това би означавало, че за рибата, засегната от радиоактивното замърсяване от Чернобил, и тази, внасяна от Норвегия, се изисква да отговаря на по-строги пределно допустими нива, отколкото за рибата, уловена във водите около Япония? Считам това за неправилно и безотговорно и бих искала да знам дали сте готови да коригирате тези нива, които са изключително високи съгласно международните стандарти.
<SPEAKER ID="315" NAME="Жозе Мануел Барозу">
председател на Комисията. - (EN) Г-жо Harms, решенията ни по тези въпроси следва да се основават на научни доказателства. Не мога да вземам решения единствено въз основа на лични мнения. Имаме регламент, който беше въведен след Чернобил. Той се основаваше на най-добрите научни доказателства. Япония е в изключително деликатно положение по отношение на сигурността на храните и за това има много причини. Нейният праг е различен от този, който прилагаме в Европа. Така че именно поради тези различаващи се европейски и японски стандарти решихме временно да въведем стандартите на Япония.
<P>
Допустимите нива са по-ниски, което означава, че стандартите им са по-високи. Ще въведем това по отношение на Япония. Междувременно ще се консултираме с експертните комитети на национално и европейско равнище, за да можем, ако е целесъобразно, да въведем единни общи правила за всички вносни продукти. Считам, че това е най-добрият, най-пропорционалният научен подход. Не мисля, че в настоящия момент би бил препоръчителен който и да било друг подход.
<SPEAKER ID="316" NAME="Jan Zahradil">
от името на групата ECR. - (EN) За разлика от някои мои колеги, аз все още считам, че Европейският съюз е предимно икономически проект и че единният пазар е основата на всичко това. През последните дни и седмици чухме много за икономическото управление - може би твърде много от гледна точка на собствените ми предпочитания - но много малко за растежа и конкурентоспособността.
<P>
Както знаете, г-н Барозу, британската Консервативна партия съставлява най-значителната част от моята група, а министър-председателят на Обединеното кралство, г-н Камерън, и осем други държавни и правителствени ръководители от ЕС изпратиха писмо до Вас и до председателя Ван Ромпьой, в което са изложени много ясни начини за възстановяване на растежа на Европа след финансовата криза. Миналата седмица г-н Камерън издаде и брошура, озаглавена "Да изберем растежа" ("Let us choose growth"), която мога единствено да насърча всички членове на Парламента да прочетат.
<P>
Така че, какви са конкретните Ви намерения да представите в обозримото бъдеще предложения относно растежа, конкурентоспособността и завършването на единния пазар на Европейския съюз? Какви практически мерки възнамерявате да приемете за постигането на тези цели?
<SPEAKER ID="317" NAME="Жозе Мануел Барозу">
председател на Комисията. - (EN) Трудно е в рамките на една минута да се отдаде дължимото на значението на вътрешния пазар. Нека обаче уверя г-н Zahradil, че този месец ще представим Акта за единния пазар - един много амбициозен набор от предложения за прилагането на единния пазар, за задълбочаването му и за премахването на множеството пречки, свързани с него, засягащи услугите и многобройните тежки административни процедури, които съществуват предимно за малките и средните предприятия (МСП).
<P>
Ето конкретните моменти, които мога да обявя днес: конкретни мерки, засягащи достъпа на МСП до финанси и намаляването на административната тежест, засягаща нашите предприятия и особено МСП.
<P>
Нека отбележа също, че писмото, адресирано до мен от девет европейски министър-председатели и държавни ръководители, беше много важен документ. Важен е именно в този момент, когато има такива тежки ограничения върху бюджетите ни, за да се разгърне пълния потенциал на единния пазар. Това е несъмнено източник на растеж за Европейския съюз.
<SPEAKER ID="318" NAME="Jan Zahradil">
от името на групата ECR. - (EN) Г-н Барозу, не искам да се впускам в някакви разисквания по спорни въпроси и вярвам в добрите Ви намерения. Вие обаче познавате институцията, която ръководите. Понякога Европейската комисия се ръководи малко трудно. Така че бихте ли ни казали как ще гарантирате, че Европейската комисия, под Вашето председателство, ще избегне склонността - която понякога е твърде очевидна - към прекомерно регулиране вместо дерегулиране или по-добро регулиране?
<SPEAKER ID="319" NAME="Жозе Мануел Барозу">
председател на Комисията. - (EN) Моля, нека не гледаме с предубеждение на Комисията. Тя има добри резултати по този въпрос. Вече въведохме някои подобрения: 31-процентно намаление на административната тежест от страна на Комисията, като за 22 % вече има съгласие от страна на Съвета и Парламента. Всъщност Съветът се противопоставя на някои от мерките за намаляване на тежестта.
<P>
Считам, че ще се съгласите, г-н Zahradil, че е по-лошо да имаме 27 различни административни апарата, отколкото един. Затова Комисията прави много, за да улесни съществуванието на предприятията в целия континент, като изгражда вътрешния пазар. На практика съпротивата понякога идва от националните администрации поради, например, прекалено изпипване на директиви и така нататък. Ще подходим сериозно към изпълнението на този дневен ред за по-добро регулиране, по който считам, че можем да постигнем съгласие.
<SPEAKER ID="320" NAME="Lothar Bisky">
от името на групата GUE/NGL. - (DE) Въпросът ми е подобен на този на г-н Schulz. Поради това възнамерявам да наблегна на един конкретен аспект. Естествено, разбирате, че във връзка с опита ни със стрес тестовете на банките сме станали по-чувствителни по отношение на стрес тестовете, включително тези, засягащи ядрената енергия. Въпросът ми се отнася до Евратом.
<P>
Не желая да влизам в ролята на съдник на Евратом за огромните парични суми, които поглъща за научни изследвания. По мое лично мнение, тези средства, предназначени за научни изследвания, се изразходват за силно рискови технологии. Не считам, че тези рискове са обект на адекватен общ контрол, а и не считам, че има достатъчно възможности за съвместно вземане на решения по този въпрос. В крайна сметка, ядрената енергия не спазва националните граници. И точно в това е проблемът. Не трябва ли решенията във връзка с ядрената енергия да се вземат съвместно, именно защото няма граници за радиацията?
<SPEAKER ID="321" NAME="Жозе Мануел Барозу">
председател на Комисията. - (EN) Както ясно е предвидено в Договора от Лисабон, г-н Bisky, енергийният микс е в сферата на националните компетентности на държавите-членки. Европейските институции не могат да решават с какви енергийни източници следва да разполага всяка страна.
<P>
Заключенията на последния Европейския съвет обаче бяха стъпка напред, защото се постигна съгласие да се извършат изпитания на всички ядрени централи в Европейския съюз. За изпълнението на задачата ще отговарят Групата на европейските регулатори в областта на ядрената безопасност и Комисията. Комисията ще представи и доклад, който ще бъде достъпен за обществеността.
<P>
Сега сме в положение, при което тези, които подкрепят ядрената енергия, и онези, които са против нея - тъй като в Европа има държави-членки с различни позиции - най-малкото приемат, че трябва да подобрим всички условия за ядрена безопасност. Има по-голяма вероятност това да се случи при наличие на европейски подход, отколкото в национален план.
<SPEAKER ID="322" NAME="Lothar Bisky">
от името на групата GUE/NGL. - (DE) Г-н Барозу, какво мислите за идеята да се създаде европейска институция за насърчаване на производството на енергия от възобновяеми източници, за осигуряване на енергия при съобразяване с околната среда и за пестене на енергия в рамките на Договора за ЕС? Смятате ли, че си струва да подкрепите това предложение, тъй като то би могло да ни избави по-бързо от рисковете, свързани с ядрената енергетика?
<SPEAKER ID="323" NAME="Жозе Мануел Барозу">
председател на Комисията. - (EN) Вече направихме няколко предложения в тази област, а именно т. нар. програма 20-20-20, при която, например, държавите-членки постигнаха единодушно съгласие - тъй като по този въпрос се изисква единодушие - по отношение на целта 20 % от енергията да се добива от възобновяеми енергийни източници до 2020 г. Позволете ми да отбележа, че сме на път да постигнем тази цел. Така че вече съществува законодателството на Европейския съюз, по силата на което тя става задължителна за държавите-членки.
<P>
Готови ли са държавите-членки да продължат напред? Това е нещо, което можем да обсъждаме, но мога да ви кажа, че по мое мнение, въз основа на проведените от мен консултации, в момента те считат, че трябва да се ангажират първо с постигането на тази цел. Така че вероятно не е необходимо да създаваме нова общностна - нова институционална - рамка, но действително трябва да се ангажираме решително с целите, които сме приели, и дори, ако има съгласие, да си поставим по-амбициозни цели.
<SPEAKER ID="324" NAME="Nigel Farage">
от името на групата EFD. - (EN) Г-н Барозу, объркан съм. Помогнете ми. Каква е политиката на ЕС относно Либия? На 1 април получих писмо от нейно благородие баронеса Аштън, с което бях уведомен, че Европейският съюз е предоставил хуманитарнa помощ в размер над 75 милиона евро и че макар положението да остава нестабилно, ЕС е предложил да спомогне за насърчаване на диалога. Тя обаче написа това много дни след началото на бомбардировките. Това са нейните думи.
<P>
От друга страна, имаме непреклонния Херман ван Ромпьой, който даде ясно да се разбере, че целта на това либийско приключение е смяна на режима. Той също така посочи, че действията в Либия не са могли да се случат без Европейския съюз и че Франция и Германия не биха могли да предприемат военни действия, без да са получили предварителната подкрепа на Европейския съвет. Излиза, че в Европейския съюз имаме двама висши ръководители, които директно си противоречат. Бихте ли могъл да хвърлите малко светлина по въпроса и да ни кажете каква е политиката на Европейския съюз по отношение на Кадафи и Либия?
<SPEAKER ID="325" NAME="Жозе Мануел Барозу">
председател на Комисията. - (EN) Държавите-членки единодушно приеха, че Кадафи трябва да бъде свален от власт. Няма противоречие с това да влезем в диалог с хората, с които мислим, че следва да водим разговори. Вероятно това е имала предвид лейди Аштън. Например, приехме тук представители на противниците на полковник Кадафи.
<P>
От друга страна, решението за предприемане на военни действия не беше взето от Европейския съюз като такъв. Някои държави-членки на Съвета за сигурност на ООН решиха, въз основа на консенсуса, постигнат в Европейския съвет, да въведат забранена за полети зона. Но това не беше решение на Европейския съюз като такъв, тъй като имаше някои разлики в подхода към ситуацията. Трябва да признаем това. В действителност имаше различия относно начина, по който трябваше да подходим към либийския проблем.
<P>
Съгласен съм обаче и с казаното от председателя Ван Ромпьой - ако Европейският съвет не беше заел тази позиция, не би било възможно да се вземат решенията на Съвета за сигурност. Това бяха исторически решения, в смисъл, че чрез тях се изпълнява задължението за осигуряване на защита.
<SPEAKER ID="326" NAME="Nigel Farage">
от името на групата EFD. - (EN) Тук определено има широка палитра от мнения. Питам се дали г-н Барозу ще се съгласи с мен, че назначаването на длъжността ръководител на новата ви дипломатическа служба и завеждащ външната сигурност на жена, която цял живот е била с крайно леви, пацифистки убеждения, бивш ковчежник на Кампанията за ядрено разоръжаване и човек, оказал се некомпетентен на работното си място, всъщност не беше едно от по-добрите решения на Европейския съюз. Мога само да кажа: слава Богу за баронеса Аштън - подозирам, че без нея всички ние щяхме да сме затънали много по-дълбоко в Либия.
<SPEAKER ID="327" NAME="Жозе Мануел Барозу">
председател на Комисията. - (EN) Мисля, че решението на държавите-членки, взето с моя подкрепа, да бъде номинирана Катрин Аштън за заместник-председател на Комисията/върховен представител на Съюза по въпросите на външните работи и политиката на сигурност беше добро.
<P>
Тя е силно ангажирана европейка. Определено не споделя Вашите възгледи, но не мисля, че в действителност това е проблем. Считам, че допринася много искрено и решително за постигането на целите ни, но нека бъдем честни в това отношение. Нейната работа е много тежка и изпълнена с предизвикателства. Сега тя върши нещо, с което преди се занимаваха най-малко трима или четирима души. Освен това тя трябваше да създаде новата Европейска служба за външна дейност.
<P>
Смятам, че онези от вас, които изглежда не симпатизират на нейните идеи, трябва да й дадат кредит на доверие. Смятам, че фактът, че сега имаме върховен представител, който същевременно е заместник-председател на Комисията, е белег за напредък. Мога да потвърдя нейния ентусиазъм, нейната решимост и изключително европейския подход, който тя прилага по всички тези въпроси.
<SPEAKER ID="328" NAME="Andrew Henry William Brons" AFFILIATION="NI">
(EN) Г-н председател, може ли г-н председателят на Комисията да предвиди някакви обстоятелства, при които всички държави-членки, включително Обединеното кралство, да бъдат принудени да възприемат еврото против волята на своите граждани - евентуално изразена чрез референдум - и дори против заявените желания на техните правителствата? Преамбюлът на Договора от Лисабон задължава държавите-членки да създадат икономически и паричен съюз - единна и стабилна валута. Думата "единна" предполага, че тя няма да съществува паралелно с други валути.
<P>
Разбира се, към Договора има и протокол, в който се посочва, че ако Обединеното кралство не уведоми Съвета, че възнамерява да възприеме еврото, то няма да е задължено да го стори. Но въпросът е дали протоколът ще предпази Обединеното кралство от разпоредбите на Договора. Изглежда, че други държави извън еврозоната са в по-неблагоприятно положение. В член 140 от Договора се посочва, че държавите-членки с дерогация ще бъдат проверявани на всеки две години относно отбелязания напредък във връзка с постигането на икономическия и паричен съюз.
<SPEAKER ID="329" NAME="Жозе Мануел Барозу">
председател на Комисията. - (EN) Не разбрах въпроса, но ако той е дали Обединеното кралство ще бъде принудено да се присъедини към еврозоната, отговорът е не.
<SPEAKER ID="330" NAME="Andrew Henry William Brons" AFFILIATION="NI">
(EN) Г-н председател, знаем, че Обединеното кралство е защитено от протокола, но валидността на протоколите е въпрос, който излиза извън темата за единната валута.
<P>
Съществува протокол, с който се предоставя възможност на Обединеното кралство и на други две страни за неучастие в Хартата на основните права, но правната служба на самата Комисия внушава, че възможността за неучастие е, в най-добрия случай, с ограничено приложение. Възможно ли е протоколът, с който се предоставя възможност за неучастие на Обединеното кралство по отношение на единната валута, също да е с ограничена стойност?
<SPEAKER ID="331" NAME="Жозе Мануел Барозу">
председател на Комисията. - (EN) Ако желаете пълен правен анализ, с удоволствие ще Ви изпратя анализа на правната служба на Комисията. Но мога да Ви кажа - съжалявам, ако това предизвиква разочарование у Вас - че Обединеното кралство няма да бъде принудено да въведе еврото.
<SPEAKER ID="332" NAME="Председател">
Следващата тема е отговорът на Европейския съюз във връзка с трагедията в Япония. В списъка ми фигурират много колеги. Бих ви помолил да не вдигате синя карта, ако желаете да сте в списъка съгласно процедурата с привличане на вниманието ("catch the eye"), тъй като това е нещо съвсем различно. Моля, вдигайте бяла карта - или някаква друга. Синята карта е за съвсем различна процедура.
<SPEAKER ID="333" NAME="Alejo Vidal-Quadras" AFFILIATION="PPE">
(ES) Г-н председател, г-н председател на Комисията, след тежката авария в централата "Фукушима" реакцията на Европейската комисия до този момент се характеризира, с изключение на случайната и злополучна неволна грешка, с необходимата сериозност, предпазливост и задълбоченост.
<P>
Това мъчително събитие обаче доведе до атмосфера на повишени емоции, на враждебност към този енергиен източник. За да се намалят възможните отрицателни последици за изборите, някои правителства внезапно промениха позицията си и решиха да отменят плановете си за строеж на нови централи и за удължаване на срока на експлоатация на съществуващите.
<P>
Г-н Барозу, като се има предвид, че ядрената енергия съставлява 14 % от енергията, която потребяваме, че постоянно и предвидимо се покачва търсенето на електроенергия и че сме си поставили за цел да намалим с 85 % емисиите на въглероден диоксид до 2050 г., мнозина от нас, включително самият аз, бихме Ви попитали, в тази потенциално кратковременна ситуация, дали Комисията планира някакви законодателни или политически действия, за да не се позволи на тази атмосфера да застраши енергийната ни стратегия в дългосрочен план.
<SPEAKER ID="334" NAME="Жозе Мануел Барозу">
председател на Комисията. - (EN) Както вече отбелязах в отговора си на въпрос на друг колега, решението относно енергийния микс е въпрос, който попада в сферата на отговорност на отделните държави. Както знаете, има държави-членки на Европейския съюз, които разполагат с атомна енергия, например Вашата страна, Испания, и други, които нямат ядрена енергия, например моята страна, Португалия. Така че не Комисията решава дали държавите-членки трябва или не трябва да произвеждат ядрена енергия. Трябва да действаме в рамките на своите сфери на отговорност.
<P>
На практика сега получихме нови правомощия по въпросите на ядрената безопасност. Считам, че можем и трябва да изпълним вече приетите цели за намаляване на емисиите на парникови газове. Считам, че 20-процентната цел, която беше единодушно приета, е достижима, ако държавите-членки действат с истинска решимост в изпълнение на всички мерки, които могат да предприемат за постигането на тази много важна както за Съюза, така и за света цел.
<SPEAKER ID="335" NAME="Sandra Kalniete" AFFILIATION="PPE">
(LV) Г-н председател, вече няколко седмици светът следи събитията в Япония със съчувствие и загриженост. Бих искала още веднъж да изразя уважението си към японския народ. В нашите мисли ние сме заедно с хората, които работят денонощно в атомните реактори на "Фукушима", за да предотвратят ядрена катастрофа. Те са герои, които жертват здравето и живота си за Япония и за човечеството. Япония е изправена пред тежката задача да възстанови опустошените си територии, което ще изисква значителни ресурси, включително вътрешни инвестиции. Ето защо Европейският съюз трябва да започне преговори за сключване на споразумение за свободна търговия с Япония. Тъй като ми е известен японският принцип да се започват преговори само когато е налице твърдо намерение те да бъдат завършени и да се постигне резултат, аз съм убедена, че съществуващите неясни въпроси ще бъдат решени по време на преговорите и че ще можем да постигнем споразумение за свободна търговия, приемливо и за двете страни.
<P>
Бих искала да чуя мнението на г-н Барозу за това дали Комисията подкрепя започването на преговори за сключване на споразумение за свободна търговия по време на предстоящата среща на високо равнище между Япония и ЕС на 25 май и ако отговорът е не, тогава защо не и кога може да се постави началото на такива преговори?
<SPEAKER ID="336" NAME="Жозе Мануел Барозу">
председател на Комисията. - (EN) Позволете ми в началото и аз да изразя, от името на Комисията, нашето най-голямо възхищение, уважение и солидарност с японския народ. Изпратих лично съобщение на министър-председателя, г-н Кан, след това катастрофално събитие. Вчера отново разговарях с него по телефона, за да получа актуална информация за положението и той изрази голямата си благодарност за солидарността на Европейския съюз.
<P>
Що се отнася до въпроса за търговията, на миналогодишната среща на високо равнище Европейски съюз-Япония беше постигнато съгласие да се проучат възможностите за това как най-добре да се подобрят отношенията ни. Един от вариантите от икономическа гледна точка е възможността за сключване на споразумение за свободна търговия между Европейския съюз и Япония. При тази опция ще се изисква значителна амбиция и от двете страни, както и желание да се положат енергични усилия за решаване, наред с останалото, на въпроса за нетарифните мерки и за премахване на пречките, които затрудняват достъпа на дружествата от Европейския съюз до японския пазар на обществените поръчки. По време на разговорите с Япония бяха поставени последователни искания от страна на Европейския съюз. Радвам се, че Европейският съвет вече изясни позицията си. Вчера потвърдих пред министър-председателя на Япония, че сме готови да работим с Япония, при условие че тя подходи конструктивно към тези въпроси. Той ми обеща, че тя действително ще приложи конструктивен подход, когато решава проблемите, предизвикващи безпокойство и у европейската страна.
<SPEAKER ID="337" NAME="Edit Herczog" AFFILIATION="S&amp;D">
(EN) Г-н председател, когато се вгледаме в новините за аварията във Фукушима и в дебатите за последиците от нея, не виждаме там акционерите. Не виждаме нито финансовите инвеститори, нито членовете на политическата класа, а виждаме наетите лица - работниците се борят с тази авария. Напълно подкрепям стандартите за повишаване на ядрената безопасност, но готови ли сте да поканите представителите на наетите лица, а именно синдикатите, да се включат в диалога на множеството заинтересовани страни за усъвършенстване и постигне на стандартите и готови ли сте да популяризирате постигнатите стандарти за ядрена безопасност в глобален план? Ако отговорът е да, как предлагате да стане това?
<SPEAKER ID="338" NAME="Жозе Мануел Барозу">
председател на Комисията. - (EN) Всъщност, Европейският съвет взе решение да се направи опит да се популяризират възможно най-високите стандарти не само в Европа, но и сред нашите партньори. Например членът на Комисията Йотингер, вече установи контакт с руски партньори. Русия и Украйна заявиха, че проявяват интерес да работят с нас по този въпрос. Стремим се също така да установим дали можем да постигнем същото ниво на сътрудничество с Швейцария, както и - макар че там не сме в толкова напреднала фаза - с Турция и Армения.
<P>
Вчера, по време на телефонния ми разговор с министър-председателя на Япония, той ме увери, че също желае да си сътрудничи с нас, включително в международните усилия, които предстои да бъдат положени в Г-8 и Г-20, за постигне на по-високи нива на ядрена безопасност в света. Сега са налице условия за полагане на истински усилия, не само на европейско равнище - това вече е гарантирано - но и в глобален мащаб, като работим заедно с Международната агенция за атомна енергия и с други свързани международни структури.
<SPEAKER ID="339" NAME="Sarah Ludford" AFFILIATION="ALDE">
(EN) Г-н председател, преди една година в Хаити се създаде усещането, че ЕС е реагирал бавно при предоставянето на помощ при бедствия и на хуманитарната помощ. Доволен ли сте от нивото на оперативна координация между ЕС и държавите-членки по време на неотдавнашните извънредни ситуации, и по-специално в Япония?
<P>
Какво се е случило след приемането на Съобщението на Комисията от преди три години относно повишаване на способността на Съюза за отговор при бедствия, в което се отбелязваше, че съществува необходимост от по-добро съгласуване и ефективност за постигане на по-интегрирана способност на ЕС за отговор при бедствия?
<P>
По-конкретно, дали неотдавнашният опит в Япония и доста по-различният такъв в Северна Африка помогна на Комисията по-бързо да вземе решение дали се нуждаем от механизъм на ЕС за бързо реагиране за предоставяне на хуманитарна помощ, помощ при бедствия и помощ за възстановяване?
<SPEAKER ID="340" NAME="Жозе Мануел Барозу">
председател на Комисията. - (EN) Горд съм, че по време на реакцията на кризата, Комисията, представлявана от Кристалина Георгиева, която е тук с нас, първа изпрати делегация на високо равнище в Япония след ужасните събития там.
<P>
Мога да Ви уверя, че Япония оцени много високо този жест. Ние оказахме както политическа, така и морална подкрепа на Япония - нашата система функционира ефективно. Всъщност японските органи първи поискаха от нас да координираме действията на държавите-членки, тъй като предпочетоха помощта от различните държави-членки да бъде координираната, а не двустранна.
<P>
Въпреки че Япония е много богата страна, с големи възможности за противодействие на такива видове кризи, като израз на солидарност ние осигуряваме хуманитарна помощ на стойност 15 милиона евро. От тях 10 милиона евро се предоставят от бюджета на Европейския съюз по договореност, постигната от Комисията, а останалите около 5 милиона евро се получават от държавите-членки.
<P>
По същество сме удовлетворени от усилията за координация на хуманитарната помощ, но определено винаги можем да ги подобрим, ако държавите-членки са готови да приемат един координиран и съгласуван подход към гражданската защита и реакцията при криза.
<SPEAKER ID="341" NAME="RadvilMorkūnaitė-Mikulėnien" AFFILIATION="PPE">
(EN) Г-н председател, на заседанието на Европейския съвет от март се потвърди ролята на ЕС като поддръжник на най-високите стандарти за ядрена безопасност в целия свят и в рамките на ЕС.
<P>
Най-малко два нови ядрени проекта на външната граница на ЕС дадоха повод за сериозно безпокойство, дължащо се на липса на прозрачност и на консултиране със засегнатите държави. Нови атомни електроцентрали, съдържащи експериментални реактори, ще бъдат разположени в анклава Калининград, между две държави-членки и само на 23 километра от източната граница на ЕС в Беларус. ЕС, в сътрудничество със съответните международни органи, трябва да гарантира, че строителните предприемачи ще спазят най-високите стандарти за ядрена безопасност и екологични стандарти от самото начало на етапа на изграждане и следва да позволи на международни атомни експерти да извършат оценка и на двата обекта, особено по отношение на критериите за избор на строителните площадки.
<P>
ЕС може ефективно да предотврати опасното изграждане на атомни електроцентрали, като откаже да сключи договор за енергия, която ще се произвежда в станции на неекологосъобразни ядрени електроцентрали. Как вижда Комисията ролята си за предотвратяване на опасното строителство на ядрени централи на външните граници на ЕС? Какви мерки би могла да предприеме?
<SPEAKER ID="342" NAME="Жозе Мануел Барозу">
председател на Комисията. - (EN) Един добър пример, който мога да Ви дам, е този с работните ни отношения с Украйна. На 19 април 2011 г. ще присъствам на срещата на високо равнище в Киев по въпросите на ядрената безопасност, организирана от украинското правителство и ще съм там заедно с генералния секретар на ООН Бан Ки-Мун. На практика, ние сме едни от най-важните дарители - ако не и най-важните - по отношение на централата в Чернобил, за да може да бъде напълно възстановена.
<P>
Както Европейският съвет заяви в своите заключения, очевидно не можем да прилагаме приоритета за гарантиране на безопасността на ядрените електроцентрали единствено в рамките на нашите граници. Европейският съюз ще поиска да се извършат подобни стрес тестове в съседните държави и в целия свят както във връзка със съществуващи, така и с планирани атомни централи и в това отношение следва напълно да се използват съответните международни организации.
<P>
Така че ние със сигурност ще определим ядрената безопасност като много важен приоритет в нашите отношения с трети държави, включително някои от тези, които Вие споменахте.
<SPEAKER ID="343" NAME="Elisa Ferreira" AFFILIATION="S&amp;D">
(PT) Г-н председател, кризата в Япония придаде още по-голямо значение на колективния ни ангажимент за създаване на стратегия "202020". Ние обаче продължаваме да чакаме, било то стратегия "202020" или стратегията "2020", да се появят полезни и силни инструменти, които да извадят Европа от положението, в което се намираме, от кризисните мерки, от безработицата и недостатъчния растеж, както и от неконтролируемия проблем с външния дълг. Не е ли време Европа да тръгне напред с помощта на нови европейски източници на финансиране и да въведе ефективни мерки за растеж и сближаване въз основа на различен подход към проблема с енергията и към проблема с устойчивия растеж? Това е въпросът ми.
<SPEAKER ID="344" NAME="Жозе Мануел Барозу">
председател на Комисията. - (PT) С голямо удоволствие ще Ви отговоря, г-жо Ferreira, въпреки че това не е съвсем по темата "трагедията в Япония". По въпроса за намиране на средства за финансиране, тъкмо тази сутрин, по време на разискването посочих, че ние, Европейската комисия, ще внесем предложения в следващата финансова перспектива за това, което наричаме "европейски облигации за проекти" - тоест, облигации за инвестиране в определени проекти, в структурни проекти, като проекти за европейски мрежи, които със сигурност ще включват енергетика. Надявам се, г-жо Ferreira, че ще подкрепите тези предложения, а бих се зарадвал и на подкрепата на различните правителства. Това е въпрос, който всички ние трябва да подкрепим. Самата липса на ресурси в много от нашите държави-членки поради намаления на инвестиционните бюджети означава, че Европейският съюз не трябва да се отказва да инвестира в растежа в Европа в такъв мащаб. Има много области за които считам, че едно евро, инвестирано на европейско равнище, носи повече от едно евро, инвестирано на национално равнище, като например в областта на енергетиката.
<SPEAKER ID="345" NAME="Michèle Rivasi" AFFILIATION="Verts/ALE">
(FR) Г-н председател, преди всичко, нещо положително, г-н Барозу. Приветствам факта, че ще коригирате европейските максимално допустими нива в съответствие с тези на Япония, защото по времето, когато се занимавахме с Регламента за изпълнение (ЕС) № 297/2011 на Комисията, осъзнахме, че предложените от Комисията нива са прекалено високи. Затова приветствам тази корекция и бих искал тя да бъде включена в този регламент.
<P>
Втората ми бележка засяга вноса на хранителни продукти от Япония. Тук има един основен въпрос. Ще бъдем ли задължени да приемем заразени храни, въпреки че нивото на радиация е под максималните стойности, за да подкрепим японската икономика? Сигурна съм, че имате деца. Мисля си, ще дам ли на децата си да пият мляко, съдържащо 500 бекерела йод, когато съществува друго мляко с 0 бекерела йод? Питам се дали Комисията не следва може би да блокира вноса на храни и фуражи от Япония, защото е възможно те да са заразени, и вместо това да подпомогне и подкрепи самите японци, било то финансово, или с незаразени хранителни продукти.
<P>
Накрая, имам един апел към Вас, г-н Барозу. С мен се свързаха хора от "Арева", пътували до Япония, където оборудването им било блокирано и сега е на склад на летището. Много е важно, ако е възможно, да отправите искане към японското правителство да освободи оборудването - цялата система, включително противогазите, роботите и т.н., която е блокирана на летището.
<SPEAKER ID="346" NAME="Председател">
Уважаема госпожо, говорите на мястото на други членове на Парламента. Има дълъг списък с колеги, които чакат да се изкажат.
<SPEAKER ID="347" NAME="Жозе Мануел Барозу" LANGUAGE="FR">
По отношение на последната бележка, не бях запознат със ситуацията. Ако мога да получа малко информация, сигурен съм, че с удоволствие ще се намеся.
<P>
Що се отнася до проблема с млякото, права сте, г-жо Rivasi. Не само че имам три деца, но имам и внук, който в момента не пие нищо друго освен мляко. То е единствената храна, която може да приема, така че аз съм точно толкова загрижен, колкото и Вие да се гарантира безопасността на храните и млякото, които внасяме в Европа.
<P>
Нашата информация, основаваща се на всичките експертни доклади, които получихме, сочи, че мерките, които предприехме, са достатъчни, за да се справим с рисковете такива, каквито са понастоящем. До този момент нямаме никакви сведения за заразени храни с радиационни нива, които биха могли да застрашат здравето на нашите потребители, и ние ще продължим да прилагаме най-високите стандарти в това отношение.
<SPEAKER ID="348" NAME="Niki Tzavela" AFFILIATION="EFD">
(EL) Г-н председател, бих искала да призова председателя на Комисията и председателя на Съвета по някакъв начин да отдадат почит на тези 50 и повече анонимни японски работници, които се трудят със съзнанието, че ще умрат. Тук, в Парламента отдаваме почит например на активисти, борещи се за спасяването на кафявата мечка в Хималаите. При цялото ми подобаващо уважение, нима никой тук не помисли, че трябва да кажем нещо и за тези хора, които, макар да знаят, че ще умрат, работят от дни наред?
<P>
Бих искала да прочета дума по дума казаното от един японски работник, който имаше възможността да даде кратко интервю. Той каза: "Имам много силното усещане, че няма друг, освен нас, който да свърши тази работа, и че не можем да се приберем у дома, преди да сме я приключили". Запасите от антирадиационни костюми на TEPCO са се изчерпали много бързо. Той и колегите му били принудени да измислят резервни части.
<P>
(Председателят отнема думата на оратора)
<SPEAKER ID="349" NAME="Председател">
Г-жо Tzavela, изказването Ви продължава вече почти две минути, а имахте само една минута, макар че всичко, за което говорихте, е много важно за нас.
<SPEAKER ID="350" NAME="Жозе Мануел Барозу">
председател на Комисията. -(EN) Бих искал да подкрепя направените от Вас коментари, госпожо. Мисля, че това, което казахте, е от изключително значение. Мисля, че тези мъже са герои; засвидетелстваме им най-голямото си уважение и възхищение за тяхната смелост и за благородството им. И позволете ми и аз да Ви разкажа нещо за японския народ. Неотдавна членът на Комисията Георгиева беше там, недалеч от мястото на аварията, и сред нещата, които действително силно впечатлили Кристалина, били издръжливостта, достойното отношение и духът на японците. Така че мисля, че е съвсем уместно ние, присъстващите тук, да изпратим от Страсбург, от Европейския парламент, послание на уважение и възхищение към японския народ и специално към онези герои, които жертват живота си за благото на всички японци.
<SPEAKER ID="351" NAME="Председател">
Госпожо, аз също съм съгласен с председателя на Европейската комисия.
<SPEAKER ID="352" NAME="Georgios Papanikolaou" AFFILIATION="PPE">
(EL) Г-н председател, североизточният район на Япония ще остане заразен през следващите 300-400 години и животът никога няма да възвърне естествения си ритъм. Това ни съобщават учените.
<P>
Междувременно плановете за строеж на ядрена електроцентрала в една много активна земетръсна зона продължават по обичайния начин. Това са сведенията от Турция и ако подобно бедствие настъпи там, ако това продължи, тогава оцеляването на цяла Европа ще бъде поставено на кантар. Това ни подсказва здравият разум.
<P>
Какво има да каже Комисията за всичко това? В програмата за сътрудничество със страните кандидатки (по-рано споменахте три страни, имам предвид страните кандидатки), доколко високи са определените екологични стандарти за използване на атомна енергия?
<SPEAKER ID="353" NAME="Жозе Мануел Барозу">
председател на Комисията. - (EN) Г-н председател, отговорът ми е да, но това се отнася и за страните кандидатки. Някои от държавите, които сега са членки на Европейския съюз и които бяха страни кандидатки преди известно време, бяха - съгласно преговорите - задължени да преразгледат стандартите си за безопасност и в някои случаи да извадят от експлоатация определени инсталации за ядрена енергия. Отнасяме се сериозно към този въпрос.
<P>
Със сигурност ще поставим въпроса пред турските ни партньори - вече споменах това в предишното си изказване - и не само пред Турция, но и пред всички партньори, които са в близост до нашите граници. Считам, че трябва да се обърне специално внимание на това. В същото време ще споделим с тях информацията, която имаме за собствените си ядрени инсталации. Това е правилният подход в стремежа към конструктивно решаване на този проблем.
<SPEAKER ID="354" NAME="Franz Obermayr" AFFILIATION="NI">
(DE) Както всички знаем, демокрация означава власт на народа - принцип, към който се отнесохме много сериозно в Австрия през 1978 г. Проведохме плебисцит относно ядрената енергия и недвусмисленият резултат беше, че страната трябва да остане безядрена зона. Това ни подтикна да приемем Закона за Австрия, свободна от атомна енергия, който сега е залегнал в нашата конституция.
<P>
Какво става обаче на равнище на Европейския съюз? Има планове за провеждане на стрес тестове в атомни електроцентрали и за публикуване на резултатите. Тези планове обаче не са задължителни и не включват конкретно задължение за справяне с недостатъците. Поради тази причина определено подкрепям австрийската кампания за закриване на АЕЦ. Бих искал също тази кампания да се разпространи в останалата част на Европа. Всички ние много добре съзнаваме, че това не е лесен въпрос, тъй като по същество атомната енергия си остава отговорност на държавите-членки.
<P>
Поради тази причина, г-н Барозу, ще Ви задам следния въпрос: ще настоявате ли за единни, задължителни европейски стандарти и ще се погрижите ли най-сетне за правилното прилагане на екологичните стандарти на ЕС, и по-специално на оценките на въздействието върху околната среда, както и за налагане на санкции срещу тези, които нарушават правилата?
<SPEAKER ID="355" NAME="Жозе Мануел Барозу">
председател на Комисията. - (EN) Ще направим всичко възможно съгласно действащите понастоящем Договори. Както знаете, договорите предвиждат известна национална компетентност на държавите-членки в енергийната сфера на национално равнище, но ние също използваме своите компетентности. Приетите от Европейския съвет заключения, в които на Европейската комисия - наред с независимите национални регулатори - се отрежда много силна роля в усилията за ядрена безопасност, бележат напредък. Ще вършим тази дейност открито, при пълна прозрачност. Но, разбира се, сигурен съм, че това Ви е известно от други случаи, в които понякога изпитваме трудности при налагане на изпълнението на задължителното законодателство и на обвързващите правила на европейско равнище. От друга страна, мисля, че задачата, по която постигнаха съгласие нашите държави-членки и европейски партньори, ще бъде сериозна.
<SPEAKER ID="356" NAME="Linda McAvan" AFFILIATION="S&amp;D">
(EN) Г-н Барозу, Вие отчасти вече отговорихте на този въпрос, който засяга проблемите на безопасността на храните във връзка с вноса от Япония. Питам се дали бихте могъл просто да ни кажете какви количества храни внасяме от Япония, за да можем да разсеем някои страхове на гражданите в това отношение.
<P>
Също така, един от проблемите, относно който започвам да получавам писма, е фактът, че Вашите служби са определили препоръчителните максимално допустими радиационни нива въз основа на два различни регламента - единият засяга Чернобил, а другият е обща разпоредба. Именно това предизвиква объркване. Прочетох съответния въпрос и отговор на уебсайта на Комисията, но трябва да кажа, че е много сложно. Питам се дали бихте могъл да хвърлите малко светлина по този въпрос. Защо има два различни регламента?
<P>
Ако не можете да внесете яснота по въпроса днес, бихте ли могли поне да го разясните на уебсайта на Комисията, така че моите избиратели да разберат точно какви са нивата, защо са определени и защо има разлика между максимално допустимите стойности за Чернобил и за другите случаи?
<SPEAKER ID="357" NAME="Жозе Мануел Барозу">
председател на Комисията. - (EN) Ще се опитам, но тези въпроси са изключително специализирани; самият аз трябваше да премина интензивен курс, за да разбера част от терминологията. На първо място обаче, що се отнася до внасяното количество храни и фуражи, то наистина е съвсем малко. Европейският съюз внася от Япония фуражи и храни на обща стойност 216 милиона евро, което представлява около 0,4 % в стойностно изражение и по-малко от 0,1 % от общия обем на внасяните в Европейския съюз фуражи и храни. Това е много малко и за японската икономика. Мога да Ви представя списък с внасяните продукти, но имам само една минута, така че сега няма да мога да го направя сега.
<P>
По втория въпрос, относно това защо има различни стойности, тези стойности бяха въведени след Чернобил. Те се основаваха на свързаните с този случай научни доказателства и затова считаме, че са надеждни. Независимо от това, сега настъпи друга трагедия, в далечна Япония. Както споменах, в Япония има много високи стандарти за безопасност на храните. За да се избегне противоречието между техните и нашите стандарти, взехме решение - както обявих днес - за някаква хармонизация, поне с Япония, докато правим научен преглед на общите стандарти, които можем да прилагаме за всякакви видове стоки, внасяни в Европейския съюз. Това обяснява защо има различия; но считам, че те са преходни различия.
<SPEAKER ID="358" NAME="Председател">
Г-н Барозу, благодаря Ви за присъствието тук, на пленарното заседание, с нас, за всички Ваши отговори, за много оживеното обсъждане и най-вече за думите Ви относно много важния отговор на ЕС на трагедията в Япония.
<P>
С това разглеждането на тази точка от дневния ред приключва.
