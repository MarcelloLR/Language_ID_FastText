<CHAPTER ID="010">
Одобряване на протокола от предишното заседание
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Г-н председател, аз имам процедурен въпрос. Тази сутрин проведохме гласуване за ратифициране на документа от преговорите между Европейския съюз и Мароко. Тъй като в документ на Комисията, който току-що е излязъл, с днешна дата, се казва, че в преговорите между ЕС и Мароко относно секторите на селскостопанските и хранителните продукти, и на рибарството е постигнат напредък, аз искам да знам дали това са преговорите, на които се позоваваше председателят на групата на Прогресивния алианс на социалистите и демократите в Европейския парламент тази сутрин, когато използва преговорите като аргумент да оттегли от днешния дневен ред темата относно активистката сахвари Аминату Хайдар, която е на гладна стачка в продължение на 32 дни и в момента се намира в застрашаващо живота й състояние. Ако е така, този въпрос трябва да бъде своевременно изяснен, защото онова, което се случи тук тази сутрин, е неприемливо.
<SPEAKER ID="205" NAME="Председател">
Благодаря Ви, г-жо Figueiredo. За съжаление, не мога да Ви дам отговор, защото аз самият не си спомням вече какво каза председателят на групата днес на обед.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Г-н председател, две точки бяха оттеглени от дневния ред тази сутрин. Искам да попитам за резолюцията, договорена между парламентарните групи. Моля Ви, бихте ли изяснили по кой член от Правилника за дейността на ЕП беше повдигнат въпросът и беше предприето гласуване на място за оттегляне от дневния ред на точка, която предстоеше да разискваме днес следобед?
<P>
Считам, че това е важен въпрос, за който присъстващите днес членове на Парламента трябва да бъдат съответно информирани като за неотложен въпрос.
<SPEAKER ID="207" NAME="Председател">
Г-жо Bilbao Barandica, това се отнасяше за процедурен въпрос съгласно член 140 от Правилника за дейността на ЕП, който допуска изменение на дневния ред. Съжалявам, че сега мога да разреша да се задават само процедурни въпроси. Ние няма да подновяваме разискването. Искам да посоча, че незабавно ще отнема думата на всеки оратор, който се опита да започне отново разискването.
<SPEAKER ID="208" NAME="Willy Meyer" AFFILIATION="GUE/NGL">
(ES) Г-н председател, съгласно член 177 от Правилника за дейността група или най-малко четиридесет членове на ЕП наистина може да отправят искане за отсрочване на разискване. Точно това се случи тази сутрин по крайно необичаен начин. Всъщност в Правилника за дейността на ЕП се посочва, че ако се иска отсрочване на разискване, председателят на Парламента следва да бъде уведомен 24 часа предварително. Тогава председателят незабавно уведомява за това Парламента.
<P>
Бих искал да попитам дали е била следвана тази процедура, защото положението, в което се намираме, е доста необичайно. Това е първият път, в който на Европейския парламент се пречи да разисква резолюция, договорена от всички парламентарни групи в отговор на изключително сериозно обстоятелство, каквото е случаят на г-жа Хайдар. Затова искам да знам дали се е процедирало по този начин. Ако не, резолюцията следва незабавно да бъде поставена на обсъждане. Резолюцията, договорена от всички парламентарни групи, следва да бъде върната обратно и поставена на гласуване.
<SPEAKER ID="209" NAME="Председател">
Има ли други процедурни въпроси?
<SPEAKER ID="210" NAME="Cristian Dan Preda" AFFILIATION="PPE">
(RO) Искам само да кажа, че междувременно г-н Schulz пристигна в Парламента и бихме се радвали, ако той може да отговори на въпроса, зададен от нашата колега в началото, в негово отсъствие.
<P>
(Ръкопляскания)
<SPEAKER ID="211" NAME="Председател">
Г-н Preda, това беше много кратък въпрос, но не и процедурен.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Г-н председател, ние също искаме да се позовем на член 177 от Правилника за дейността. Имайки предвид този член, ние не разбираме как дадена точка може да бъде оттеглена от дневния ред, освен ако това не е направено преди съответното разискване или гласуване.
<P>
Затова ние също считаме, че Правилникът за дейността е приложен неправилно. Ето защо призоваваме председателя да реши въпроса.
<SPEAKER ID="213" NAME="Председател">
Тъй като въпросите се отнасят до тази точка, с удоволствие ще Ви отговоря. В член 140, параграф 2 от Правилника за дейността е предвидено, че дневният ред може да бъде изменян при известни обстоятелства, включително "по предложение на председателя". Председател на политическа група постави процедурен въпрос и председателят прие въпросът да бъде гласуван. Това е в съответствие с Правилника за дейността.
<SPEAKER ID="214" NAME="Charles Tannock" AFFILIATION="ECR">
(EN) Г-н председател, по процедурен въпрос относно моето искане от името на моята група - групата на Европейските консерватори и реформисти - за отлагане на гласуването, което г-н Schulz е поискал за 15,00 ч., за да ни се даде достатъчно време да разберем за какво е всичко това. Всъщност предложението не е поставено пред Парламента. Председателят току-що постави пред Парламента предложението на Schulz, а не постави моето искане за предложение за отлагането му, за да ни даде два-три часа да се успокоим и да разберем нещата. Аз не приемам факт, който всъщност не е бил представен на вниманието на Парламента.
<SPEAKER ID="215" NAME="Председател">
Г-н Tannock, процедурният въпрос, повдигнат от г-н Schulz, е текущ въпрос. Следователно Вашият въпрос е в повече.
<SPEAKER ID="216" NAME="Francisco Sosa Wagner" AFFILIATION="NI">
(ES) Г-н председател, искам да наблегна на това, което каза г-н Meyer. Ще бъда кратък. Голям брой от членовете на Парламента, голяма част от тези, които присъстват, са много изненадани от поредицата събития около тазсутрешното предложение. Последното беше прокарано чрез гласуване доста неочаквано и по начин, който навежда на мисълта, че не е съобразено с духа на действащите разпоредби и че не е в съответствие с тях.
<SPEAKER ID="217" NAME="Председател">
Аз обясних своето разбиране за Правилника за дейността. Следователно процедурата е в съответствие с Правилника. Не мога да приема други, нови процедурни въпроси. Бих искал да ви помоля за въздържаност. Имаме още два важни въпроса. Г-н Salafranca, ако имате процедурен въпрос, задайте го. Трябва да Ви кажа обаче, че ако въпросът не е такъв, ще Ви отнема думата.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Г-н председател, въпросът наистина е процедурен. Тази сутрин председателят на групата на Прогресивния алианс на социалистите и демократите в Европейския парламент поискаха от дневния ред да бъде оттеглено предложение за обща резолюция. Това е безпрецедентно решение, като за него бяха приведени силни аргументи, а именно че животът на г-жа Хайдар ще бъде застрашен.
<P>
Вземайки това предвид, моята група не искаше да компрометира ситуацията, имайки предвид също така и аргументите, изтъкнати от г-н Schulz.
<P>
Както разбирам обаче, няма причина, поради която изявление, направено от Парламента, да застрашава живота на г-жа Хайдар. По-специално не мога да разбера защо да е необходимо да се действа в разрез с Правилника за дейността.
<P>
Г-н председател, в член 177 ясно се посочва, че намерението за внасяне на искане за отсрочване се заявява най-малко 24 часа предварително на председателя, и преди разискването.
<P>
(Председателят отнема думата на оратора)
<SPEAKER ID="219" NAME="Председател">
Г-н Salafranca, много съжалявам, но не е възможно повече да разследваме какви са били мотивите на членовете на Парламента по-рано днес. Въпросът, каква информация е била получена този следобед, не е вече тема от днешния дневен ред. Затова аз ще се върна към дневния ред.
<P>
(Протоколът от предишното заседание е одобрен)
<SPEAKER ID="221" NAME="Bernd Posselt" AFFILIATION="PPE">
(DE) Г-н председател, аз считам, че член 140 е неприложим за неотложни процедури и затова Ви моля да се обърнете към Комисията по Правилника за дейността да го провери, защото това може да създаде опасен прецедент.
<SPEAKER ID="222" NAME="Председател">
С готовност приемам това предложение, но то също не е процедурен въпрос.
