<CHAPTER ID="011">
Пакет климат-енергетика и пакет относно морския транспорт (подписване на актовете)
<SPEAKER ID="333" NAME="Председател">
Г-н заместник министър-председател и представител на председателството на Европейския съюз, г-н Нечас, г-н Рен, уважаеми докладчици и председатели на комисии, госпожи и господа.
<P>
Днес ние имаме удоволствието съвместно да подпишем два важни пакета, пакета климат-енергетика и пакета относно интегрирана морска политика за Европейския съюз. Това е кулминационният момент от последователната работа, извършена съвместно със Съвета и Комисията. С приемането на тези два законодателни проекта Европейският съюз доказва, че може да действа решително с цел съвместното преодоляване на предизвикателствата в основните сектори на устойчивото развитие, опазването на околната среда и безопасността в морето. Това публично подписване ще помогне да се подчертае важността на европейското законодателство за европейските граждани.
<P>
В пакета климат-енергетика Парламентът и Съветът положиха основата, на която Европейският съюз да постигне своите цели за климата до 2020 г., и да продължи да играе водеща роля в борбата срещу изменението на климата. Пакетът за климата включва важни правни рамки, които ще помогнат, например, да се подобри системата за търговия с емисии и усилията от страна на държавите-членки да намалят емисиите на парникови газове, а също и за насърчаване на възобновяемите енергийни източници и техниките за съхранение на въглерод. Докладчиците г-жа Doyle и г-жа Hassi са тук с нас, или така мисля: виждам поне г-жа Hassi.
<P>
Този пакет ще даде на Европейския съюз необходимото доверие в навечерието на международната конференция, която трябва да се състои в Копенхаген през декември, и по време на преговорите за всеобхватно и обвързващо споразумение.
<P>
По отношение на морския транспорт Парламентът и Съветът постигнаха споразумение относно осем досиета по време на процедурата по съгласуване. Това е резултатът от интензивна работа, продължила повече от три години.
<P>
Този резултат също е доказателство за силния натиск, упражняван от Европейския парламент, за да се гарантира, че морските злополуки, като например произшествията с "Ерика" през 1999 г. и "Престиж" през 2002 г., ще бъдат предотвратявани в бъдеще чрез подобряване на безопасността в морето.
<P>
Днес отбелязваме, че много от предложенията на временната комисия по повишаване на морската безопасност, създадена от Европейския парламент, са станали закон. Благодарение на тези спецификации проверките и наблюдението на кораби, контролът на морския транспорт и застраховането на собствениците на кораби бяха подобрени, беше въведено задължително застраховане и бяха направени по-строги изискванията за разследване и отговорност в случай на злополука.
<P>
Радвам се да видя, че докладчикът г-жа Doyle се е присъединила към нас.
<P>
В заключение, позволете ми да изразя своята благодарност към чешкото председателство, Комисията, членовете на комисията по околна среда, обществено здраве и безопасност на храните, комисията по промишленост, изследвания и енергетика и комисията по транспорт и туризъм, и най-вече на техните председатели и докладчици, които работиха усилено върху тези важни законодателни актове. Благодарности специално и на вас, уважаеми членове на Европейския парламент, за присъствието ви на днешното подписване на тези важни законодателни проекти. Особено се радвам, че двама председатели на групи са ни почели с присъствието си тук днес. Благодаря ви за това.
<P>
Сега бих искал да поканя действащия председател на Съвета да вземе думата.
<SPEAKER ID="334" NAME="Петр Нечас">
действащ председател на Съвета. - (CS) Г-н председател, г-н член на Комисията, госпожи и господа, бих искал да ви благодаря, че ме поканихте на настоящата сесия на Европейския парламент по случай официалното подписване на пакета от мерки за енергетиката и изменението на климата и пакета за морския транспорт, две ключови мерки, които държавите-членки на ЕС приеха с помощта на Комисията, Парламента и други партньори. В началото бих искал да кажа няколко думи по отношение на пакета за климата и енергетиката от името на Европейския съвет.
<P>
С пакета се потвърждава водещата роля на Европейския съюз в глобалната борба срещу изменението на климата, като същевременно той е съобразен с действителните възможности и икономически условия на всяка държава-членка. Пакетът за енергетиката и климата има важна символична стойност, тъй като той отразява факта, че представителите на половин милиард граждани, 500 милиона души, успяха да постигнат съгласие по някои ясно очертани действия, стратегии и цели в тази важна и чувствителна програма въпреки сегашната неблагоприятна икономическа конюнктура. Той е ценен и като положителен пример за нашите партньори по света. Бих искал да се възползвам от възможността да благодаря на четиримата докладчици конкретно за подготовката, воденето на преговори и изготвянето на този пакет от ясно очертани мерки, както и на целия Парламент за неговия активен и положителен принос, на Комисията за предоставената подкрепа и подготовка по време на целия процес на одобряване и на френското председателство за неговата изключителна степен на ангажираност. Пакетът подготвя нашия път, като европейски граждани, към договарянето на световни споразумения относно стратегията за изменението на климата, която следва да бъде завършена през декември тази година на конференцията в Копенхаген. Европейският съюз е лидер в областта на опазването на климата и тези дългосрочни предпазни мерки не трябва да се пропиляват, а да се преобразуват в друг вид.
<P>
Госпожи и господа, бих искал да кажа няколко думи за значението на Третия пакет за морска безопасност, който представлява нов и еднакво важен резултат от сътрудничеството между Съвета и Европейския парламент. Европейската общественост беше силно обезпокоена, когато петролният танкер "Ерика" се разцепи на две край бреговете на Бретан през 1999 г. с 20 000 тона петрол на борда, причинявайки огромна вреда на околната среда, и когато три години по-късно танкерът "Престиж" разля 120 тона петрол по крайбрежието на Галиция в Испания. Всички помним трагичните картини в средствата за масово осведомяване от засегнатите крайбрежни райони, където хиляди доброволци, които бяха доведени да почистят поразените места, гледаха безпомощно как птици и други животни и растения се задушават в черното течение. Трябваше категорично да направим всичко възможно, за да предотвратим повтарянето на подобни природни катастрофи от такъв мащаб. Определено трябваше да действаме заедно. ЕС трябваше да изпрати ясен сигнал, че кораби в много лошо състояние, които не са застраховани и не спазват основните правила за безопасност, не са желани по европейските брегове. През ноември 2005 г. Европейската комисия отговори чрез представянето на поредица от осем амбициозни законодателни предложения, така нареченият Трети пакет за морска безопасност. Пакетът ще доведе до осезаеми резултати за Европа под формата на по-добри мерки за предотвратяване на морските произшествия, по-чести проверки и по-ясно разпределяне на отговорностите, което е насочено към предприятията за морски превози. Освен сериозното въздействие върху околната среда - богатство, което принадлежи на всички ни - резултатите от това европейско законодателство ще бъдат оценени не само от гражданите и предприятията в крайбрежните държави, както би могло да се предположи, но също и от извършващите износ вътрешни държави като моята, чиято продукция се превозва в значителна степен извън Европа по море. Вътрешните държави също имат голям интерес да се гарантира, че танкери като "Ерика" или "Престиж" вече няма да плават покрай бреговете на Европа и че морският транспорт се извършва по ефективен, безопасен и щадящ околната среда начин.
<P>
Г-н председател, госпожи и господа, в заключение бих искал да благодаря на докладчиците от Европейския парламент, на френското председателство и на Комисията за усилената им работа по морския пакет. Без техните усилия и ангажираност не би бил възможен този успешен резултат, с неговите ясни ползи за европейската общественост, предприятията и околната среда.
<SPEAKER ID="335" NAME="Председател">
Благодаря Ви, г-н министър. Сега бих искал да помоля Вас и члена на Комисията г-н Рен, както и докладчиците, да дойдете до масата, където аз и министър Нечас ще подпишем актовете във ваше присъствие.
<P>
(Подписване на актовете)
