<CHAPTER ID="019">
Отмяна на директивите в областта на метрологията (разискване) 
<SPEAKER ID="680" NAME="Председател">
Следващата точка е докладът на г-жа Anja Weisgerber - от името на комисията по вътрешния пазар и защита на потребителите, относно предложението за директива на Европейския парламент и на Съвета за отмяна на директиви 71/317/ЕИО, 71/347/ЕИО, 71/349/ЕИО, 74/148/ЕИО, 75/33/ЕИО, 76/765/ЕИО, 76/766/ЕИО и 86/217/ЕИО на Съвета в областта на метрологията - C6-0467/2008-.
<SPEAKER ID="681" NAME="Anja Weisgerber" LANGUAGE="DE">
Г-н председател, г-н Таяни, госпожи и господа, бих искала да започна, като изразя искрената си благодарност към докладчиците в сянка от комисията по вътрешния пазар и защита на потребителите, към онези, които помогнаха за изготвянето на настоящия доклад, и към всички, които допринесоха за този прекрасен резултат. Без конструктивното и изключително открито сътрудничество с Комисията и с белгийското председателство на Съвета нямаше да бъде възможно утрешното приключване на този пакет.
<P>
Със сигурност можете да си представите, че съм много доволна от този резултат. Отмяната на общо осем остарели и неактуални директиви ще ни позволи да предприемем още една стъпка в посока към по-малко бюрокрация в Европа. Интересното в посочените директиви е, че те са остарели до голяма степен, защото вече са заменени от международни стандарти, които отчитат последните постижения в тази област. В крайна сметка правилата и регламентите на държавите-членки често се оказват остарели спрямо хармонизираните европейски правила. В този случай международните предписания направиха безполезни европейските правила и регламенти.
<P>
Ако искаме да постигнем напредък по поставената цел за намаляване с 25% на бюрокрацията в Европа до 2012 г., трябва още сега ясно да обявим позицията си. Или както каза председателят на групата на високо равнище от независими заинтересовани страни относно административните тежести, Едмунд Щойбер, ние в Европа трябва не само да си съберем устните, но и да свирим силно. Казано по друг начин, нашите думи трябва да бъдат последвани от реални действия. Когато обаче се стигне до действието, дяволът често се оказва скрит в подробностите. Тази директива за отмяна на осем директиви в областта на метрологията доказа това за пореден път. Водомери за студена вода, предназначени за непречистени води, спиртомери, някои теглилки, манометри за проверяване на налягането в гумите и оборудване за измерване на стандартната маса на зърнените култури или размера на резервоарите на плавателни съдове са на практика заменени с по-модерно цифрово оборудване. Също така няма последствия за функционирането на вътрешния пазар или за високия стандарт на защита на потребителите, който остава от най-голяма важност за нас.
<P>
Въпреки това Съветът блокира този пакет от известно време. Ние обаче успяхме да постигнем разумен компромис между Съвета и Парламента в неформален триалог и дори направихме това на първо четене - което винаги е по-скоро изключение, отколкото правило за нас. Съдържанието на това споразумение е както следва: една директива - а именно тази относно калибрирането на резервоарите на плавателни съдове, следва да бъде отменена незабавно, което ще рече от 1 юли 2011 г., докато останалите седем директиви ще бъдат отменени, след като бъде приета преработената версия на рамковата директива относно измервателните уреди (ДИУ), върху която в момента работи Комисията. Комисията ще изготви ново предложение за ДИУ до края на април 2011 г. Идеята е, че когато преразглежда ДИУ, Комисията ще провери дали - и ако да, кои елементи от старите директиви трябва да се запазят и следователно да бъдат включени в ДИУ за тази цел. Ако държавите-членки предоставят доказателства, че някои елементи в рамките на седемте директиви са все още необходими, например от съображения за защита на потребителите, като например разпоредби на директивата, отнасяща се до манометрите за проверяване на налягането в гумите на моторните превозни средства, тези раздели ще бъдат включени в рамковата директива относно измервателните уреди. След като преработената версия на ДИУ бъде приета, останалите директиви ще бъдат отменени.
<P>
Това е сигнал, че Европа е сериозна относно намаляването на бюрокрацията и че сме готови да създадем условия за устойчив икономически растеж. Гордея се с факта, че така Европейският парламент изпълнява своя дял за намаляване на бюрокрацията и постигане на по-добро, по-оптимизирано и по-просто законотворчество.
<P>
Позволете ми да завърша с кратко споменаване на таблиците за съответствие. Това са таблиците, които държавите-членки се предполага, че трябва да изготвят, за да документират как са приложили директивата. В крайна сметка се съгласихме на по-малко строга формулировка в това отношение. Борихме се обаче за по-строги формулировки в бъдеще и постигнахме целта си. Председателският съвет ще защитава каузата съответно пред Съвета и Комисията. Това представлява един успех, за който трябва да благодарим на докладчиците и на докладчиците в сянка.
<SPEAKER ID="682" NAME="Антонио Таяни" LANGUAGE="IT">
Г-н председател, госпожи и господа, бих искал да започна, като поздравя и благодаря на г-жа Weisgerber за нейната задълбочена работа по това заплетено и сложно предложение, което е в центъра на едно дълго разискване; ето защо нейната работа не беше лесна и фактът, че беше възможно да се постигне споразумение на първо четене, показва уменията на докладчика за осигуряване на добро споразумение.
<P>
Това решение определено бележи важен етап в областта на опростяването и разумното регулиране. По-доброто регулиране трябва да бъде нещо, към което европейските институции да се стремят непрекъснато, и членовете на Комисията са напълно единодушни в желанието си да се съсредоточат върху усъвършенстването на европейското регулиране.
<P>
Както посочи докладчикът, това предложение всъщност ще отмени осем остарели директиви, отнасящи се до шест категории законни измервателни уреди, въз основа на факта, че уредите, които са предмет на въпросната директива, вече са остарели и че съответната търговия намалява. Освен това няма никакви пречки да се търгува с технически по-развити заместващи продукти, които не попадат в обхвата на директивите.
<P>
В бъдеще държавите-членки може да пожелаят да въведат национални правила. Това обаче няма да създаде нови пречки пред търговията, тъй като съществуват международни стандарти, които вече регулират изцяло тези стари инструменти, както и повечето от по-усъвършенстваните заместващи продукти.
<P>
По силата на споразумението на Световната търговска организация за техническите пречки пред търговията държавите-членки трябва да основават своето законодателство на тези международни стандарти. Договорът за Европейския съюз предвижда, че държавите-членки трябва също взаимно да признават еквивалентни продукти, законно продавани в друга държава-членка.
<P>
Ето защо Комисията приветства компромиса, постигнат на първото четене между Парламента и Съвета, който предвижда отмяната на една директива до юли 2011 г., а на останалите седем директиви - до декември 2015 г.
<P>
И накрая, Комисията набляга на съвместното изявление на трите институции и заявява желанието си да преразгледа аргументите в подкрепа на хармонизацията, представени по време на законодателния процес. Както беше обявено, ще разгледаме тези аргументи до края на април 2011 г. и при необходимост ще внесем законодателно предложение в съответствие с принципите за по-добро регулиране.
<SPEAKER ID="683" NAME="Lara Comi" LANGUAGE="IT">
Г-н председател, госпожи и господа, напълно подкрепям позицията на докладчика във връзка с предложението на Комисията за отмяна на осем директиви в областта на метрологията.
<P>
Приветствам в частност предложението относно целесъобразността на това, да се даде на държавите-членки достатъчно време, за да анализират възможните последици от отмяната в контекста на преразглеждането на директивата относно измервателните уреди (ДИУ).
<P>
Всъщност, въпреки че подкрепям общите цели за по-добро регулиране и опростяване, които са насърчавани и от Лисабонската стратегия, мисля, че е наложително да се даде на държавите-членки времето, което им е необходимо, за да проучат дали отмяната на директивите ще доведе до правна несигурност. Тази ситуация в действителност ще спомогне за намаляване на опасенията, изразени от различните държави-членки, че нямат на разположение разумен период от време, за да се справят с правния вакуум, който би се създал от отмяната.
<P>
Ето защо това е отличен компромис между позицията, приета от Комисията, която е за пълна отмяна на всички директиви и против нови регламенти в тази област в рамките на ДИУ, и критичните позиции, които първоначално бяха възприети от държавите-членки по отношение на настоящото предложение.
<SPEAKER ID="684" NAME="Evelyne Gebhardt" LANGUAGE="DE">
Г-н председател, г-н член на Комисията, бих искала да изразя своята благодарност към г-жа Weisgerber за наистина колегиалното сътрудничество, на което се радвахме. Бих искала да кажа от името на моята група, че аз далеч не съм настроена еуфорично относно отмяната на тези осем директиви. Наистина има известен брой остарели измервателни уреди, за които се отменят правилата и регламентите, но по време на разискванията отбелязахме, че дяволът се крие в подробностите, както Вие сама казахте. Поради това не винаги беше ясно дали наистина трябва да изберем този път. Моята група ще гласува в подкрепа на този компромис с оглед на факта, че получихме уверение от Комисията, че ще разгледа идеята за включване на тези измервателни уреди където е необходимо в европейската директива относно измервателните уреди (ДИУ), която, разбира се, се изготвя в момента. Този ангажимент за проучване - тук отново правя догадки, също ще бъде възприет много сериозно и ще му се обърне щателно внимание. Ние гласуваме за компромиса при това условие, като добре знаем, че все още има един или два въпроса, които трябва да бъдат проучени.
<P>
Що се отнася до таблиците за съответствие, бих искала да кажа на този етап, че ние заявихме, че сме готови да приемем умерената формулировка, която може да бъде намерена в момента в този текст, но това е един от последните документи, в който приемаме това, тъй като за нас тук наистина става въпрос за европейско право, което се създава, след като държавите-членки дадат съгласието си, и се прилага вярно и правилно. Можем да проверим това само ако имаме информацията, а ние получаваме информация единствено от тези таблици за съответствие. При всички случаи ще продължим да работим за тази цел.
<SPEAKER ID="685" NAME="Cristian Silviu Buşoi" LANGUAGE="EN">
Г-н председател, бих искал да поздравя докладчика и останалите колеги, които са допринесли за този документ. Въпреки че първоначално изглеждаше с много технически характер, в крайна сметка стана много ясно, че политическата воля ще намери решението за този доклад.
<P>
Налице е необходимост за опростяване на достиженията на общностното право чрез отменяне на онези директиви, които съдържат разпоредби относно измервателни средства, които вече не се използват в резултат на техническия прогрес и използването на международни стандарти. Подходът на Комисията е разумен. Ако принципът на взаимно признаване гарантира свободното движение и не съществуват конкретни пречки, то не са необходими повече допълнения и техническите спецификации следва да бъдат приети от държавите-членки.
<P>
Въпреки това отмяната на директивата не следва да доведе до нови пречки пред свободното движение или до допълнителна административна тежест. Трябва също така да гарантираме, че няма да има пропуски между старите директиви, които се отменят, и директивата от 2004 г. относно измервателните уреди.
<P>
Също така докладът от първо четене на комисията по вътрешния пазар и защита на потребителите позволи включването на разпоредби относно измервателните уреди, обхванати от директивите, които се отменят в общата директива относно измервателните уреди. На държавите-членки беше дадено повече време да проучат дали отмяната на директивите няма да доведе до правна несигурност.
<P>
Докладът включва клауза, че Комисията следва да прецени дали измервателните уреди, обхванати от отменяните директиви, трябва да бъдат включени в обхвата на директивата относно измервателните уреди. Като се има предвид фактът, че е било взето и хоризонтално решение във връзка с таблиците за съответствие, заедно с други докладчици в сянка предлагам да се подкрепи текстът, приет на първо четене със Съвета.
<SPEAKER ID="686" NAME="Heide Rühle" LANGUAGE="DE">
Г-н председател, аз също бих искала да благодаря на докладчика и докладчиците в сянка за тяхното пълноценно сътрудничество. Мисля, че мога да бъда кратка, тъй като всички съществени въпроси вече бяха разгледани.
<P>
Ясно е, че нашата група ще подкрепи компромиса, но ние работим и с презумпцията, че Комисията ще направи още един критичен преглед на нещата в рамките на преразглеждането на директивата за измервателни инструменти (ДИУ). Ясно е, че ние подкрепяме факта, че беше достигнат този компромис относно таблиците за съответствие. Този компромис има определен срок обаче и в бъдеще Съветът трябва да реагира много по-твърдо. Ние вече не сме готови на отстъпки. И накрая, трябва също да бъде възможно да се наблюдават държавите-членки, а за това се нуждаем спешно от таблици за съответствие.
<SPEAKER ID="687" NAME="Edvard Kožušník" LANGUAGE="CS">
Г-н председател, още от самото начало аз лично подкрепях първоначалното предложение на Комисията за отмяна на всичките осем директиви без компенсация. Считам, че предложението на Комисията беше отличен пример за правилния начин за опростяване на европейското законодателство и насърчаване на подхода на "по-добро регулиране". Не трябва да настояваме за хармонизация във всички области на всяка цена. Трябва да мислим за други регулаторни инструменти освен за регламентите на ЕС, като например международните стандарти. Трябва да използваме тези алтернативни регулаторни инструменти в случаите, когато те ще бъдат по-ефективни. С въвеждането на регламенти в областта на метрологията аз бих предпочел доброволна система за взаимно признаване на националните регламенти въз основа на международни стандарти, а не централизирана хармонизация отгоре надолу. Съжалявам, че Парламентът, заедно с някои държави-членки, не поддържа този изключителен и либерален подход на Комисията, а вместо това предпочита един консервативен подход по отношение на елиминирането на прекаленото регулиране.
<P>
Въпреки всичко бих искал много да благодаря на докладчика за усилията, които тя посвети за намиране на общо компромисно решение. Приветствам нейния личен ентусиазъм, благодарение на който предложението на Комисията не се изгуби и поне една част от първоначалното намерение се осъществи.
<SPEAKER ID="688" NAME="Oreste Rossi" LANGUAGE="IT">
Г-н председател, госпожи и господа, ние подкрепяме доклада в областта на метрологията. Това е много технически текст и такъв, който чакахме в продължение на месеци да гласуваме в пленарната зала.
<P>
Докладът, който премина бързо през компетентната комисия, беше представен миналия март, но ситуацията се проточи толкова дълго, тъй като 27-те държави-членки трябваше да постигнат в Съвета споразумение относно съпътстващите таблици за съответствие.
<P>
Истинският проблем е, че Европейската комисия все още не е представила предложението за директива относно измервателните уреди, която да замени остарелите директиви, които отменяме днес, и да уреди този въпрос веднъж завинаги. Искам да отправя критика към Комисията, че достигна етап, на който отменя остарели директиви, без в същото време да е представила предложение да преразгледа директивата относно измервателните уреди. Такова поведение е необосновано и е далеч от задоволяване на нуждите на бизнеса и гражданите.
<P>
В същото време бих отправил критика към прекомерния страх на онези, които вярват, че правото на държавите-членки не е в състояние да запълни празнотата по време на периода vacatio legis. За щастие европейските предприятия разполагат със система от международни стандарти в сектора, която е независима от правилата на ЕС и дори надхвърля рамките им. Ето защо страховете от евентуално бедствие, което може да се случи в периода между обнародването и влизането в сила на директивата, са неоснователни.
<P>
Предприятията ще попълнят пропуските на законодателите със своите търговски организации, със своите умения, с правилата, които сами са си определили, за да създават динамичен и балансиран пазар. Не трябва да забравяме нашите предприятия, които продължават да работят в Европа с големи трудности. Трябва да спрем да ги притискаме с данъци, бюрокрация и абсурдни искания.
<P>
Понякога в Парламента се работи бързо. Здравият разум и желанието да се постигат споразумения с другите европейски институции надхвърлят политическите деления.
<SPEAKER ID="689" NAME="Zuzana Roithová" AFFILIATION="PPE">
(CS) Г-н председател, осемте остарели директиви относно измервателните уреди на пръв поглед не представляват интересна политическа тема, но всъщност тяхната отмяна представлява конкретно изпълнение на принципа на субсидиарност, както и усилие за "по-добро регулиране". В областта на метрологията вече има международни споразумения, които бяха наложени поради глобализацията на науката и търговията, и хармонизирането на европейско ниво не е наистина необходимо. Приветствам подхода на докладчика, г-жа Anja Weisgerber, която реши да подкрепи донякъде предложението на Комисията за пълна отмяна на директивите и паралелно за седем от тях остави време на метрологичните институти в съответните държави-членки за анализиране на последиците за националното законодателство.
<P>
Затова решението, което ние със сигурност ще одобрим утре, ще бъде и интересен тест за други директиви, както и за това, дали взаимното признаване на правилата на национално ниво ще бъде достатъчно и няма да доведе до правна несигурност, и следователно ще бъде по-изгодно от изменение или пълна хармонизация. Лично аз бих останала изненадана, ако дадена държава-членка предпочете хармонизацията.
<P>
Поздравявам докладчика за постигането на пълна подкрепа в комисията по вътрешен пазар и защита на потребителите и бих искала да й благодаря за постигането на последователна позиция при преговорите със Съвета.
<SPEAKER ID="690" NAME="Malcolm Harbour" AFFILIATION="ECR">
(EN) Г-н председател, преди всичко искам да се присъединя към благодарностите към г-жа Anja Weisgerber, която е важен член на комисията по вътрешния пазар и защита на потребителите и е изготвила с голямо усърдие редица много технически доклади, като настоящият представлява отличен пример за това.
<P>
Мисля, че когато тя се захвана с тази работа, което беше скоро след изборите миналата година, на всички нас ни се струваше, че това на пръв поглед измамливо просто предложение на Комисията за отмяна на нещо, което привидно изглеждаше като неактуално законодателство, вероятно ще се разгледа сравнително бързо и без много обсъждане.
<P>
Времето, което беше необходимо, и относителната сложност на решението, показват, че дерегулацията и намаляването на бюрокрацията не са толкова лесни, колкото си мислят хората. Много е лесно да се съчиняват повърхностни фрази за дерегулация, но в реалния свят винаги има хора, които искат запазване на регламентите. Веднага след като това предложение стигна до Съвета, започнахме да осъзнаваме някои от дълбоко коренящите се проблеми, които съществуват в отделните държави. Има държави, които са имали проблеми с измерването на теглото на плавателни съдове или със спиртомерите, или с манометрите за проверяване на налягането в гумите. Всеки имаше своя специфичен проблем.
<P>
Моето заключение като цяло не е за стойността на предложението, тъй като след няколко месеца ще имаме алтернативното предложение, което на практика ще направи настоящото остаряло и ние почти бихме могли да го изчакаме. Апелът ми към члена на Комисията е, че Комисията наистина трябва да разгледа много по-дълбоко своята оценка на въздействието и домашната си работа по предложенията за дерегулация и да накара държавите-членки да си сътрудничат с нея, преди да представи тези предложения.
<P>
Мисля си, че можехме да прекараме повече време върху този въпрос, ако ни беше позволено. Това е успех за комисията - умерен успех, бих казал, и трябва да извлечем поуките си и да вървим напред.
<SPEAKER ID="691" NAME="Seán Kelly" AFFILIATION="PPE">
(EN) Г-н председател, аз също приветствам предложенията на докладчика. Днес със сигурност живеем в много по-малък свят, отколкото когато и да било. Взаимодействието между хората е много по-голямо и ще продължава да нараства с бързи темпове в бъдеще, така че колкото повече хармонизация имаме относно измервателните уреди, толкова по-добре. Определено приветствам отмяната на директивите в областта на метрологията и намаляването на бюрокрацията с 25%.
<P>
Понякога си мисля, че подценяваме способността на хората да се адаптират. В моята страна видях колко лесно преминахме от старите лири, шилинги и пенсове към еврото и центовете, а също и едва през последните години - от мили към километри, що се касае до пътуванията и ограниченията на скоростта. Това направи живота по-лесен за много хора и ще продължи да го прави. Мисля, че това е стъпка в правилната посока, така че поздравления отново.
<SPEAKER ID="692" NAME="Антонио Таяни" LANGUAGE="IT">
Г-н председател, госпожи и господа, благодарен съм на всички, които говориха по време на разискването, защото това означава, че има интерес към предложението за опростяване. Ето защо бих искал да подчертая още веднъж предимствата, които предоставя този избор и съответните ползи от него.
<P>
Тук става дума за предимствата за потребителите, производителите на инструменти и националните администрации. Също така искам да ви уверя, в отговор на конкретния въпрос, повдигнат от г-жа Gebhardt, че Комисията е готова да проведе проучванията, необходими за повторно разглеждане на аргументите в полза на хармонизирането, до април 2011 г.
<P>
В отговор на г-н Rossi, който критикуваше Комисията, но в момента не е в залата - след като някой отправи критики, е добре също така да слуша отговора - има съвместно изявление от страна на Парламента, Съвета и Комисията по този въпрос, което сега ще цитирам: "Съгласно член 25 от Директива 2004/22/EО относно измервателните уреди, Комисията се приканва от Европейския парламент и от Съвета да докладва преди 30 април 2011 г. относно прилагането на тази директива и по целесъобразност да представи законодателно предложение". Както казах в речта си в началото на разискването, възнамерявам да се придържам към това изявление.
<P>
Благодаря ви, г-н председател, госпожи и господа, за вашия ангажимент и сътрудничество. И накрая, по въпроса за таблиците за съответствие, Комисията подкрепя позицията на Парламента.
<SPEAKER ID="693" NAME="Anja Weisgerber" LANGUAGE="DE">
Г-н председател, бих искала да изразя искрените си благодарности към всички колеги, включително и моята признателност за техния ценен принос към разискването тази вечер. След гласуването сутринта трябва да преместим вниманието си към бъдещето. Разбира се, очакваме с нетърпение да видим какви ще се окажат отделните правила и регламенти - Комисията вече обяви, че ще внесе предложението си за директивата относно измервателните инструменти (ДИУ) до края на април. След това ще бъде възможно и да се провери дали някой от отделните законодателни режими, които се отстраняват от обращение, трябва да бъде включен.
<P>
Важно е, както спомена и г-жа Comi, че не възниква правен вакуум. Г-жо Gebhardt, мога да Ви кажа, че това също беше много важен проблем за групата на Прогресивния алианс на социалистите и демократите в Европейския парламент и такъв, по който ние успяхме да извършим последващи действия. За мен обаче е важно и да се отбележи, че от държавите-членки се изисква да документират още по-строго защо някои аспекти или елементи трябва да бъдат запазени, тъй като само при тези условия наистина имаме нужда от европейски регламенти; те не са самоцел.
<P>
В очакване съм също на обявеното от Комисията допитване по интернет, което ще се проведе между 6 септември и 1 ноември 2011 г. Допитването ще включва засегнатите дружества, органите и други. За пореден път ще слушам внимателно предприятията. Що се отнася до съществуващата директива също така, аз проверих дали тези измервателни уреди са все още в употреба и се случи така, че отговорът всеки път - например от моята асоциация на лозарите, която попитах относно спиртометрите - беше, че такова оборудване определено не се използва вече. Ето защо трябва много внимателно да разгледаме този момент. Ако наистина искаме да се постигне напредък към постигането на целта за намаляване на бюрокрацията в Европа с 25% до 2012 г. - а това, разбира се, вече не е много далеч - ние трябва да отбележим значителен напредък в тази област. Ние като Парламент сме готови да участваме.
<P>
И накрая, остана да кажа само още нещо за таблиците за съответствие. Искам да заявя в този момент, че за пореден път това, което имаме тук, е компромис, но по отношение на бъдещето бих искала да призова държавите-членки да се ангажират с действителното съставяне на тези таблици, защото тук наистина става въпрос за еднакво прилагане на правилата и регламентите в цяла Европа.
<SPEAKER ID="694" NAME="Председател">
Разискването приключи.
<P>
Гласуването ще се проведе утре (сряда, 15 декември 2010 г.).
