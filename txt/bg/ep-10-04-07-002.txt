<CHAPTER ID="002">
Изявления на председателя
<SPEAKER ID="006" NAME="Председател">
Преди десет дни в Москва загинаха още хора, погубени от терористи. Споделяме болката на семействата на жертвите и се надяваме виновниците за тези атентати да бъдат бързо намерени и дадени под съд. Европейският парламент осъжда и винаги е осъждал актове на насилие от този тип.
<P>
Днес отбелязваме 70-ата годишнина от датата, на която Сталин издава заповед за разстрел на над 20 000 офицери от полската армия. Това са военнопленници, задържани при нападението на СССР срещу Полша през септември 1939 г. По време на предишния парламентарен мандат членовете на Европейския парламент имаха възможността да гледат филма "Катин", в който се разказва историята на тези събития. В петък миналата седмица той беше излъчен за пръв път по руската държавна телевизия. Днес, 7-и април, министър-председателите на Полша и на Руската федерация за пръв път заедно отдават почит на жертвите на престъплението от Катин. Тази важна стъпка по пътя към помирението между Полша и Русия, както и по пътя към помирението на Изтока, е също така сигнал за цяла Европа и следващ етап от помирението на източните и западните части на нашия континент, което е желано от всички ни.
<P>
(Ръкопляскания)
<P>
Искам също така да ви информирам, че на днешното пленарно заседание Европейската комисия ще се представлява от г-н Шевчович. Г-н Барозу няма възможност да присъства днес поради важни семейни причини.
