<CHAPTER ID="013">
Споразумение за партньорство и сътрудничество между ЕО и Република Таджикистан (разискване)
<SPEAKER ID="156" NAME="Председател">
Следващата точка е общото разискване относно:
<P>
изявления на Съвета и на Комисията относно Споразумение за партньорство и сътрудничество между ЕО и Република Таджикистан и
<P>
препоръка от Alojz Peterle, от името на комисията по външни работи, относно предложението за решение на Съвета и на Комисията относно сключване на Споразумение за партньорство и сътрудничество между Европейските общности и техните държави-членки, от една страна, и Република Таджикистан, от друга страна
<P>
(12475/2004 - 11803/2004 - C6-0118/2005 -.
<SPEAKER ID="157" NAME="Сесилия Малмстрьом" LANGUAGE="SV">
Г-жо председател, уважаеми колеги, г-жо член на Комисията, г-н Peterle, доволна съм, че този следобед имам възможността да обсъдя връзките на ЕС с Таджикистан, и по-специално важността, която отдаваме на поставянето на нова основа на нашите отношения с държавата чрез сключването на Споразумение за партньорство и сътрудничество.
<P>
Знам, че Парламентът има голям интерес към този въпрос. Още през февруари 2008 г. в резолюцията си относно стратегията на ЕС за Централна Азия призовахте държавите-членки бързо да ратифицират Споразумението за партньорство и сътрудничество, потвърждавайки по този начин намерението на Парламента да одобри споразумението в близко бъдеще.
<P>
Сега споразумението е ратифицирано и силно желаем да продължим напред с останалите стъпки възможно най-бързо, така че Споразумението за партньорство и сътрудничество да може да влезе в сила колкото е възможно по-скоро - надявам се до края на годината. Така ще изпратим ясен сигнал, че откриваме нова страница в отношенията между Европейския съюз и Таджикистан.
<P>
Таджикистан е важна част от нашата цялостна стратегия за Централна Азия. Тази труднодостъпна държава е една от най-бедните в света. Тя има лошо поддържана граница с Афганистан, което я прави основен маршрут за контрабанда на наркотици и вход към региона за радикални ислямисти. Следователно имаме голям интерес да подкрепим Таджикистан както за нейно добро, така и за решаване на общите ни проблеми. Вече работим по въпроса чрез няколко контакта. Шведското председателство изпрати група на високо равнище в региона през юли, а вчера в Брюксел се проведе конференция на министрите с Централна Азия.
<P>
Но Таджикистан е една от малкото страни по източната граница на ЕС, с които все още не сме сключили общо споразумение след края на Студената война. Ако сериозно искаме да се преборим с проблемите, които споменах, трябва да създадем подходяща рамка за бъдещите ни отношения. Условията и редът за политически диалог и практическото сътрудничество с Таджикистан трябва да бъдат подобрени, така че да отразяват по-добре общите предизвикателства пред региона. Споразумението за партньорство и сътрудничество ще ни осигури по-структуриран начин за обсъждане на въпроси от общ интерес: правата на човека, принципите на правовата държава, търговията с наркотици и организираната престъпност, както и тероризма и религиозните организации.
<P>
В същото време трябва да постигнем напредък по въпросите, свързани с демокрацията, доброто социално управление и правата на човека в региона. Наясно сме, че това не е лесна задача. Ето защо силно приветствам структурирания диалог с Таджикистан относно правата на човека, който предоставя възможност за провеждане на сериозно обсъждане. Вторият кръг от диалога ще се проведе в Душанбе на 23 септември.
<P>
Трябва да продължим да насърчаваме Таджикистан да въведе програма за реформи. Събитията са често много тревожни. Искаме да видим по-демократичен подход в държавата по отношение на свободата на организация, свобода на религията, свобода на медиите и развитието на гражданското общество. Трябва да направим всичко по силите си да убедим Таджикистан, че принципите на правовата държава трябва да се спазват в борбата срещу незаконната дейност, търговията с наркотици и тероризма. Трябва да подчертаем, че правата на човека и основните свободи трябва да бъдат зачитани като начин за предотвратяване на етнически или културни конфликти.
<P>
Също така сме много притеснени от широката корупция в държавата. Тя възпрепятства не само развитието на Таджикистан, но също така и ефективния принос на дарители. Трябва да използваме всеки наличен канал да призовем таджикските органи да се справят с този проблем възможно най-бързо. Не можем да пренебрегнем факта, че всички транзитни маршрути за търговия с наркотици - или поне много от тях - минават през Таджикистан. Държавата е уязвима по отношение на радикални движения и международната организирана престъпност. Трябва да засилим подкрепата си за Таджикистан с цел да се противопоставим на тази дейност, като в същото време осигурим алтернативни източници на доход. Стратегията съответства на нашия ангажимента в Афганистан и работата ни за стабилизиране на тази държава. Приветстваме интереса на Таджикистан към сътрудничество и подкрепяме усилията им.
<P>
Таджикистан показа открито, конструктивно отношение към обсъжданията на нашите общи предизвикателства. Това е положително. Диалогът е важен елемент от нашата подкрепа за Таджикистан при насърчаване на сътрудничество с техните съседи и намиране на решения за спешни и сложни регионални проблеми като измененията на климата, водата и граничния контрол. Предвид факта, че имаме голям интерес да се справим с много от проблемите по-ефективно и по-ефикасно, аз приветствам възможността за създаване на нова основа за нашите отношения с Таджикистан. Споразумението за партньорство и сътрудничество ни предоставя рамка, в която можем да доразвием двустранните си отношения и по този начин да допринесем за общите цели на стратегията ни за цяла Централна Азия. Затова призовавам Парламента да гласува в полза на споразумението, така че то да влезе в сила възможно най-скоро.
<SPEAKER ID="158" NAME="Бенита Фереро-Валднер" LANGUAGE="EN">
Г-жо председател, първо искам да благодаря на г-н Peterle за отличния му доклад и резолюцията, която представя много добър анализ на положението в Таджикистан и отправя препоръки, които мога да подкрепя.
<P>
След приемането на стратегията на ЕС за Централна Азия през юни 2007 г. отношенията ни с всички държави от Централна Азия се задълбочиха, което е от взаимна полза. Ритъмът на контактите между нас набра скорост и сега разбираме ползите от по-тясно сътрудничество по въпросите за сигурността, управлението и контрола на границата, обучението, управлението и диверсификацията на енергия. Стратегията постига успех в изграждането на нов вид партньорство с петте централноазиатски републики.
<P>
Ясно е обаче, че мащабната стратегия е подкрепена от индивидуални и разграничени двустранни отношения, които отразяват различните стремежи и насоки на съответните държави. Както всички знаете, сътрудничеството ни с Таджикистан все още се управлява от Споразумението за търговия и сътрудничество, сключено със СССР през 1989 г. и потвърдено от Таджикистан през 1994 г. Това споразумение вече не отразява напълно нашите амбиции съгласно стратегията за Централна Азия, нито е в подкрепа на типа отношения, които търсим с Таджикистан.
<P>
Вашето одобрение на новото Споразумение за партньорство и сътрудничество между ЕС и Таджикистан, което ще разисквате днес, следователно ще представлява голяма крачка напред, тъй като ще ни позволи да разширим и задълбочим сътрудничеството си с тази държава.
<P>
Днешен Таджикистан е изправен, както вече беше казано, пред големи икономически и социални предизвикателства. Важно е - и в интерес на европейците - Таджикистан да успее в борбата си с трудностите. Това е държава, която има близо 1 500 км граница с Афганистан и която се намира в близост до долината Суат в Пакистан. Това е територия, застрашена от пренос на конфликти и проникване на ислямски екстремисти.
<P>
Таджикистан също е ключ в усилията за спиране на потока от нелегални наркотици от Афганистан към Европа. Ето защо по-доброто сътрудничество с Европейския съюз може да подпомогне да се предотврати разпространението на несигурност.
<P>
Ключов елемент в уязвимостта на Таджикистан е слабата икономика. Най-бедните републики в Централна Азия са сериозно засегнати от значителното намаляване на цените на алуминия и памука в следствие на спада в световен мащаб. Това, заедно със спада в паричните преводи в размер на 34% през първата половина на 2009 г., дава повод за загриженост, че нивото на бедността вероятно се покачва, както и че несигурното социално-икономическо положение може да предизвика социално напрежение.
<P>
Убедена съм, че сега сме на прав път с Таджикистан, подкрепяйки и насърчавайки необходими реформи. Това също е в основата на честите посещения на специалния представител на ЕС Морел и на собственото ми посещение през пролетта на 2008 г. Има напредък, но е ясно, че още много трябва да се свърши. Правителството показа, че в допълнение към по-голяма търговия и сътрудничество е готово да приложи мерки за подобряване на социалното подпомагане, здравеопазването, образованието, борбата с корупцията и правата на човека.
<P>
Трябва да приветстваме факта, че президентът Рахмон е създал длъжността омбудсман. Омбудсманът ще бъде важен наш събеседник в следващия кръг от диалога за правата на човека между ЕС и Таджикистан, който Вие споменахте, на 23 септември. Напредъкът в съдебната реформа е все още бавен, но ние се надяваме, че препоръките от скорошния семинар в Душанбе относно правата на човека и гражданското общество ще бъдат взети под внимание от страна на правителството, особено при реформата на адвокатската професия и новия наказателно-процесуален кодекс в Таджикистан.
<P>
Наясно съм, разбира се, с вашата загриженост за демокрацията и правата на човека в Таджикистан и мога да ви уверя, че Комисията ще я вземе под внимание в диалога ни с тази държава.
<P>
Що се отнася до икономическите реформи, виждаме напредък - например изготвянето на механизъм за освобождаване на земеделските производители от задлъжнялост в сектора на памука, който, да се надяваме, ще проправи път за по-широки земеделски реформи и прилагането на "свобода на обработване на земята", което е от решаващо значение за преодоляване на бедността в държавата.
<P>
Одобрението днес на Споразумението за партньорство и сътрудничество от Европейския парламент ще ни помогне да продължим да работим с Таджикистан за редица политически и икономически реформи със специален фокус върху демокрацията и правата на човека, а също и да осигурим пълното им прилагане. Усилията към реформи вече са подкрепени от относително големи суми двустранна помощ от Комисията. Всъщност става дума за 66 милиона евро за периода от 2007 до 2010 г., които ще нараснат до 70 милиона евро за трите години от 2011 до 2013 г.
<P>
Нашата помощ ще се фокусира върху секторна подкрепа за социална закрила и здравеопазване, реформа в управлението на публичните финанси и техническа помощ за развитието на частния сектор. Този процес ще бъде подкрепен от делегацията ни в Душанбе. Моето намерение е преди края на тази година нашият регионален офис там да стане пълноправна делегация за насърчаване на процеса на реформи и улесняване на пълното прилагане на Споразумението за партньорство и сътрудничество. И по-конкретно, надявам се, ще ни помогне да изготвим цялостна оценка на напредъка в ключовите области, които споменах и които ще измерваме с ясни критерии.
<SPEAKER ID="159" NAME="Alojz Peterle" LANGUAGE="SL">
Решението за сключване на Споразумение за партньорство и сътрудничество между Европейските общности, техните държави-членки и Таджикистан е в съответствие с европейската стратегия на Съвета за ново партньорство с Централна Азия и недвусмисленото желание на Таджикистан за развитие на широко сътрудничество с Европейския съюз в търговията и много други области.
<P>
Доволен съм, че всички държави-членки са ратифицирали споразумението, и се надявам, че ще можем да дадем съгласието си за споразумението с Таджикистан, както сме постигнали съгласие по споразуменията с Казахстан, Киргизстан и Узбекистан. Това ще сложи край на Споразумението за търговия и сътрудничество между Европейския съюз и бившия Съветски съюз.
<P>
Действайки на базата на основните си ценности и принципи, Европейският съюз изразява чрез споразумението стратегическия си интерес за сътрудничество с Таджикистан, считан за много важен партньор в тази част на света. ЕС също така иска да задълбочи отношенията си с Таджикистан, допринасяйки по този начин за сигурността, стабилността и икономическия напредък на държавата и за развитието и укрепването на демократичните институции, както и по отношение на защитата на правата на човека и принципите на правовата държава.
<P>
По-конкретните цели на европейската политика относно Таджикистан се отнасят главно до подкрепа на борбата срещу бедността, подкрепа на доброто управление и реформите, както и ефективна борба с трафика на наркотици и организираната престъпност. Този доклад критикува състоянието на демокрацията в държавата, изразявайки загриженост относно корупцията и състоянието на гражданското общество, но в същото време призовава таджикското правителство да се справи с проблемната ситуация в областта на образованието и обучението възможно най-скоро.
<P>
Докладът изразява оправдана загриженост и относно нарушенията на правата на човека, в частност правата на жените, религиозните свободи, независимостта на съдебната власт и условията, управляващи работата на организациите на гражданското общество. Предвид горепосоченото, докладът също така приветства започването на диалог относно правата на човека, чийто напредък е от съществено значение за развитието на двустранните отношения.
<P>
Споразумението отразява нашето убеждение, че Таджикистан притежава потенциал за създаване на модерна, функционираща държава, която е в състояние успешно да изпълнява своята регионална роля по-специално в борбата срещу екстремизма, навлизащ от Афганистан и други части на региона. Освен всичко останало докладът също така ни напомня за значението на енергията и водата, тъй като тези въпроси засягат междудържавните отношения в Централна Азия и изискват съвместно решаване.
<P>
В заключение, позволете ми да поздравя колегите си за конструктивното им съдействие и Комисията за ценната й помощ. Преди всичко искам да благодаря на посолството на Република Таджикистан за тяхното сътрудничество.
<P>
Твърдо считам, че с това споразумение Европейският съюз ще може да засили и задълбочи сътрудничеството, съществуващо с Таджикистан до днешна дата, и се надявам, че това ще бъде духът, в който споразумението ще се осъществи в близко бъдеще. Горещо препоръчвам приемането на споразумението с Таджикистан.
<SPEAKER ID="160" NAME="Filip Kaczmarek" LANGUAGE="PL">
Искам да поздравя докладчика Alojz Peterle за неговия извънредно фактически и - искам да подчертая - много балансиран доклад относно Споразумението за партньорство и сътрудничество между Европейските общности и Таджикистан.
<P>
Таджикистан си спечели много критики заради липсата на демокрация. Това, което най-често не одобряваме, е липсата на свобода на пресата и религията, както и корупцията. Нямам за цел да оспорвам обвиненията. Обаче трябва да вземем под внимание факта, че Таджикистан наскоро отбеляза напредък както в борбата с корупцията и подобряването на положението с правата на човека, така и в различни други чувствителни области. Освен това държавата е относително стабилна, което е от значение, имайки предвид стратегическото й местоположение. Това обаче вече беше отчетено днес.
<P>
Като съсед на Афганистан и свързаните с това проблеми по отношение на широкомащабното производство и продажба на наркотици, тероризма и нарастващия екстремизъм, както и с друг все по-нестабилен съсед, Пакистан, Таджикистан може да бъде естествен съюзник на Европейския съюз. Затова е в интерес на ЕС да продължи да подкрепя демократичните процеси в държавата и да укрепва политическия, икономически и социалния й потенциал.
<P>
Нека припомним, че Таджикистан е най-бедната от бившите съветски републики. Тя беше една от 12-те страни, които попаднаха миналата година в списъка на ООН на държавите, засегнати в най-голяма степен от световната продоволствена криза. В тази връзка съм доволен, че в доклада се споменават и Целите на хилядолетието за развитие. Нека ги напомним и на Таджикистан.
<P>
Европейският съюз е основният търговски партньор на Таджикистан. И двете страни трябва да положат усилия да приложат споразумението възможно най-бързо, подкрепяйки по този начин развитието на държавата и стабилизирането на икономическото й състояние. Само с критикуване на грешките в Таджикистан няма да го постигнем. Трябва да дадем положителен сигнал, че се интересуваме от развитието на контактите с тази държава, а според мен докладът на г-н Peterle, заедно с целия Парламент, изпрати точно такъв сигнал.
<SPEAKER ID="161" NAME="Niccolò Rinaldi" LANGUAGE="IT">
Г-жо председател, г-жо член на Комисията, госпожи и господа, Таджикистан рядко се споменава в залата, така че ние - говоря от името на групата на Алианса на либералите и демократите за Европа, а също и като член на комисията по международна търговия и на делегацията за отношенията с Централна Азия - приветстваме споразумението. Приветствам и решението да предприемем бързи действия, за да подпомогнем представителните ни офиси в региона, както посочи членът на Комисията.
<P>
Освен това Таджикистан - държава, която може да ни изненада, но която често се описва като преден пост на Европа, не е в периферията на света - както не са и останалите страни в Централна Азия, основната сред които е Афганистан. Тъкмо в тази държава се водят някои много важни битки по отношение на трафика с наркотици, борбата срещу авторитаризма и фундаментализма и установяването на принципите на правовата държава и демокрацията, които, за съжаление, са все още много крехки.
<P>
С този законодателен инструмент ще бъдем в състояние да постигнем напредък не само от търговска гледна точка, но, надявам се, и от политическа и културна гледна точка.
<SPEAKER ID="162" NAME="Heidi Hautala" LANGUAGE="FI">
Г-жо председател, условията за сключване на Споразумение за партньорство и сътрудничество с Таджикистан са далеч по-благоприятни, отколкото например с Узбекистан и Туркменистан, които са категорично диктатури. Таджикистан обаче следва по-добър път и Споразумението ще даде възможност на Европейския съюз да има известно влияние върху положението там. Приятно е да чуем, че от страна на Съвета и Комисията пактът за сътрудничество ще се фокусира върху правата на човека и демокрацията и ще се опита да насърчи развитието на принципите на правовата държава. Чудесно е, че е създадена и институцията омбудсман в Таджикистан. В много държави това е важен инструмент и Европейският съюз трябва да окаже пълна подкрепа на новата институция.
<P>
Искам да повдигна друг въпрос по отношение на водните ресурси. Регионът е богат на водни ресурси и Европейският съюз може да помогне на Таджикистан да експлоатира ресурсите си рационално и демократично, отчитайки и интересите на държавите, чиито територии са разположени по течението на реките и които могат да пострадат от последиците от големи водноелектрически централи. Във всеки случай ние от групата на Зелените/Европейски свободен алианс искаме да подчертаем значението на регионалното сътрудничество за възстановяване на местната икономика в Централна Азия.
<SPEAKER ID="163" NAME="Charles Tannock" LANGUAGE="EN">
Г-жо председател, Таджикистан няма късмета да разполага с енергията и минералните ресурси на някои други държави в Централна Азия. Но това не е извинение да поставяме Таджикистан на второ място за сметка на по-богатите и по-големите й съседи.
<P>
Централна Азия е регион от първостепенно значение за политическата и енергийна сигурност на ЕС. По отношение на укрепването на отношенията с ЕС някои държави в региона ще напредват по-бързо от други. Това е неизбежно. Но трябва да запазим един вид колективен ангажимент, докато продължаваме да подобряваме връзките си с това, което беше съвсем доскоро един дипломатически изолиран и до голяма степен пренебрегван регион, особено от страна на Европейския съюз. Предпочитанието към някои държави в Централна Азия за сметка на други крие риск от създаване на раздори и разделение в региона. По-специално ислямските терористи в региона показаха готовност да се възползват от бедността и неадекватното управление за радикализиране на хората и разпространяване на омраза.
<P>
Правителството на Таджикистан отхвърли екстремизма и с помощта на международната общност се опитва да заздрави демокрацията си. Таджикистан все още носи белезите от една брутална гражданска война между силите на светската държава и Джихада, която избухна след разпадането на Съветския съюз в началото на деветдесетте години на 20 век. Народът на Таджикистан не желае нови кръвопролития, поради което подкрепя смело операциите на НАТО срещу талибаните в Афганистан. Мисията на Международните сили за поддържане на сигурността (ИСАФ) в Афганистан е от жизненоважно значение за бъдещето на Таджикистан в дългосрочен план и желанието за намиране на сигурност на запад.
<P>
Наистина, действията на Таджикистан по отношение на демократизацията и правата на човека са несъвършени, но съм убеден, че диалогът и ангажиментът от страна на ЕС ще подтикнат Таджикистан към положителна промяна. Разбира се, такава е позицията на Европейския съюз по отношение на Беларус и Узбекистан, така че Таджикистан заслужава да бъде третиран по същия начин. Затова групата ECR подкрепя по-задълбочено стратегическо, политическо и икономическо партньорство с Таджикистан, основано на ангажимент за постигане на напредък по отношение на публичност, демокрация и по-високи стандарти за правата на човека.
<SPEAKER ID="164" NAME="Sabine Lösing" LANGUAGE="DE">
Г-жо председател, благодаря за доклада. Като член на комисията по външни работи в едно разискване запитах съответния представител на ЕК за ролята на Споразумението в рамките на управлението на имиграцията на ЕС. Той ясно заяви, че с влизането си в сила то ще проправи път за сътрудничество с агенцията за сигурността по границите (Фронтекс) и за множество регламенти относно имиграцията например в рамките на споразумения за реадмисия и сигурност на границите с Афганистан. Вече стана дума за 1 200-километровата граница между Таджикистан и Афганистан. Тя също ще се превърне в нова цел на репресивната политика на ЕС за спиране на бежанците.
<P>
По този начин Европейският съюз иска да се изолира от бежанци далеч отвъд външните си граници. Още веднъж виждаме, че това е основен компонент на външната политика на ЕС. В резултат на подобни споразумения за партньорство бежанците се интернират в лагери, в които, както всички знаем, преобладават нечовешки условия, какъвто е случаят понастоящем в Украйна. Проблемът вече е разглеждан тук в общи линии. Тази форма на така наречено международно управление на имиграцията включва сериозно нарушение на Женевската конвенция за бежанците и на международните права на човека.
<P>
Ето защо призовавам ЕС да започне да се бори с причината, а не с бежанците. Европейската политика за съседство е средство за превръщане на крепостта Европа в още по-недостъпна, поради което ние, групата GUE/NGL, гледаме скептично на нея.
<SPEAKER ID="165" NAME="Bastiaan Belder" LANGUAGE="NL">
Г-жо председател, честно казано, разискването поражда в мен смесени чувства. От една страна, приветствам факта, че резолюцията на г-н Peterle посочва ясно многобройните проблематични области в таджикската икономика и общество. От друга страна, ми се струва непонятно в ключови области Таджикистан да се описва като сравнително стабилна държава. Току-що го чух отново в разискването и категорично не мога да разбера откъде идва тази идея. Да, Европейският съюз създава впечатлението, че Споразумението трябва да се сключи, пък каквото дойде. Това ще има неоспорими последици за правдоподобността на големия обем критики, които все пак ще трябва да бъдат отправени по-късно.
<P>
Намирам за поразително това, което прочетох в параграф 2 относно разочарованието на таджикското правителство. Трябва да разискваме разочарованието, госпожи и господа, например на протестантското малцинство или на мюсюлманите, изправени пред закон за религията, който сериозно се намесва в религиозния им живот. Вместо това напълно неуместно разочарование таджикското правителство трябва да се погрижи за големия обем от работа, която трябва да свърши вкъщи. Надявам се, г-жо член на Комисията, че това ще бъде следвано съвестно.
<SPEAKER ID="166" NAME="Pino Arlacchi" AFFILIATION="ALDE">
(EN) Г-жо председател, аз силно подкрепям споразумението. Считам, че е голяма стъпка напред в сътрудничеството между Европейския съюз и Таджикистан, която е много важна държава поради няколко причини.
<P>
Искам да се позова само на едно предимство за стабилността и сигурността на нашия континент и на ЕС. Таджикистан е пресечна точка на трафика с наркотици от Афганистан за Европа и Русия. Най-малко 30% от произвеждания в Афганистан хероин идва в Европа и Русия през Таджикистан. Преди десет години международната общност стартира голяма операция в Таджикистан, укрепвайки органите за контрол на наркотиците, и съм много доволен да видя десет години по-късно, че те работят и напредват много добре. Това Споразумение има пряк принос за стабилността и сигурността на Европа.
<P>
Разбирам, че все още има много ограничения, колегите подчертаха проблемите в Таджикистан по отношение на правата на човека, бедността и т.н., но считам, че Споразумението представя Европа в най-добрата й форма и силно го подкрепям.
<SPEAKER ID="167" NAME="Pier Antonio Panzeri" AFFILIATION="S&amp;D">
(IT) Г-жо председател, госпожи и господа, аз също считам, че Споразумението за сътрудничество с Таджикистан наистина е много позитивно и може да спомогне за постигането на някои, по мое мнение, важни и конкретни цели.
<P>
Първата цел касае стратегическата позиция на тази държава, която може действително да бъде от полза за насърчаване на пространство на мир, сигурност и стабилност. Втората цел, според мен, е и трябва да бъде насърчаване на развитието на държавата от икономическа и социална гледна точка, защото знаем, че това е една от най-бедните страни в региона.
<P>
На последно място, трябва да гарантираме, че свободата, демокрацията и зачитането на правата са основните елементи, от които се ръководи прилагането на Споразумението. Ако оставим настрана всички възможни ограничения, считам, че трябва да приветстваме доклада, който ще гласуваме в залата.
<SPEAKER ID="168" NAME="Jelko Kacin" AFFILIATION="ALDE">
(SL) Искам да поздравя г-н Peterle за отличния доклад. Наставката "стан" означава "държава", а Таджикистан е последната от държавите, чиито имена завършват на "стан", призната за държава от нас. Досега винаги сме я пренебрегвали, което е голяма несправедливост.
<P>
Стабилността на Централна Азия е в интерес на самия регион, в наш интерес и в стратегически интерес на света като цяло. Всички страни в света са свързани помежду си като скачени съдове, поради което трябва също да докажем нашата зрялост, като гарантираме, че обръщаме еднакво внимание на всички държави в региона независимо от размера им, етапа на развитие или с какво енергийно богатство разполагат.
<P>
Струва ми се, че сега поправяме грешката и наваксваме изгубеното време. Поради тази причина искам да поздравя както докладчика, така и члена на Комисията г-жа Фереро-Валднер и шведското председателство за това, че най-накрая оставят забавянето в миналото. От сега нататък нещата ще са по-добри.
<SPEAKER ID="169" NAME="Janusz Władysław Zemke" AFFILIATION="S&amp;D">
(PL) Искам да благодаря, че ми позволихте да задам въпрос. Считам, че сключването на Споразумението е добра идея, понеже то е стъпка в правилната посока.
<P>
Но си задавам въпроса и искам да попитам министър Малмстрьом: сред многобройните дейности, планирани от Европейския съюз, не е ли желателно да наблегнем повече на помощта за Таджикистан в обучението на отговарящите за сигурността по границата с Афганистан? Напълно наясно сме, че това е изключително важен въпрос. Границата се простира на 1 500 километра. Таджикистан има големи проблеми с опазването на границата, особено заради голямото таджикско малцинство на афганистанска страна. Ето защо считам, че сред различните инициативи, предприети от Европейския съюз, трябва да помислим и за помощ за обучаване на таджикските сили и отговарящите за сигурността на границата.
<SPEAKER ID="170" NAME="Bernd Posselt" AFFILIATION="PPE">
(DE) Г-жо председател, аз също искам да кажа, че г-н Peterle е изготвил отличен доклад. Трябва да сме наясно с едно: миролюбивите хора в Централна Азия са сред най-важните ни партньори. Регионът често е бил доминиран от чужди сили. За пръв път от дълго време - от векове - отново е свободен. Трябва да се възползваме да изградим истинско партньорство на свободните хора.
<P>
По-рано чух да се говори за престъпността. Разбира се, трябва да работим заедно, за да се борим с престъпността, но първо трябва да погледнем културата в тези държави и да разберем, че те са древни търговски нации. Те не търгуват само с наркотици; търгуват със стоки, които винаги са били важни за Европа и света. Следователно трябва да заявим, че става дума за партньорство, а не за вмешателство.
<SPEAKER ID="171" NAME="Athanasios Plevris" AFFILIATION="EFD">
(EL) Г-жо председател, аз също искам да засегна въпроса за престъпността, който вече е повдигнат, както и въпроса за нелегалната емиграция. Факт е, че Таджикистан се намира на чувствително геополитическо място и Европа трябва да проучи как можем да успеем да ограничим както престъпността във връзка с наркотиците от Афганистан, така и - преди всичко - миграционните движения.
<P>
Факт е, че Европа не може повече да издържа на миграционните движения през Таджикистан от Афганистан и други страни, факт, за който сега плащат главно средиземноморските държави като Малта, Кипър, Гърция и Италия, но за който, можем да кажем с математическа точност, по-късно ще плащат всички държави в Северна Европа.
<P>
Разбира се, трябва да зачитаме правата на всички хора, идващи от тези страни, но в даден момент Европа също ще трябва да се защити и да осъзнае, че не можем да издържим на миграционните движения от Азия.
<SPEAKER ID="172" NAME="Сесилия Малмстрьом" LANGUAGE="SV">
Г-жо председател, както казва г-н Peterle в отличния си доклад, Споразумението за партньорство и сътрудничество е част от по-голяма стратегия за повишаване на регионалната стабилност в Централна Азия. Категорично правилно е да направим тази важна стъпка, защото има толкова много проблеми и те са толкова обширни и засягат толкова много държави, не на последно място Афганистан и Пакистан, като всяка държава има свои специфични проблеми. Г-н Peterle описва всичко това много систематично в доклада си.
<P>
Доволна съм, че Европейският парламент все още държи силно на правата на човека. Правата на човека са проблем в Таджикистан. Все още има много за вършене в държавата по отношение на зачитането на демокрацията, правата на човека и принципите на правовата държава. Ето защо е толкова полезно, както каза членът на Комисията, да проведем диалога за правата на човека. Сигурна съм, че Комисията ще бъде много ясна на срещата следващата седмица относно европейските ценности и очакванията, които имаме към Таджикистан.
<P>
Това лято ЕС подкрепи конференция, темата на която беше точно укрепването на принципите на правовата държава в Таджикистан и която беше посетена от представители на научния свят, гражданското общество, неправителствени организации и чужди експерти, както и от много представители на органите в Таджикистан. Става въпрос за подобряване на независимостта на съдебните органи и укрепване на принципите на правовата държава.
<P>
Г-жа Hautala повдигна въпроса за водата. Той е много важен за региона. ЕС подкрепя редица проекти за устойчиво развитие на водноелектрически централи. Проектите трябва да се основават на научни изследвания, да имат регионална перспектива и да се вземат предвид съществуващите специфични нужди.
<P>
Г-н Zemke спомена въпроса за управлението на границите. Това е много важен въпрос. Подкрепата на ЕС за региона е в размер на 66 милиона евро до 2010 г. и 70 милиона евро за тригодишен период след това. Това със сигурност трябва да предостави възможност за укрепване не само на управлението и контрола на границите, но също така и за обучение на митнически и полицейски служители. Сигурна съм, че Комисията отново ще се върне към този въпрос.
<P>
За да обобщя, има много трудни и сложни проблеми в Таджикистан и в целия регион. Има светлина в края на тунела, но не трябва да подценяваме проблемите. Доволна съм, че залата е единодушна колко важно е да предприемем стъпката на Споразумението за партньорство и сътрудничество. То ще ни осигури по-добър инструмент, който да използваме в работата си по засилване на сигурността и решаване на проблемите и с който да проведем активен диалог с държавата относно правата на човека и демокрацията. Това е важна крачка напред, която запълва пропуск, съществувал досега, в регионалната ни стратегия.
<SPEAKER ID="173" NAME="Бенита Фереро-Валднер" LANGUAGE="EN">
Г-жо председател, от дълго време твърдо считаме, че стратегията на ЕС за Централна Азия е жизненоважна и ще има положителен ефект за сигурността, стабилността и просперитета в страните от Централна Азия. Както г-н Tannock правилно отбеляза, не трябва да поставяме Таджикистан на второстепенно място. Напротив, считам, че трябва да се ангажираме с най-бедната държава в Централна Азия.
<P>
Имайки предвид казаното, да, разбира се, напълно наясно сме, че страната е изправена пред огромни предизвикателства. Мисля г-н Arlacchi спомена, че Афганистан остава най-големият производител на опиати и хероин в света и, разбира се, стоката преминава през Таджикистан и други държави в Централна Азия. Афганистанските опиум и хероин се изнасят нелегално от страната главно през Иран и Пакистан по южните маршрути и през Туркменистан, Узбекистан, Таджикистан и Казахстан по северните маршрути. Така че знаем, че това е изключително важен въпрос. Но също така виждаме, че производството на наркотици в Афганистан намалява и наистина е въпрос на съвместна работа да продължим тази тенденция.
<P>
Затова въведохме BOMKA, програмата за управление на границите. Отлична е, защото работи срещу контрабандата. Помага на тези държави да търгуват легално, но, в частност, работи и срещу производството на наркотици. Посетих институциите лично и мога да ви кажа, че работят много добре. Организираме и обучението - то е сред програмите на Европейския съюз.
<P>
Позволете пак да спомена въпроса за правата на човека. Новото Споразумение за партньорство и сътрудничество ще ни предостави инструмент за задълбочаване на нашия диалог с Таджикистан по въпроса, като е налице клаузата за правата на човека. Това ни дава възможността и средствата да обсъждаме с таджикските органи всички въпроси, свързани с детския труд, правата на жените, свободата на събрания и религиозната свобода - безусловно, г-н Belder, защото все още съществуват някои проблеми.
<P>
Водата също беше спомената. Знам за тези проблеми от много дълго време. Опитахме се да помогнем на Таджикистан и сега играем ролята на посредник между страните от Централна Азия. Убедени сме, че въпросът трябва да бъде решен на регионално ниво, отчитайки интересите и нуждите на държавите - както нагоре по течението на реките, т.е. на Таджикистан и Кюрдистан, така и надолу, т.е. на Узбекистан, Туркменистан и Казахстан. Считам, че единствено в този контекст може да се намери постоянно решение. Ето защо работим с всички страни и в този контекст за 2010 г. е планиран диалог относно националните политики за водата - т.е. за следващата година - в който ще бъдат разгледани всички тези въпроси и, разбира се, ще се опитаме да постигнем споразумение.
<P>
В заключение, сега е времето да подкрепим финалния етап от процеса на ратифициране на Споразумението за партньорство и сътрудничество. По-интензивното сътрудничество с Таджикистан, подкрепено от вас, от Европейския парламент, е в интерес на нашите граждани. Положителният вот ще даде ясен сигнал на Таджикистан, че Европейският съюз спазва своите ангажименти според стратегията ни за Централна Азия; ще проправи пътя за партньорство, което е от съществено значение за собствената ни сигурност; и ще ни помогне да насърчим по-голямо регионално сътрудничество, което е от жизненоважно значение за стабилността на Централна Азия.
<SPEAKER ID="174" NAME="Alojz Peterle" LANGUAGE="SL">
Искам да благодаря на всички ви за добрите думи, новите идеи и новите акценти. Доволен съм, че Парламентът отново е единен в разискването и има волята да изгради по-силно и здраво партньорство с Таджикистан. И съм доволен, че сме наясно с идентичността на Таджикистан и специалната роля на страната в региона.
<P>
Аз лично ще съм щастлив, ако отделим същото внимание и на наблюдението на прилагането на Споразумението, като скоро ще имаме възможността да го направим. Позволете да припомня важната роля на Парламента в това сътрудничество, едно от средствата на която ще бъде делегацията ни в страните от Централна Азия.
<P>
Твърдо считам, че утре ще успеем да доведем докрай Споразумението с голямо мнозинство. Когато то влезе в сила, Европейският съюз и Таджикистан ще имат възможността да си сътрудничат на регионално, двустранно и световно ниво. Благодаря много за помощта и съдействието ви.
<SPEAKER ID="175" NAME="Председател">
В заключение на разискването получих предложение от комисията по външни работи на основание член 110, параграф 2 от Правилника за дейността.
<P>
Общото разискване приключи.
<P>
Гласуването ще се проведе в четвъртък, 17 септември 2009 г.
<P>
Писмени изявления (член 149)
<SPEAKER ID="176" NAME="Jiří Maštálka  " LANGUAGE="CS">
Приветствам всички споразумения между Европейските общности и страните от бившия Съветски съюз, при положение че те са основани на равни права и взаимна полза. Ако докладът, представен днес на пленарната сесия на Европейския парламент, гарантира, че предложеното споразумение ще спомогне за засилване и укрепване на Съюза в Таджикистан и Централна Азия от политическа, икономическа и търговска гледна точка, то тогава искам спешно да обърна внимание на следните съображения, споделяни и от много други хора. Споразумението не трябва по никакъв начин да се разглежда като стъпка към военно присъствие на ЕС във въпросната област. Абсолютно необходимо е да развиваме Европейския съюз като проект за мир, без военни амбиции или амбиции да бъдем суперсила. Войната, обявена на тероризма, не може да се води във въпросната област без съдействие от страна на Русия и другите съседни държави. Не на последно място, искам да подчертая, че трябва да подходим към добива и използването на суровини в духа на пълно равенство и взаимен интерес.
