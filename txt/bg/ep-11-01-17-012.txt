<CHAPTER ID="012">
Хармонизирани условия за пускането на пазара на строителните продукти (разискване)
<SPEAKER ID="042" NAME="Председател">
Следващата точка е препоръката за второ четене на г-жа Stihler - от името на комисията по вътрешния пазар и защита потребителите, относно позицията на Съвета на първо четене с оглед приемане на регламент на Европейския парламент и Съвета за определяне на хармонизирани условия за пускането на пазара на строителните продукти и за отмяна на Директива 89/106/ЕИО [10753/3/2010 - C7-0267/2010 -.
<SPEAKER ID="043" NAME="Catherine Stihler" LANGUAGE="EN">
Г-н председател, добре е, че новата година започва с това разискване и утрешното гласуване на договореностите, постигнати при белгийското председателство, по този важен доклад относно строителните продукти.
<P>
В началото искам да благодаря на всички колеги, които участваха в изготвянето на доклада, за упоритата им работа, за вниманието и ангажираността им, които спомогнаха да превърнем това предложение в реалност. Искам също така да изразя специалната си благодарност на секретариата на комисията по вътрешния пазар и защита на потребителите и на белгийското председателство, по-конкретно на г-н Vertessen и на г-н Haerynck за всеотдайната им работа по доклада.
<P>
Както посочих и в доклада си, цитирайки поета Робърт Фрост, който е казал, че добра ограда гарантира добри съседи (с имплицитен въпросителен знак). Важно е да запазим постигнатото темпо, за да завършим вътрешния пазар и да премахнем бариерите пред търговията. Както Марио Монти посочва в своя доклад относно единния пазар, "Европа е все още на етап "изграждане на пазар", който изисква разрушаване на бариерите пред трансграничната дейност, премахване на ненужните национални административни и технически бариери и преодоляване на корпоративната съпротива".
<P>
С това предложение се стремим към един по-ефективно работещ единен пазар, към по-ясни и прозрачни системи, така че продуктите, които се пускат на пазара, да отговарят на най-високите стандарти и строителната промишленост да разполага с по-лоялен пазар, на който да търгува.
<P>
Понастоящем строителната промишленост е изправена пред икономическите предизвикателства, които са резултат от световната финансова криза от 2008 г., които се изострят поради бавното икономическо възстановяване, на което сме свидетели в целия Европейски съюз. Не трябва нито за момент да забравяме колко важен сектор е строителната промишленост - 12 млн. граждани на Европейския съюз са пряко заети в него, а 26 млн. граждани на Европейския съюз зависят от него - това прави 38 млн. души, които са зависими от този сектор. С оглед на постигането на икономически растеж строителството е от ключово значение за работни места и заетост.
<P>
Той е и един от най-опасните сектори за работа. В Германия например, където мерките за безопасност се спазват безупречно, един строителен работник на всеки 5 000 става жертва на фатален инцидент в хода на трудовия си живот. Здравето и безопасността на хората, които ежедневно работят в строителството, следва винаги да се има предвид и е важно това да бъде отчетено в доклада.
<P>
Именно това имахме предвид и от двете страни, когато постигнахме споразумение по въпроса за етикетиране на опасните вещества, така че докладът да бъде в съответствие с REACH, но и да помага на работещите с продукти, които в миналото са водели до хронични заболявания и смърт - увреждания, като например мезителиом, причинена от азбест, и до известна степен хронична обструктивна белодробна болест вследствие на условия на работа и вдишване на прах.
<P>
Правилното етикетиране на опасните вещества може да помогне на лицата, страдащи от тези белодробни заболявания, и показва колко много направления са повлияни от работата ни тук. Горда съм от факта, че работата по доклада беше извършена и той беше завършен в Европейската година на белия дроб. Здравето на белия дроб често се пренебрегва и искам да изразя задоволството си, че Парламентът призна важността му.
<P>
Искам също така накратко да поговоря за малките и средните предприятия. В Парламента винаги сме настоятелно призовавани да спазваме принципа "Мисли първо за малките" и трябва винаги да го имаме предвид. Именно поради тази причина успяхме да създадем втори поток за по-малките предприятия, които да пускат продуктите си на вътрешния пазар, като системата следва да намали разходите на МСП и да улесни достъпа им до по-голям пазар, което може само да повиши търговския им потенциал.
<P>
Що се отнася до отделния въпрос за прозрачността по отношение на лицата, работещи в техническите органи, и как те работят, считам, че постигнахме по-голям напредък спрямо органите, които одобряват продуктите, отколкото се очакваше първоначално. Прозрачността на процесите и одобрението на продукти може единствено да спомогне за премахване на пречките и бариерите, които съществуват в момента в Европейския съюз. Това следва да подпомогне дружествата в Европейския съюз, и по-конкретно специалните условия, създадени за микропредприятията, също създават улеснения в тези трудни икономически условия.
<P>
В Европейския съюз следва винаги да се стремим към по-добра регулация. Заедно с моите докладчици в сянка промених частите на доклада, които вече не са актуални или бяха толкова неясни, че никой не успяваше да ги разбере или да гарантира прилагането им. За промишленост като строителния сектор е задължително наличието на ясни правила и с нетърпение очаквам да видя промяната, която ще донесат тези конкретни изменения.
<P>
Мащабът е голям и предизвикателствата са много, но днес новите правила, които ще влязат в сила чрез държавите-членки през следващите 24 месеца, ще подпомогнат строителния сектор в хода на усилията ни за постигане на икономически растеж, а оттам и на създаване на работни места.
<SPEAKER ID="044" NAME="Антонио Таяни" LANGUAGE="IT">
Г-н председател, госпожи и господа, първо, искам да благодаря на председателя, който ни оказва честта да ръководи разискване по въпрос от толкова голямо значение за промишлената политика и вътрешния пазар. Искам също така да благодаря на докладчика, г-жа Stihler, която работи усърдно по това предложение и да благодаря за ангажираността й, която спомогна да постигнем съгласие на второ четене.
<P>
Искам също така да изкажа искрената си благодарност на всички докладчици в сянка и на председателя на комисията по вътрешния пазар и защита на потребителите г-н Harbour. Съвместните ви усилия бяха ключови за достигане на повратен момент при преговорите между европейските институции относно това строго техническо досие.
<P>
Комисията приветства компромиса, постигнат на второ четене между Парламента и Съвета, тъй като, независимо от техническия си характер, това досие е много важно. Приемането на регламента относно строителните продукти представлява гигантска крачка напред за целия европейски строителен сектор. Строителните продукти представляват от 3% от брутния вътрешен продукт в Европа, а що се отнася до заетостта дейностите, свързани със строителния сектор, имат дял от 6,5% от БВП на Европа и 7,5% от заетостта. Всичко това означава, че строителният сектор е с дял от 10% от европейската икономика, както посочи и докладчикът в своето изказване.
<P>
Освен това приемането на регламент относно строителните продукти представлява важен напредък що се отнася до опростяване и подобряване на законодателството, като в същото време се консолидира вътрешният пазар на строителни продукти. Това беше и първото практическо прилагане на принципите, определени в Акта за малките предприятия. В резултат на това правото на Европейския съюз най-сетне ще осигури на европейските предприятия - и по-специално на микропредприятията - инструменти, които да ги подпомогнат, а не да им пречат, с други думи, няма да изисква попълването на формуляри, бюрократични процедури и допълнителни задължения.
<P>
Мога само да изразя задоволството си от този резултат, по-специално що се отнася до решенията, които бяха постигнати по три въпроса, считани в миналото за по-сложни. Първо, що се отнася до въпроса за опасните вещества, Комисията ще изготви доклад по този важен въпрос и ще информира своевременно Парламента, като при необходимост ще представи допълнителни законодателни предложения.
<P>
Второ, предвидено е специално третиране на микропредприятията, които винаги са били смятани за ключови за гарантиране на принципите на Акта за малките предприятия. Постигнатият резултат удовлетворява този критерий, тъй като запазва възможността за опростени процедури за микропредприятията.
<P>
На последно място, искам да кажа, че в различни части на текста се признава необходимостта от намаляване на административните задължения и изискванията за изпитване за предприятията, отчасти чрез въвеждане на опростени процедури за маркировка "CE", но също и като се запази възможността за използване на Европейски технически оценки.
<P>
Във всеки случай, както се посочва в декларацията на Европейската комисия, приложена към становището на Съвета на първо четене, ще трябва да проверим дали избраните решения действително са най-добрите предвид съществуващите нужди. По-специално, не трябва да изискваме предприятията - и по-специално микропредприятията - да изпълняват необосновани или във всеки случай излишни административни задължения. Възнамеряваме да следим този аспект отблизо и ще добавим изводите си към доклада до Европейския парламент и до Съвета, който ще бъде изготвен пет години след влизането в сила на този регламент.
<P>
Искам също така ясно да посоча, че Комисията възнамерява да работи в тясно сътрудничество с Европейския парламент и, разбира се, със Съвета що се отнася до изпълнението на този регламент. За тази цел съм поискал от службите си - на които благодаря за постоянния принос, който имат в законодателната работа на Комисията - да изготвят пътна карта за изпълнение, която смятам да ви изпратя възможно най-скоро. Тя разглежда по-специално така наречените аспекти на комитологията. Парламентът е ключов партньор на Комисията и ви уверявам, че имам намерение да продължа да работя в тясно сътрудничество с вас, включително и по следващия етап от процеса на приемане. Освен това 14 години работа в Парламента не са загубено време.
<P>
В заключение искам да кажа, че Комисията счете за необходимо да представи декларация, свързана с отклонението от общото споразумение между институциите, свързана с крайния срок за представяне на възражения на делегирани актове. Комисията иска ясно да подчертае, че принципът, посочен в проекта за общо споразумение, предвижда двумесечен срок за представяне на възражения, който може да бъде допълнително удължен с още два месеца.
<P>
В този случай Комисията счита, че няма извънредни обстоятелства, които да обосновават нарушаването на този принцип. Комисията изразява съжаление поради факта, че принципът, договорен в общото споразумение, не е спазен и в декларацията си подчертава, че случилото се във връзка със строителните продукти не може да създава прецедент.
<P>
Искам да благодаря на Парламента - включително и чрез председателя, на който благодаря отново за участието му в това разискване - за интереса, с който разгледа това предложение за опростяване. В заключение искам да подчертая предимствата, които очакваме от този нов регламент, както и тези, създадени за производителите и потребителите на строителни продукти, а също и за националните администрации.
<P>
Също така потвърждаваме готовността на Комисията да спазва задълженията, предвидени в текста на регламента, по-специално що се отнася до изготвянето на изисканите доклади.
<P>
Г-н председател, благодаря Ви още веднъж, благодаря и на уважаемите колеги за ангажираността и сътрудничеството, което показахте.
<SPEAKER ID="045" NAME="Andreas Schwab" LANGUAGE="DE">
Г-н председател, г-н Таяни, госпожи и господа, аз също искам в началото да изкажа искрената си благодарност на всички, които участваха активно в работата по второто четене на този регламент. Регламентът - както загатва и заглавието му - представлява подобрение на съществуващата директива. Разбира се, в миналото нормативната уредба в областта на строителството до известна степен беше основна сфера на национална автономия. Изключително положителен е фактът, че чрез един регламент успяхме да поставим на преден план европейския единен пазар.
<P>
Второ, по-специално за малките и средните предприятия, регламентът предвижва важни облекчения, чрез които да бъде улеснена стопанската им дейност и работата им на европейския вътрешен пазар. На последно място, потребителите естествено също ще имат полза от този регламент, защото той ще подобри значително безопасността и надеждността на строителните продукти.
<P>
Искам също така да кажа няколко неща от името на нашия докладчик в сянка, професор Mayer, който поради работа, свързана с избирателния район, за съжаление, се наложи днес да присъства там. Той ме помоли да кажа, че в крайна сметка на второ четене този регламент представлява компромис, и то според него добър компромис, но все пак има няколко въпроса, по които трябва да се работи още. Изказвам огромната си благодарност на г-н Таяни за това, че подчерта, че Парламентът също ще участва в последващата работа, която предстои да бъде свършена. Като докладчик в сянка професор Mayer счита, че не е достатъчно само да регулираме поведението на производителите на строителни продукти и продажбата на продуктите им; регламентът трябва да бъде допълнен от законодателство, което също така установява принципите и практическите правила за използване и монтаж на строителни продукти. Във връзка с това професор Mayer счита, че Комисията следва да обсъди възлагането на Европейския комитет по стандартизация (CEN) на мандат за изготвяне на стандартизиран европейски регламент.
<P>
Той също така би искал да подчертае, че от Комисията се изисква да следи дали новият Регламент за строителните продукти води до достатъчна хармонизация във всички области и дали не води до създаването на допълнителни проблеми, свързани с безопасността, и до нелоялна конкуренция. След като обаче изслушах казаното от г-н Таяни, днес с увереност мога да заявя, че заедно ще постигнем това.
<SPEAKER ID="047" NAME="Evelyne Gebhardt" LANGUAGE="DE">
Г-жо председател, госпожи и господа, искам да изкажа искрената си благодарност на докладчика, г-жа Stihler, която постигна важен резултат в тази доста техническа област.
<P>
Пред себе си имаме не само един технически доклад; това е доклад, съдържащ голяма доза политика - доклад, в който беше необходимо спазването и на високи политически стандарти. Трябваше да се постигне баланс между различните интереси на промишлеността, безопасността и защитата на работниците и според Европейския парламент и групата на Прогресивния алианс на социалистите и демократите в Европейския парламент докладчикът е успял да постигне резултат, който заслужава поздравления.
<P>
От съществено значение беше да бъдат зачетени интересите на промишлеността и да бъдат идентифицирани проблемите им в областта на строителните продукти. Беше важно също така да се намери баланс между големите и малките и средните предприятия. Счетохме, че Комисията има основание да предложи спрямо малките предприятия да бъдат прилагани по-малко правила. Това обаче не означава - и тъкмо в това отношение беше подобрено предложението на Комисията - че следва да бъде допуснато по-ниско равнище на безопасност. Равнището на стандартите трябва също да е наистина високо и тъкмо това успяхме да постигнем в тази област.
<P>
Разбира се, важно е също така да поставим безопасността на първо място. Това е изключително важно за потребителите, защото, когато се произвежда и монтира даден строителен продукт, трябва да се гарантира, че за потребителят му в крайна сметка това е също толкова безопасно, колкото и за хората, които са работили с него преди това.
<P>
Третият аспект, който беше особено важен за нас като социалдемократи, е подобряване на защитата на работниците и фактът, че това беше отново изрично включено в текста. Г-жа Stihler също подчерта изрично този въпрос в своите забележки. Все пак тези строителни продукти често налагат работа с опасни вещества и материали. Изключително важно е да се гарантира постигането на най-високото възможно равнище на защита в тази област. Това равнище на защита трябва също така да бъде обсъдено и на по-късен етап - и вероятно по този въпрос ни предстои работа в бъдеще, г-н Таяни - във връзка с обезвреждането на тези продукти, след като излязат от употреба.
<P>
Искам отново искрено да благодаря на докладчика за блестящата й работа.
<SPEAKER ID="048" NAME="Heide Rühle" LANGUAGE="DE">
Г-жо председател, аз също искам да благодаря на г-жа Stihler и на всички докладчици в сянка. Считам, че постигнахме добър компромис на това второ четене, въпреки че - както обикновено се случва при компромисните решения, разбира се - не всички страни са удовлетворени.
<P>
Искам по-конкретно да продължа във връзка със забележките на професор Meyer, както ни бяха предадени от г-н Schwab. Считам, че ни предстои още работа по отношение на етикетирането. Вече разполагаме с добра хармонизация в областта на строителните продукти - тук имам предвид производството на тези продукти. Областта, в която ни предстои още работа обаче обхваща монтажа и употребата на строителни продукти. Една от възможностите е Комисията да продължи работата си що се отнася до Еврокодовете и съответно да има и мандат за тази област с цел постигането на напредък.
<P>
Другата възможност, която имаме, е да хармонизираме областта, свързана с приложението и употребата, за да не трябва да се връщаме по този въпрос отново към националното равнище и да имаме европейско хармонизиране само по отношение на продуктите, но не и по отношение на начина им на употреба. Трябва да работим повече в тази насока, а Комисията също така ще получи пълната ни подкрепа, в случай че са необходими допълнителни мерки.
<P>
Искам да спомена още един аспект, който беше важен в разискването и който е свързан с това дали да подкрепим документа. За съжаление, белгийското председателство допусна грешка при преговорите. След първото четене то представи нови области на второ четене - чл. 8, параграф 3 и чл. 8, параграф 6 - без пълното съгласие от страна на Парламента. Унгарското председателство изготви писмо по този въпрос. Не считам обаче, че унгарското председателство разбира напълно противоречието. Искам да подчертая отново, че в бъдеще, ако включи нови точки на второ четене, очаквам Съветът да се допита до Парламента и да се опита да постигне добър компромис с нас.
<P>
Все пак предвид резултата не смятаме, че би било разумно да се отхвърли този компромис поради процедурна грешка от такъв вид. Ще подкрепим компромиса, защото считаме, че това е важна стъпка към по-нататъшна хармонизация на сектора, който има огромно икономическо значение. Поради тази причина компромисът получава подкрепата ни на това второ четене.
<SPEAKER ID="049" NAME="Emma McClarkin" LANGUAGE="EN">
Г-жо председател, искам да благодаря на г-жа Stihler за упоритата й работа. Изминахме доста дълъг път.
<P>
Днес в Европа в строителния сектор са пряко заети 12 млн. граждани на Европейския съюз. Освен това приблизително 92% от производителите на строителни материали са малки и средни предприятия - което прави над 65 000 отделни предприятия. Очевидно строителният сектор е от жизненоважно значение за европейската икономика и ние носим отговорността за осигуряването на подкрепа за промишлеността, особено след икономическата криза.
<P>
Има много аспекти на този доклад, които доведоха до един вид патова ситуация между нас, като например характера на законодателството на Европейския съюз. Не е безупречно - компромисно е. Основните въпроси включваха декларацията за експлоатационните характеристики или маркировката "CE", по които беше постигнато съгласие, за да се гарантира, че микропредприятията няма да бъдат изправени пред същите трудности като по-големите дружества. Що се отнася до мерки и определяне по отношение на опасните вещества в строителните продукти, успяхме да договорим компромис, който гарантира, че няма да има противоречие с действащите разпоредби на REACH.
<P>
Изразявам надеждата си, че това съгласие на второ четене ще доведе до реални резултати и ще насърчи свободното движение на строителни продукти, ще подобри стандартите в целия Европейски съюз и ще насърчи рециклирането на строителни продукти в бъдеще, като в същото време - и това е най-важно - няма да увеличи бюрократичната тежест върху предприятията и няма да доведе до объркване сред потребителите.
<SPEAKER ID="050" NAME="Lara Comi" AFFILIATION="PPE">
(IT) Г-жо председател, госпожи и господа, приветствам компромиса, постигнат във връзка с някои конкретни аспекти, които считам за изключително важни с оглед на ефективното постигане на целите, планирани от нас за постигане съгласно това законодателно предложение.
<P>
Имам предвид запазването на правилата относно опростените процедури, които са предназначени конкретно за облекчаване на тежестите и намаляване на разходите на предприятията и по-специално на малките и средните предприятия. Действително считам, че в контекста на неблагоприятното икономическо положение като настоящото е от ключово значение да отчетем важността на ролята, която имат малките и средните предприятия, които изграждат един от основните елементи, върху които се крепи икономиката ни.
<P>
Освен това, въвеждайки опростени процедурни механизми, и по-специално, съкращавайки времето, необходимо за пускане на пазара на нови продукти, новият регламент определено подпомага иновациите. Същевременно защитава потребителите, като им позволява да получат по-бърз достъп до новаторски продукти, без да пренебрегва гаранциите за качество и безопасност, които трябва да бъдат осигурени от маркировката "CE".
<P>
Ето защо считам, че постигнатото съгласие представлява важен компромис, който осигурява подходящия баланс между нуждите на производителите и тези на потребителите, като по този начин гарантира правилното функциониране на пазара в сектор, който е действителна движеща сила на европейската ни икономика.
<SPEAKER ID="051" NAME="Sylvana Rapti" AFFILIATION="S&amp;D">
(EL) Г-жо председател, трябва да благодаря на г-жа Stihler за отличната й работа. Всички разискваме един технически въпрос. За щастие, г-жа Gebhardt от името на групата на Прогресивния алианс на социалистите и демократите в Европейския парламент подчерта факта, че това не е само технически въпрос, но има голяма доза политика и икономика. Известно ни е, че строителството е основен стълб на икономиката. Знаем, че малките и средните предприятия са гръбнакът на икономиката ни, която в рамките на Европейския съюз се намира в изключително трудно положение. Ето защо докладът на г-жа Stihler е и от голямо политическо значение и тя се е справила чудесно с него.
<P>
Успяхме да постигнем компромис, добър компромис, за всички. Успяхме да постигнем баланс, който ще доведе до опростени процедури, които ще могат да се прилагат, без да се застрашава стандартът на малките и средните предприятия и в същото време да е налице най-добрият възможен резултат.
<P>
Успяхме да решим проблема с опасните вещества. Всички си спомняме - а по-възрастните тук си спомнят доста добре - проблема със замърсяването с азбест на сградата Berlaymont, която беше затворена за пет или шест години. Представете си какво би станало с цели държави в Европейския съюз, ако не бяхме решили въпроса с опасните вещества.
<P>
В заключение, искам да кажа, че ни предстои да решим въпроса с безопасността и прозрачността. Считам, че г-жа Stihler се е справила отлично и в този аспект на доклада си, както и по отношение на постигнатия компромис.
<P>
Накрая искам да изразя надеждата си, че ще успеем да се справим с изграждането на европейската държава, както успяхме с въпроса за строителството.
<SPEAKER ID="052" NAME="Malcolm Harbour" AFFILIATION="ECR">
(EN) Г-жо председател, като председател на комисията по вътрешния пазар и защита на потребителите, искам да изразя подкрепата си за становищата, изказани в много от забележките - всъщност всички забележки - които ораторите изложиха по работата на Catherine Stihler. Считам, че поемането на тежко досие за етапа на второ четене и явяването пред комисията ни представляваше трудна задача, с която тя се справи изключително добре.
<P>
Искам да отбележа, че това показва важността на процедурата по второто четене в Парламента, защото имахме възможност да внесем значителни подобрения в текста на становището, което получихме от Съвета. Както по-специално подчерта г-жа Rühle, имахме известни разногласия с тях. Получихме писмо от унгарското председателство относно някои от разглежданите въпроси, което ще публикуваме заедно с протокола.
<P>
Искам само да отправя две заключителни забележки, свързани с одобряване на споразумението. Първо, г-н член на Комисията, искам да Ви изкажа благодарността си за работата Ви с нас и да посоча, че трябва да работим в много тясно сътрудничество с Вас при изпълнение на това предложение. Както подчертахте, тук има важни аспекти, свързани с комитологията, и моята комисия напълно подкрепя необходимостта за последваща работа по тези предложения.
<P>
На второ място, считам, че това е ключов сектор и трябва да му обръщаме особено внимание - както посочиха и много от колегите - за да гарантираме, че няма да бъдат създадени пречки, които да му попречат да допринесе значително за европейската икономика.
<SPEAKER ID="053" NAME="Zuzana Roithová" AFFILIATION="PPE">
(CS) Г-жо председател, изразявам изключителното си задоволство от текста на Директивата за строителните продукти, договорен между докладчиците, и изключително конструктивната позиция на членовете на Комисията Таяни и Барние на днешното второ четене. Документът следва да улесни функционирането на пазара на строителни продукти. Той категорично уеднаквява, опростява документацията и премахва излишните бюрократични практики. Становището, че строителството на сгради представлява предоставянето на строителни услуги, а не пускането на продукти на пазара, и че строителната дейност включва и влагането при строителството на сгради на всички компоненти, които не са серийно произведени, най-сетне се наложи и приветствам това. Дружествата в Чешката република също одобряват тази малка реформа, защото старата директива ги принуждаваше да правят повече разходи, без това да води до по-добро качество. Комисията по вътрешния пазар и защита на потребителите, чийто член съм, постигна съгласие и прие текста единодушно включително и опростяването за микропредприятията. Изразявам надеждата си, че утре Парламентът също ще го подкрепи категорично. Това ще представлява поредният знак, че правната рамка в Европейския съюз се подобрява по начин, който ще подкрепи единния пазар.
<SPEAKER ID="054" NAME="Anja Weisgerber" AFFILIATION="PPE">
(DE) Г-жо председател, не съм убедена по отношение на всички точки от компромиса, но знам, че новият регламент представлява определено подобрение на настоящата нормативна уредба. Първо, ще разполагаме със стандартизирана европейска техническа терминология за експлоатационните характеристики на строителните продукти, както и рационализирани и опростени процедури. Постигнахме напредък по отношение на европейския вътрешен пазар и по този начин създадохме ползи за дружествата, а чрез стандартизираните изисквания за безопасност помогнахме и на потребителите. По принцип считам, че облекчаването на бюрократичните процедури за микропредприятията е важна и логична стъпка. Трябва все пак да вземем под внимание факта, че микропредприятията, които обработват строителни продукти, са и потребители и трябва също да бъдат защитени.
<P>
Ето защо искам да изразя задоволството си, че предложението ми беше включено в компромиса. Така се осигуряват опростени процедури за микропредприятията във връзка с оценката на експлоатационните характеристики на строителните продукти. Ако обаче прилагат такава процедура, трябва да докажат равностойността на приложените методи с методите, които на практика са в сила за цяла Европа. Това е единственият начин да гарантираме, че подробните данни от експлоатационните характеристики са също точни и надеждни, а също така и безопасността на сградите в Европа.
<SPEAKER ID="055" NAME="Антонио Таяни" LANGUAGE="IT">
Г-жо председател, госпожи и господа, подкрепям казаното от г-н Harbour, когато подчерта важността на разисквания от нас текст, който ще бъде приет благодарение на съгласие от страна на Парламента. Това се дължи на факта, че текстът представлява ново законодателство, което ще предостави важни насоки на пазара, но в същото време ще установи добри правила, които ще позволят на малките и средните предприятия да постигнат растеж най-вече на този краен етап от настоящата криза, през който трябва да направим всичко по силите си, за да гарантираме, че малките и средните предприятия ще осигурят работни места и ще се развиват. Именно това е целта на Европейската комисия, която се подкрепя от реалната ангажираност на Европейския парламент, отчасти в резултат на изпълнението и развитието на Акта за малките предприятия.
<P>
Малките и средните предприятия ще имат полза от опростяване, включително и намаляване на бюрокрацията. Все пак, както посочи и г-жа Gebhardt в своето изказване, тези правила за либерализиране и развитие на пазара трябва да осигурят и реални насоки в областта на безопасността, която е от изключителна важност за заетите в строителния сектор, а също и за потребителите.
<P>
Считам, че докладът е ориентиран в правилната посока. Комисията обаче не възнамерява да спре с приемането на законодателството, което е резултат от съгласието и компромиса между Съвета и Парламента. Искаме да продължим работата в тази област и в бъдеще, като искам също така да уверя г-н Harbour - който подчерта необходимостта от продължаване на усилията - в решимостта ни да изготвим пътна карта за изпълнение, която ще ви изпратя възможно най-скоро.
<P>
В хода на това разискване много от колегите говориха за хармонизация в областта на строителния сектор по-специално що се отнася до безопасността. Запознат съм много добре с проблема и изразявам задоволството си, че изготвихме Еврокодовете заедно с Европейската организация по стандартизация, тъй като това са хармонизирани правила, специално свързани с безопасността в строителството. Както ви е известно, Комисията в момента изготвя съобщение относно стандартизацията, което ще бъде представено на вниманието на Парламента и на Съвета до няколко седмици. Ето защо, г-жо председател, уважаеми колеги, считам, че днес и утре предприемаме важна стъпка напред.
<P>
Отново искам да подчертая, че тук не става въпрос само за технически правила, като все пак искам да благодаря на докладчика за търпението й при работата с техническите правила, които във всеки случай представляват моментна снимка на мащабен политически ангажимент. Зад техническите детайли се крие важен икономически избор, който е в полза на малките и средните предприятия, които могат да създават нови работни места през следващите години, а е в полза и на половин милиард европейски граждани.
<SPEAKER ID="056" NAME="Catherine Stihler" LANGUAGE="EN">
Г-жо председател, благодаря на всички колеги, които взеха думата днес следобед и вечерта.
<P>
Смятам, че бележките на г-н Таяни относно партньорската работа, пътната карта и въпроса за Еврокодовете, които бяха споменати от г-жа Rühle и от (струва ми се) г-н Schwab, са важни и че по този начин развиваме допълнително доброто сътрудничество, което сме имали и преди. Постигнахме компромисно решение и има някои неща, които колегите вероятно са харесали в него и които не сме успели да добавим, но все пак Парламентът успя да включи в текста 75% от измененията, които счетохме за важни, а това е сериозен успех.
<P>
Има едно нещо, което ми направи силно впечатление в това разискване. Строителният сектор е толкова важен за нашите икономики с оглед на бъдещия растеж, за създаването на работни места, че бих искала да попитам председателя дали можем в Парламента да отделим време за ежегодно разискване по въпросите на строителния сектор, да задълбочим сътрудничеството, което г-н членът на Комисията ни предложи, и да гарантираме, че Парламентът винаги взима под внимание важността на строителния сектор, предвид факта, че 38 млн. работни места зависят от строителния сектор.
<P>
И така, благодаря Ви, г-жо председател, благодаря Ви, г-н член на Комисията, очаквам с нетърпение следващите седмици, месеци и години, защото разискването по въпросите на строителството ще продължи в комисията по вътрешния пазар и защита на потребителите и аз поне смятам да го следя внимателно.
<SPEAKER ID="057" NAME="Председател">
Разискването приключи.
<P>
Гласуването ще се проведе във вторник, 18 януари, 2011 г.
<P>
Писмени изявления (член 149)
<SPEAKER ID="058" NAME="George Becali" LANGUAGE="RO">
Искам да поздравя докладчика за съдържанието на доклада й. Строителните продукти е един от секторите на европейската икономика, който е както уязвим, така и важен, и който трябва да хармонизираме. Използвам думата "уязвим" не само поради начина, по който този сектор реагира на рецесията, но и по-специално предвид броя на работниците и на малките и средните предприятия, които работят в него - съответно 12 млн. и 65 000. Напълно подкрепям становището, че трябва да признаем необходимостта от високо равнище на безопасни и здравословни условия на труд що се отнася до строителните продукти. Също така съвсем ясно искам да посоча трудовите инциденти, които се случват сравнително често, а също и опасните вещества, използвани в процеса на работа. Искам да добавя още нещо. Единният пазар на строителни продукти изисква подкрепа, която е подходяща предвид мащаба и спецификата му, включително на уязвимите аспекти, които споменах в началото на изказването си.
