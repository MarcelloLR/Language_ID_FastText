<CHAPTER ID="010-02">
2. Забрана на изборите за тибетското правителство в изгнание в Непал
<SPEAKER ID="364" NAME="Председател">
Следващата точка е разискването относно шестте предложения за резолюция относно забрана на изборите за тибетското правителство в изгнание в Непал.
<SPEAKER ID="365" NAME="Jaroslav Paška" LANGUAGE="SK">
Г-н председател, считам, че всички ние следяхме с одобрение и възхищение усилията на тибетския народ да спечели правото да управлява собствената си държава. Многобройните опити на правителството в изгнание или Далай Лама, духовният лидер на тибетския народ, да намери разумно решение чрез преговори с китайската управляваща власт, винаги завършваха с провал. Очевидно китайците не възприемат тибетския народ като партньор в една обща държава, а като пречка към пълното завладяване на една окупирана територия.
<P>
Затова положението на непалското правителство е сложно. От една страна, то трябва да се съобразява със своите международни задължения и да гарантира универсални права на тибетската общност, но от друга страна, не може да пренебрегне мнението на огромния си съсед. Положението на правителството на Непал по отношение на изборите за тибетското правителство в изгнание ясно ни показва кой е истинският участник на международната сцена в този регион. За непалското правителство това е Китай.
<P>
Ние, европейците, можем да правим символични жестове и да изразяваме нашите резерви спрямо слабото правителство на Непал. Ако искаме обаче наистина да променим положението на тибетския народ, наш партньор в диалога трябва да бъде китайското правителство, тъй като то е политическият лидер в региона, влияещ на правилата на регионалната политика. Разбира се, можем да направим изявление към непалското правителство, но това няма да реши проблема.
<SPEAKER ID="366" NAME="Charles Tannock" LANGUAGE="EN">
Г-н председател, след свалянето на непалската монархия и след избирането на ръководено от последователи на Мао правителство в Катманду Непал и Китай неизбежно се сближиха. Следователно за никого не е изненада, че непалските органи попречиха на тибетски бежанци, живеещи в Непал, да гласуват за министър-председател и парламент в изгнание.
<P>
Всъщност подобен изборен план за миналия октомври беше осуетен от непалската полиция, несъмнено в отговор на оказан от страна на Пекин натиск. Фактът, че Китай се стремеше към намеса в неофициалните избори, провеждани в друга суверенна съседска държава, показва презрението на управниците й към демокрацията и тяхната параноя по отношение на Тибет.
<P>
Очевидно за Китай е без значение, че за пореден път Далай Лама, духовният лидер на Тибет, подчерта, че той иска да осигури максимална автономия за Тибет, а не независимост. Надявам се върховният представител - която днес не е тук - да повдигне този въпрос пред Китай, както и пред Непал, чиято собствена зараждаща се демокрация е поддържана отчасти с парите на данъкоплатците на ЕС под формата на финансова помощ.
<P>
Бих искал също така да използвам възможността да изразя уважението си към смелостта, силата на духа и мирната съпротива на тибетския народ, чийто пример е вдъхновение за всички нас. Непал наистина се намира в деликатно положение, в геополитически и географски смисъл, но трябва да почерпи вдъхновение от своя демократичен съсед на юг, Индия, а не от репресивната диктатура, която се води на север, а именно КНР. Надявам се един ден демокрацията да бъде правило за цяла Азия.
<SPEAKER ID="367" NAME="Председател">
Г-н Tannock, ползвахте само минута и половина от предоставеното Ви време. Следващият път ще Ви предоставя още половин минута!
<SPEAKER ID="368" NAME="Eva Lichtenberger" LANGUAGE="DE">
Г-н председател, госпожи и господа, очевидно не е достатъчно, че от Олимпийските игри през 2008 г. все повече се задълбочава потисничеството спрямо тибетската култура в Китай. В действителност оттогава нещата само се влошават. Не е предприета нито една положителна стъпка. Сега се упражнява натиск и в чужбина, за да е колкото се може по трудно, дори невъзможно, за тибетския народ да упражни правото си да гласува за парламент в изгнание. Вече няколко години сме свидетели на огромния натиск, който се оказва върху Непал - било то по отношение на приемане на бежанци или по отношение на въпроси, засягащи изборните права на тибетските граждани. Въпреки това трябва да сме доволни, че подобни неща са гарантирани. Европейският съюз трябва да се поучи от това.
<P>
Управниците на Китай оказват натиск върху посестримата си партия, дори върху Непал като цяло, с цел да бъдат предприети действия срещу тибетските граждани - и Непал поддава. Трябва да съсредоточим усилията си да противодействаме на това, което включва и изтеглянето на всякаква помощ.
<SPEAKER ID="369" NAME="Kristiina Ojuland" LANGUAGE="EN">
Г-н председател, бих искала да направя три бележки по отношение на предложените от групата ALDE изменения към настоящата резолюция.
<P>
На първо място, обосновката на измененията се основава на причинно-следствения характер на окупацията на Тибет от Китайската народна република и осуетяването на тибетските избори в Непал. Въпреки че резолюцията разглежда въпроса със забраната на изборите за тибетско правителство в изгнание в Непал, той не може да бъде разглеждан извън по-широкия контекст на статута на Тибет.
<P>
На второ място, ако не бъде взета под внимание китайската окупация на Тибет, която е и самата причина за оказвания от страна на Пекин натиск върху правителството на Непал, ще бъде все едно да говорим за първата световна война, без да споменаваме убийството на Франц Фердинанд.
<P>
И накрая, призивът за пълноценна автономия на Тибет е единственото конструктивно предложение, което Европейският парламент може да направи, за да избегне повторната забрана за изборите на тибетско правителство в Непал. Призовавам колегите да подкрепят тази резолюция.
<SPEAKER ID="370" NAME="Lidia Joanna Geringer de Oedenberg" LANGUAGE="PL">
Г-н председател, аз идвам от страна с богат опит по отношение на правителства в изгнание. В периода между 1939 г. и 1990 г. общо 15 полски министър-председатели и шестима президенти управляваха от положение на политическо изгнание. Поляците не се отказаха от стремежа към демокрация и накрая беше възможно червеният цвят на солидарността да бъде съчетан с бяла бюлетина, за да се роди една нова демократична държава през 1989 г.
<P>
Днес Федерална демократична република Непал също има шанс за ново начало благодарение на конституцията, която ще влезе в сила на 28 май. Ще бъде жалко, ако Непал провали този празник, като продължи да ограничава правата на тибетското малцинство и в резултат на това получи червен картон от страна на международната общност. Считам, че възпирането на тибетски граждани от страна на Непал да упражнят правото си глас при последните избори за министър-председател в изгнание е неприемливо нарушение на основни граждански права. Европейският съюз трябва да използва всички дипломатически и финансови средства, за да неутрализира натиска от страна на Китай върху Непал и в дългосрочен план да гарантира, че на тибетците е предоставено правото да гласуват, да се събират и да изразяват своите възгледи.
<P>
Точно както в случая с Полша, където не беше възможно да се попречи на работата на 21 представители на правителството в изгнание, така и, убедена съм, последователите на Далай Лама няма да спрат своите действия. Непал и Китай трябва да имат това предвид.
<SPEAKER ID="371" NAME="Thomas Mann" LANGUAGE="DE">
Г-н председател, на 20 март около 80 000 тибетци в изгнание по света взеха участие в прякото избиране на нов министър-председател и членове на правителството. Членове на Европейския парламент, както и членове на Междуведомствената група към Европейския парламент за Тибет се включиха като изборни наблюдатели. Моят опит в Швейцария беше същият като на колегите ми в другите страни: изборите бяха проведени правилно, тайно и в абсолютно съответствие с демократичните правила. Единственото изключение беше Непал, където силите за сигурност - под натиска на китайското правителство - попречиха на десетки хиляди тибетски граждани да вземат участие в изборите. По този начин те нарочно продължиха с миналогодишните практики, когато конфискуваха урните и затвориха местата за гласуване. И все пак, Непал не е васална държава.
<P>
Правителството на Катманду трябва да докаже, че може да се освободи от китайското влияние. Основните права включват свобода на словото, свобода на събрания и не на последно място - изборна свобода. Г-н член на Комисията, Европейската служба за външна дейност трябва решително да настоява за зачитането на тези права на човека.
<SPEAKER ID="372" NAME="Elena Băsescu" LANGUAGE="RO">
Г-н председател, наложената от органите на Непал забрана за организиране на изборите за тибетско правителство в изгнание повдига въпроса за положението в областта на правата на човека в тази държава. Бих искала да отбележа, че членовете на тибетската общност организираха този процес с цел да демократизират институциите си. Подобна инициатива трябва да бъде улеснявана, където и да се провежда. Сега е моментът Непал да покаже една действаща демокрация както на национално, така и на международно равнище, особено за да може подадените гласове да бъдат изпратени до Централната избирателна комисия до 15 април, за да бъдат потвърдени.
<P>
Призовавам правителството на Непал да се възползва от тази възможност за коригиране на положението в страната по отношение на основните права. Това положение е от жизненоважно значение за осигуряването на ефикасна политика на съседство.
<SPEAKER ID="373" NAME="Kriton Arsenis" LANGUAGE="EL">
Г-н председател, г-жо член на Комисията, ние трябва да се борим за демократичните права навсякъде не само в наша непосредствена близост, не само в Северна Африка. Ние трябва да имаме единна европейска политика по отношение на недемократично избирани правителства и срещу правителства, които не зачитат демократичните права.
<P>
Г-н Verhofstadt заяви, че до известна степен ние сме лицемери. Вярно е, защото често не поставяме никакви принципи над търговията. Един такъв пример е споразумението с Меркосур, при което, за да започнем търговия, с радост жертваме 11 % от Амазонка и милиони от европейските земеделски стопани.
<P>
За всичко това вина носи Комисията, г-н член на Комисията. Членът на Комисията, отговарящ за търговията, често проявява безразличие към други европейски политики. Ако продължим в същия дух обаче, ще продължим да сме лицемери. Непал трябва да зачита демократичните права на бежанците от Тибет, а Европейският съюз трябва да използва всички налични средства и да повдигне този въпрос на всички равнища не само по отношение на правата на човека. Това е работа не само на баронеса Аштън, но също така и на г-н де Гухт и на цялата Комисия.
<SPEAKER ID="374" NAME="Nathalie Griesbeck" LANGUAGE="FR">
Г-н председател, госпожи и господа, след години тормоз от страна на китайските органи днес Непал е този, който лишава тибетските граждани от едно основно политическо право: правото на гласуване. Ако има нещо сигурно, то е, че Пекин намери нов съюзник в тормоза над тибетския народ и този съюзник е Непал. В действителност обаче нещата са доста по-сериозни от въпроса с изборите, защото вече няколко годни правителството на Непал, под натиска на китайските органи, налага все повече ограничения на свободата на тибетските граждани, живеещи в изгнание на негова земя.
<P>
През юни миналата година органите в Катманду предадоха тибетски бежанци на китайските органи. Превантивните арести и забраните за демонстрации, събирания и дори движение се превърнаха в нещо обичайно за тибетските граждани, живеещи в Непал.
<P>
Затова следва нашият Парламент да престане с лицемерието и не само да изразява своето възмущение, но и решително да осъди тези актове на репресия от страна на Непал, и в по-общ план, многото, прекалено многото нарушения на правата на човека и на Международния пакт за граждански и политически права. Освен това ние призоваваме Непал да престане с тормоза и малтретирането на политически бежанци и просто да зачете техните права. Когато разглеждаме историята на Непал като приемаща държава - каквато доскоро винаги е била за тибетския народ - в крайна сметка е много тъжно да сме свидетели на това, което правителството упражнява върху политическите бежанци.
<SPEAKER ID="375" NAME="Raül Romeva i Rueda" LANGUAGE="EN">
Г-н председател, изразявам дълбокото си възмущение по отношение на тибетските граждани, които живеят в Катманду и не са получи разрешение да упражнят правото си да гласуват по време на изборите вследствие на оказан натиск от страна на Китай. Натискът, който Китай упражнява над Непал, с което пречи на бежанците да ползват малкото права, които имат по силата на международното право, е нещо, което ние като Европейски съюз следва да осъдим. Следва да изразим също и своята загриженост от факта, че китайците пречат на друга страна да осигурява хуманитарна помощ за хората.
<P>
Важно е върховният представител, чрез делегацията на ЕС в Катманду, внимателно да следи ситуацията. Това е нещо, което изискваме от дълго време. Имайки предвид сегашната ситуация, не можем да чакаме повече. Натискът от страна на Китай е нещо, на което трябва да се противопоставим на всяка цена и ако не го направим именно сега, когато се опитваме да поведем този диалог с китайците, страхувам се, че никога няма да го направим.
<SPEAKER ID="376" NAME="Rui Tavares" LANGUAGE="PT">
Г-н председател, считам за достатъчно лошо положението, че тибетците нямат право да се самоопределят в родната си земя, но налице е и натискът да им бъдат отказани най-основните демократични права извън тяхната родина, тъй като много от тях с мъка са избрали изгнанието или са били принудени към него. Един от аргументите, който винаги използваха настроените критично към тибетската съпротива, беше че тази съпротива, съсредоточена в лицето на Далай Лама, е следвала много недемократични принципи. Сега, когато тибетската съпротива се намира в процес на демократизация, е изключително жалко, че Непал, страна, в която живеят толкова много тибетци, възпрепятства нормалното протичане на демократичните избори. Въпреки това ви призовавам да разберете едно нещо: често нашите правителства са първите, които се поддават на натиск от страна на китайското правителство, готови да създадат една реалност, която отговаря на мечтите и желанията на китайските лидери. Трябва да разберем, че правителството на Непал вероятно е искало да направи същото. Затова, ако искаме да окажем натиск върху правителството на Непал да действа по различен начин, трябва да започнем, като първо окажем натиск върху нашите собствени правителства, за да покажат, че някаква смелост по време на разискванията с китайските органи.
<SPEAKER ID="377" NAME="Monica Luisa Macovei" AFFILIATION="PPE">
(RO) Г-н председател, под натиска на китайското правителство непалските органи попречиха на около 20 000 тибетци в Непал да упражнят правото си на глас по време на изборите за министър-председател на тибетското правителство в изгнание. Правото на глас, както и правото на свободни избори и мирни демонстрации, са основни права на всеки човек и всички общности. Колкото повече са спънките пред правото на хората да упражняват тези права, толкова по-голяма е тяхната решителност да ги упражнят. Изразявам твърдо убеждение, че желанието на тибетците в Непал да изберат своя правителствен ръководител в изгнание също е голямо. Всъщност опитите на китайските и непалските органи да ги управляват, всявайки страх, са имали точно обратния ефект.
<P>
Призовавам върховния представител на Европейския съюз да изрази ясно по време на диалога с китайските и непалските органи исканията и мерките от Европейския парламент.
<SPEAKER ID="378" NAME="Sari Essayah" AFFILIATION="PPE">
(FI) Г-н председател, Китай е увеличил натиска върху тибетското правителство в изгнание. На над 10 000 тибетци в Непал беше отнето правото да гласуват за министър-председател и членове на парламента на правителството в изгнание. Под натиска на Китай основните партии в Непал подкрепят т.нар. политика за единен Китай и те считат Тибет за неразделна част от Китай. По тези причини тибетските бежанци в Непал постоянно са държани под строг контрол.
<P>
Въпреки че настоящата резолюция разглежда забраната на изборите, това е на фона на китайската окупация на Тибет. Властта и натискът, които упражнява Китай, нарастват постоянно с растежа на икономическото влияние на страната.
<P>
Това, както и предишната резолюция по случая на Ai Weiwei, показва колко мрачна е политиката, която китайската комунистическа партия следва. Както каза членът на Комисията, Европа трябва да бъде единодушна по отношение на политиката си за Китай.
<SPEAKER ID="379" NAME="Seán Kelly" AFFILIATION="PPE">
(EN) Г-н председател, не възнамерявах да взимам думата по този въпрос освен поради това, че Далай Лама ще е на посещение в страната ми следващия четвъртък и ще говори пред моя избирателен район в Университета на Лимерик, където, сигурен съм, ще има какво да каже по този и други въпроси. Очевидно поведението на министерството на вътрешните работи на Непал да конфискува избирателните урни е напълно осъдително. Що се отнася до случилото се в Катманду - място, известно ни от песни и истории, което прави положението още по-достойно за съжаление - на близо 10 000 не беше позволено да упражнят правото си на глас.
<P>
Единственото, на което ние в Европейския съюз можем да се надяваме, е, че изразявайки единодушно мнението си, ще можем да окажем някакъв натиск не само върху Непал, но и върху техните господари, китайците, да опитат да проявят малко повече разбиране, особено по отношение на Тибет и Далай Лама.
<P>
И накрая, искам да кажа, че той ще бъде сърдечно посрещнат също като кралицата на Англия и президента Обама, които също идват на посещение.
<SPEAKER ID="380" NAME="Mitro Repo" AFFILIATION="S&amp;D">
(FI) Г-н председател, правото на участие в демократични избори е универсално основно право. Изборите, които сега са в ход, са от значение за запазването на тибетската идентичност и култура. Тибетският народ гласува за нов духовен лидер, тъй като настоящият Далай Лама се оттегли.
<P>
През 2009 г. ние изразихме съгласие ЕС да подкрепя демокрацията и управлението, основано на участието, в своите външни отношения. Трябва да сме последователни и да застанем зад тази наша политика.
<P>
Очевидно, под натиск, Непал е на страната на Китай. Трябва да се припомни на Непал за международните му задължения по отношение на правата на човека да защитава демократичните права на тибетците и той не следва да пречи на провеждането на свободни избори.
<SPEAKER ID="381" NAME="Марош Шефчович" LANGUAGE="EN">
Г-н председател, както знаете, близо 20 000 тибетци живеят в Непал, повечето от които от край време. Те се радваха на свобода да упражняват стопанска дейност, на правото да пребивават в Непал, а доскоро също и на някакво политическо пространство да обсъждат помежду си бъдещето на Тибет.
<P>
Последните избори на 20 март бяха важно събитие за общността извън Тибет и представляват значителна крачка напред в един дълъг процес на реформи, предвиден от Далай Лама.
<P>
Въз основа на това със загриженост отбелязваме, че органите на Непал затягат своята хватка около политическите действия на тибетците в Непал. На 20 март органите на държавата успешно възпряха от гласуване повече от 10 000 тибетци. Това не се случва за първи път. По време на един по-ранен кръг от гласуванията в Непал на 3 октомври миналата година мишена на непалските управници са били урните, като те са конфискувани и са затворени местата за гласуване на тибетската общност.
<P>
Европейският съюз, чрез делегацията в Катманду и посолствата на държавите-членки на ЕС, следи тези развития, като поддържа близки отношения с тибетската общност и правителство. ЕС счита, че на тибетските бежанци следва да бъде разрешено да упражняват правото си на свобода на събиране в съответствие с международните стандарти в областта на правата на човека. Това трябва да се изпълни по начин, който позволява плавното прилагане на тези правила.
<P>
Следва да се поддържа свободният достъп до територията на Непал и следва да бъде спазено джентълменското споразумение между правителството на Непал и Върховният комисар на ООН за бежанците. Новопристигналите тибетци, които са задържани на път за Катманду от органите на Непал, следва бързо и безпрепятствено да бъдат прехвърлени на грижите на ВКБООН. На пристигналите преди 1990 г. тибетски граждани, които са признати за бежанци от правителството на Непал, трябва да бъде осигурена адекватна непалска регистрация
<P>
Бих искал да уверя Парламента, че ЕС ще продължи да повдига този въпрос пред органите и ще продължи да следи и докладва относно неговото бъдещите развития.
<SPEAKER ID="382" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="383" NAME="Eija-Riitta Korhola" LANGUAGE="FI">
Тибетският Далай Лама взе решение да се оттегли от политическия живот и да продължи ролята си като духовен водач на своя народ. Той, разбира се, е един от най-известните от всички лидери и хора в цял свят са почерпили сила и утеха от идеите му за добротата, разбирателството и пацифизма.
<P>
Той ще остане духовен водач, но политическите му задължения ще преминат в ръцете на министър-председателя на тибетското правителство в изгнание. Това, разбира се, няма да се размине без проблеми. Благодарение на нарастващия натиск от страна на китайското правителство на повече от 20 000 тибетци, живеещи в Непал, не е било позволено да упражнят правото си на глас. Правителството на Непал излезе с изявление, че демонстрациите на тибетците са в нарушение на политиката за единен Китай и потвърди, че няма да позволи проявите на "анти-пекински действия" на своя земя. Затова е наложило забраната за гласуване на тибетските групи.
<P>
Това не е изненада за никого, след като непалските органи многократно са нарушавали свободата на словото и правата на човека на тибетците в изгнание. Не е взето предвид, че Непал подписа международните споразумения за правата на човека на Организацията на обединените нации относно гражданските и политическите права.
<P>
Чрез делегацията си в Катманду, Европейската служба за външна дейност следва внимателно да наблюдава политическото положение в Непал, и по-специално отношението към тибетските бежанци, и да гарантира, че правата им се спазват. Важно е да бъдат спазвани демократичните принципи, за да бъде запазена и подсилена идентичността на Тибет както вътре в страната, така и извън границите й.
<SPEAKER ID="384" NAME="Tadeusz Zwiefka" LANGUAGE="PL">
Целият свят е съвсем наясно колко е сложно положението на тибетския народ, който в продължение на десетилетия изисква вече не толкова независимост, колкото поне проява на уважение от страна на китайското правителство по отношение на основните права на автономност. Една нация с толкова богата и уникална култура живее под постоянна заплаха от могъщия си съсед. Сега, когато Далай Лама се оттегли от позицията на политически ръководител в подкрепа на едно ново поколение от демократични лидери, пред тибетските граждани беше представена възможността да укрепят демократичните традиции, въпреки факта, че тибетското правителство все още е принудено да функционира в изгнание. Въпреки това хиляди тибетци, живеещи в Непал, са били лишени от това право. Натискът от страна на Китай изглежда е доста ефикасен и това, което доскоро бяха мирни демонстрации в защита на свободата на словото и на основните права, може да се превърне в трудна за контролиране ситуация, което, разбира се, ще има международно отражение. В крайна сметка можем да си представим колко ефикасно китайското правителство ще иска да се справи с тези, които "нарушават мира" в Тибет. Последните събития следва да припомнят на света, че правата на тибетския народ непрекъснато биват нарушавани и че въпросът относно Тибет все още не е приключен, защото тибетците ще продължат да настояват за признание на независимостта им и ще го правят все по-настойчиво.
