<CHAPTER ID="019">
Гарантиране снабдяването на Европа с редкоземни елементи (разискване) 
<SPEAKER ID="734" NAME="Председател">
Следващата точка е разискването относно следното:
<P>
въпрос с искане за устен отговор към Комисията относно "Гарантиране снабдяването на Европа с редкоземни елементи", зададен от г-н Tsoukalas, г-н Rübig, г-н Caspary и г-жа Schnieber-Jastram, от името на групата PPE - B7-0017/2011),
<P>
въпрос с искане за устен отговор към Комисията относно "Гарантиране снабдяването на Европа с редкоземни елементи", зададен от г-жа Ek, г-н Панайотов, г-жа Hall, г-жа de Sarnez, г-н Rinaldi, г-жа Schaake и г-н Theurer, от името на групата ALDE - B7-0020/2011), и
<P>
въпрос с искане за устен отговор към Комисията относно "Стратегия за Европа относно суровините", зададен от г-н Szymański, от името на групата ECR - B7-0207/2011).
<SPEAKER ID="735" NAME="Ioannis A. Tsoukalas" LANGUAGE="EL">
Г-жо председател, г-н член на Комисията, госпожи и господа. Редкоземните елементи са изключително важни за стотици високотехнологични приложения и играят ключова роля за разработването на екологични технологии. Промишлеността на ЕС изцяло зависи от вноса на редкоземни елементи от Китай, който разполага с монопол, като контролира 97 % от световното производство и 36 % от резервите в световен мащаб. Китай има силна научноизследователска и развойна дейност в тази област и вече постигна значително конкурентно предимство при производството на сплави и крайни продукти.
<P>
В същото време промишлеността на ЕС не разполага нито с достъп до суровини, нито с промишлените и научните познания и умения, за да ги обработва. Макар че редкоземните елементи не са толкова редки, колкото предполага името им, експертите смятат, че са нужни около 10 до 15 години да се реорганизира жизнеспособна производствена линия. Европейският съюз разработва средносрочна стратегия относно суровините, но проблемът с редкоземните елементи е много по-належащ. Повишеното вътрешно търсене и усилията на Китай да ограничи въздействието върху околната среда вече доведоха до много строги ограничения по отношение на износа, докато търсенето в световен мащаб нараства. Китай определи по-ниски ограничения по отношение на износа за първата половина на 2011 г., с 35 % по-ниски в сравнение с миналата година, но през втората половина на годината се очакват по-строги ограничения. Очаква се дефицитът да се усети остро през следващите шест месеца, с повишаване на цените на редкоземните елементи и смущения в производствените линии. Експертите смятат, че в световен мащаб ще има недостиг от 40 000 тона редкоземни елементи през 2014 г.
<P>
Въпросите към Комисията са директни и неотложни:
<P>
Какви краткосрочни мерки предлага Комисията заедно с нейните партньори за създаването на алтернативни източници на редкоземни елементи?
<P>
Какво е положението в диалога ни с Китай и с нашите международни партньори по темата?
<SPEAKER ID="736" NAME="Lena Ek" LANGUAGE="EN">
Г-жо председател, понякога се чудя дали отговорът на Европа на всяко предизвикателство е да замръзне от страх пред Китай и да призове за търговски санкции и държавна намеса.
<P>
За да има успех, стратегията на ЕС относно суровите трябва да бъде насочена към насърчаване на свободната търговия. Тя следва да съдържа устойчиво и ефективно по отношение на ресурсите управление, иновации и достъп до суровини за европейските предприятия. Не следва да включва натрупване на запаси от суровини с парите на данъкоплатците.
<P>
Европа все повече зависи от малък брой ключови ресурси и изостава в надпреварата за осигуряване на алтернативни източници, но частните предприятия, а не политиците, могат да определят необходимостта от запаси. Ако това е ефективно използване на ресурсите, ще го направят. Вместо това ни е необходима цялостна стратегия относно суровините, която включва всички аспекти на достъпа до редкоземни елементи. Тук се включват търговията, научните изследвания и иновациите, рециклирането и развитието на транспорта и инфраструктурата, за да се позволи разработването на вътрешни източници. Необходимо ни е по-добро управление на доставките на суровини в Европа и ефективни мерки за насърчаване на рециклирането и намаляването на отпадъците.
<P>
Европа е богата на природни ресурси и със стратегическо разположение с близостта си до богатия на ресурси регион на Баренцово море. С минералите, металите и горите Северна Европа има потенциал да посрещне в значителна степен потребностите на ЕС от суровини по устойчив начин.
<P>
Необходимо е също така да насърчаваме иновациите и научните изследвания в областта на алтернативните източници и да намерим решения за суровините, които са твърде скъпи за европейските предприятия. Стратегията на ЕС трябва да се основава на свободната търговия и да гарантира, че и развитите, и развиващите се страни могат да се възползват от устойчивите доставки на суровини. Трябва да използваме и механизма за подпомагане на търговията.
<P>
Европа се нуждае от действия, насочени към иновации и премахване на търговските бариери в трети страни, а не от политика на натрупване на запаси от редки и ключови суровини и подкопаване на демокрацията в чужбина. Имаме нужда от предложения на Комисията по отношение на суровините и редкоземните елементи. Все още очакваме такива предложения.
<SPEAKER ID="737" NAME="Konrad Szymański" LANGUAGE="PL">
Г-жо председател, достъпът до редкоземни елементи ще определи позицията и конкурентоспособността на европейската промишленост. Ако не гарантираме наличието на тези суровини, ще се разделим с най-напредналите в технологично отношение сектори на нашата икономика. Затова не трябва да пренебрегваме нито една област на нашата политика. Трябва да използваме умело ресурсите, с които разполагаме и които са ненужно изоставени. Трябва да използваме инструментите на търговската политика, за да гарантираме ефективно предотвратяване на нарушенията на свободната търговия. Следователно не можем да се ограничим с използване само на скъпите и все още много ограничени възможности пред нас за възстановяване на материали от използвани уреди.
<P>
Има поне няколко въпроса, които трябва да бъдат отправени към Европейската комисия в контекста на съобщението относно суровините. Първо, извършила ли е Комисията оценка на въздействието на протекционистката политика на Китай по отношение на суровините върху европейската промишленост? Второ, каква роля може да играе рециклирането в сравнение с възможностите, предоставени от търговската политика и собствените ресурси? Какво е съотношението между тези три възможности? Трето, разполага ли Комисията с оценка на разходите, свързани с увеличаването на дела на рециклирането в европейската политика относно суровините?
<SPEAKER ID="738" NAME="Антонио Таяни" LANGUAGE="IT">
Г-жо председател, уважаеми колеги, както знаете, в началото на февруари Комисията одобри актуализиране на стратегията на ЕС относно суровините, която се основава на три стълба.
<P>
Първият касае доставката на суровини от страни извън Европейския съюз чрез споразумения с Африканския съюз. Поставихме въпроса за суровините в дневния ред на срещите си с Руската федерация. Освен това, както казах в предишното разискване, през юни ще посетя Бразилия, Аржентина и Чили, за да започнем дипломатически действия и с тези страни от Латинска Америка. След това ще говоря за отношенията с Китай.
<P>
Вторият стълб е гарантирането на по-устойчиви доставки в ЕС. Ето защо актуализирахме правилата за прилагане на "Натура 2000" заедно с члена на Комисията г-н Поточник. Искаме да гарантираме, че те се тълкуват по начин, който няма да навреди на добива, но в същото време ще се зачита околната среда.
<P>
Третият стълб касае рециклирането и ефективното използване на ресурсите. Ще повторя това, което казах в предишното разискване: като част от политиката ни за иновации планираме серия от партньорства за иновации в различни сектори, включително в сектора на суровините. Едно от партньорствата за иновации ще се съсредоточи конкретно върху дейностите, които можем да изпълняваме в сектора на рециклирането и заместването на суровините.
<P>
Новото съобщение подчертава по-специално положението по отношение на доставката на редкоземни елементи и други основни суровини. Няма съмнение, че ограниченията на квотите за износ на редкоземни елементи, наложени от Китай, значително намаляват предлагането в световен мащаб. Извършваме оценка на положението, с цел да определим кои са най-подходящите международни инструменти, включително Световната търговска организация (СТО) и двустранните ни отношения с Китай.
<P>
В рамките на СТО инициирахме процедура за уреждане на спорове срещу Китай във връзка с достъпа до девет основни суровини през 2009 г. Разглеждането е в напреднал стадий и заключенията, разбира се, ще бъдат много важни за нашите обсъждания относно инициирането на процедура на СТО по отношение на редкоземните елементи.
<P>
На равнище двустранни отношения Комисията неколкократно поставя въпроса пред китайското правителство от политическа и от техническа гледна точка. В края на 2010 г. беше създадена работна група между ЕС и Китай, която да улесни диалога по въпроси, свързани с редкоземните елементи и други суровини.
<P>
В рамките на стратегическите партньорства и на диалога за бъдещите политики ЕС ще проведе активна политика на дипломация по отношение на суровините, с цел да гарантира достъпа до тях, и по-специално до основните суровини. Пример, както казах, е започването на двустранен диалог в контекста на Съвместната стратегия Африка-ЕС за периода 2011-2013 г., която включва раздел, специално посветен на суровините. Вече ви казах за отношенията ни с Русия и Латинска Америка.
<P>
В рамките на ЕС Комисията подкрепя проучването на залежите от основни суровини и тази цел се насърчава по-специално с проекта "ProMine 2009-2013 г." в рамките на Седмата рамкова програма.
<P>
Що се отнася до рециклирането, то поставя огромни технологични предизвикателства, особено след като количеството на суровините, съдържащи се в много продукти, е съвсем малко. Нашата стратегия има за цел да насърчи рециклирането чрез мерки, насочени към подобряване на изпълнението и прилагането на законодателството на ЕС относно управлението на отпадъците.
<P>
Освен това ще продължим да насърчаваме научните изследвания и иновациите в сектора на рециклирането и заместването, както вече се прави в рамките на Седмата рамкова програма за финансирането на проекти за заместване на редкоземни елементи. Комисията проучва възможността за започване на партньорство за иновации в областта на суровините и се надява да представи конкретно предложение в следващите няколко месеца. Поставихме също началото на сътрудничество в областта на иновациите със Съединените американски щати и проучваме възможността за сътрудничество и с Япония.
<P>
Естествено ще продължим да следим отблизо проблема с основните суровини, за да определим необходимите приоритетни мерки, и считаме, че сигурността на доставките на суровини по същество е задължение на предприятията. Въпреки това сме готови да обсъдим в тясно сътрудничество с държавите-членки разходите, потенциалните ползи и добавената стойност на една програма за натрупване на запаси от суровини.
<P>
Това е, което правим, но естествено, винаги съм готов да изслушам предложенията на Парламента, за да гарантираме, че Комисията продължава да работи активно по въпроса, който е от решаващо значение за конкурентоспособността на нашата европейска предприемаческа система.
<SPEAKER ID="739" NAME="Paul Rübig" LANGUAGE="DE">
Г-жо председател, г-н Таяни, благодаря Ви много наистина за Вашата инициатива. Суровините ще помогнат да се гарантира, че имаме здрав промишлен сектор в бъдеще, и следователно е важно да сключваме двустранни споразумения с Китай и с много други страни, и то не само в областта на търговската политика. Например следва да обърнем внимание също на споразуменията за защита на инвестициите, защото можем да подписваме дългосрочни договори в тази област, които ще защитават възвръщаемостта на инвестициите в новите мини, от които спешно се нуждаем. С други думи, дългосрочните договори ще осигурят защита на инвестициите ни, така че новите мини, които ще се конкурират с вече съществуващите, да могат да получат необходимата им финансова подкрепа.
<P>
В контекста на последвалата кръга преговори от Доха конференция на Световната търговска организация (СТО) можем да проучим и въпросите, свързани със Сингапур. Вече имаме добър пакет от мерки в Сингапур и трябва да вървим напред, може би дори в паралел с настоящите преговори от Доха.
<P>
Трябва да разберем дали има нарушение на антидъмпинговите разпоредби по отношение на цените, които промишлеността в Китай плаща в някои случаи за суровините за преработка, и допълнителните такси, наложени на европейската промишленост. Работата по изясняването на това вече е в ход. Тук не става въпрос само за редкоземните елементи, но също така за магнезит например, който е най-важната суровина за огнеупорните продукти и който е от съществено значение за производството на стомана, стъкло, цимент и други материали. Следва да проучим възможни заместители, които могат да се използват в бъдеще, и може би да създадем собствена програма за научни изследвания за тези продукти.
<P>
Също така приветствам предложението на г-жа Хедегаард за данък по отношение на въглеродния отпечатък, което ще позволи да се начислява допълнителен ДДС за продукти, произведени с високи емисии на въглероден диоксид, които се транспортират на големи разстояния.
<SPEAKER ID="740" NAME="Marita Ulvskog" LANGUAGE="SV">
Г-жо председател, г-н член на Комисията, считам, че настоящото разискване показва колко важно е стратегията относно суровините да има дългосрочно и широко въздействие. Редкоземните елементи, разбира се, са редки на пазара, но не и в земята. Има редица причини за това. Добивът им просто не е от голям икономически интерес във всички места, където знаем, че са налични. Има също така спорове относно околната среда и работната среда.
<P>
ЕС трябва да инвестира много в научноизследователската и развойна дейност. Трябва да инвестира в ефективното използване на ресурсите, и по-специално в рециклирането, както се казва тук цяла вечер. Това, разбира се, изисква всичко - от интелигентни и прости стратегии за събиране до екодизайн, който улеснява изваждането на батериите от устройствата, които ще се рециклират. Освен това трябва да се откажем от колониалната си нагласа в сътрудничеството с други страни в други части на света. Това е нещо, с което не сме се справили особено добре за момента.
<SPEAKER ID="741" NAME="Niccolò Rinaldi" LANGUAGE="IT">
Г-жо председател, г-н член на Комисията, госпожи и господа, вече предоставихте някаква информация, г-н член на Комисията, но аз искам още подробности.
<P>
Първо, за Световната търговска организация (СТО). Какво точно правим в рамките на СТО по отношение на инициативата, която беше предприета през 2009 г., но която, доколкото знам, касаеше магнезий и боксит? Имаме ли процедура в рамките на СТО по отношение на редкоземните елементи? Възможна ли е такава процедура и сами ли ще я инициираме или заедно със Съединените щати и Япония, както считам, че е желателно?
<P>
Второ, казахте, че трябва да увеличим доставките от други находища, включително от европейските. Има ли участие Гренландия? Каква е точната позиция в това отношение?
<P>
Трето, възстановяването на редкоземни елементи чрез рециклиране. Вървим ли към набор от европейски разпоредби относно т. нар. "добив на суровини в градски условия" (urban mining)? Ще има ли директива или регламент? Какво е планирано в това отношение?
<P>
Четвърто, що се касае до изследванията и проучванията, развитието на проучванията, ще имаме ли специфични разпоредби в Осмата рамкова програма? По отношение на схемата за натрупване на запаси, ще имаме ли общи европейски правила за складирането и в този случай също?
<P>
И накрая, до каква степен се работи по въпроса на равнище двустранни отношения с Китай като част от икономическия и търговски диалог на високо равнище и в преговорите по новото споразумение за партньорство и сътрудничество с тази страна?
<SPEAKER ID="742" NAME="Reinhard Bütikofer" LANGUAGE="DE">
Г-жо председател, в краткосрочен и средносрочен план зависимостта ни от вноса на редкоземни елементи от Китай със сигурност представлява проблем. Не считам, че Европа има стратегическа слабост, и не трябва да продължи да бъде зависима. Да го кажем по-направо, в известен смисъл китайците ни правят услуга, като ни показват пределно ясно, че трябва да се освободим от сегашната си зависимост.
<P>
Ето защо не трябва да допускаме грешката да породим противопоставяне между Европа и Китай. Налице са възможности за сътрудничество в тази област. Но когато гледаме към Азия, следва също така да обърнем внимание и на Япония. През последната година Япония беше в по-затруднено положение по отношение на достъпа до редкоземни елементи от Европа. Но Япония реагира по-бързо и по-ефективно. Японското правителство похарчи 1 милиард щатски долара за изследвания в областта на заместването и рециклирането на редкоземни елементи. Колко предоставяме ние като част от Седмата рамкова програма?
<P>
Излишно е да казвам, че ни е необходима търговска политика. Трябва също така да развиваме собствените си налични резерви. Но според мен стратегическият акцент на нашата политика относно редкоземните елементи трябва да бъдат иновациите, ефективното използване на суровините и технологичното предимство. Необходими са ни задължителни цели за ефективно използване на суровините. Нужни са ни също така специфични, конкретни планове за рециклиране на редкоземни елементи. В съобщението на Комисията рециклирането не се споменава директно. Това вече не е решение за бъдещето, а решение, от което се нуждаем сега. Много предприятия вече го правят от известно време, включително "Rhodia", "BASF", "Osram" и много други.
<P>
Заместването е друг ключов фактор. Дори Китай започва да инвестира в заместители на редкоземните елементи, защото е очевидно, че не може да продължи да използва тези елементи със сегашното темпо, дори да посрещне собствените си изисквания.
<P>
Трябва бързо да се възползваме максимално от възможностите, които сегашното положение предлага, и не трябва да се оплакваме, че тези възможности са открити за нас.
<SPEAKER ID="743" NAME="Zbigniew Ziobro" LANGUAGE="PL">
Г-жо председател, редкоземните елементи са от решаващо значение за стотици технологични решения. Следователно те са съществен фактор за по-нататъшния технологичен напредък и за повече иновации в Европейския съюз. Фактът, че имат толкова широко приложение, означава повишено търсене, докато възможностите за увеличаване на добива стават по-ограничени.
<P>
Понастоящем годишно в света се добиват 124 000 тона редкоземни елементи и търсенето им ще нарасне с до 50 % до 2012 г. Около 97 % от доставките в световен мащаб се добиват в Китай, което има ключово значение, тъй като Китай намалява добива и износа от 2006 г. насам. През август Китай обяви, че ще намали износа с над 50 % и ще създаде стратегически резерви. Нещо повече, много предприятия, добиващи редкоземни елементи в други части на света, в действителност са китайски. Неотдавна закупуването на мина за добив на редкоземни елементи от китайско минно предприятие беше блокирано в Австралия. Това е много сериозен проблем, свързан с монопола при добива на тези суровини. Трябва да направим всичко възможно да предотвратим рисковете за този ключов икономически сектор, който гарантира растежа и бъдещето на Европа.
<SPEAKER ID="744" NAME="Helmut Scholz" LANGUAGE="DE">
Г-жо председател, г-н Таяни, миналата есен Европейският парламент специално приветства факта, че държавните и правителствените ръководители на Европейския съюз изрично признаха в декларация от срещата на високо равнище в Мадрид суверенното право на държавите да управляват собствените си природни ресурси и да контролират тяхното използване. В декларацията се посочваше конкретно и значението на критериите за устойчивост. На срещата на високо равнище присъстваха държави от Латинска Америка, но същите разпоредби се отнасят до Китай и други държави.
<P>
Добивът на редкоземни елементи доведе до сериозни щети за околната среда в Китай, какъвто беше случаят в миналото в САЩ и другаде. Това не трябва да продължава. Необходимо е международно споразумение. Китай и други възможни производители се нуждаят от нашия опит и трансфер на технологии, за да гарантират, че минното им дело не вреди на околната среда и че миньорите им могат да работят в много по-голяма безопасност.
<P>
Китай също се интересува от инвестиции във високотехнологични производствени мощности за обработка на редкоземни елементи, защото не иска да бъде само доставчик на суровини. Следователно Комисията трябва да играе ролята на посредник тук.
<P>
Съвременната политика относно суровините трябва да се характеризира с партньорство. В същото време трябва да се постави акцент върху развитието на технологиите за рециклиране и заместване, защото в бъдеще металите от редкоземни елементи ще станат още по-редки: твърде редки, за да се използват само по веднъж.
<SPEAKER ID="745" NAME="Daniel Caspary" AFFILIATION="PPE">
(DE) Г-жо председател, г-н Таяни, днес посочихте още някои неща за това, какво Комисията възнамерява да направи през следващите няколко месеца по отношение на доставките на суровини. През 2007 г. Комисията направи съобщение и представи своята стратегия относно суровините. Проблемът е, че съобщенията, които чухме през последните дни и седмици, са много сходни с направените през 2007 г. Въпреки това оставам с впечатлението, че много малко се е случило оттогава.
<P>
Много малко се е случило, поне що се отнася до утвърждаването на собствените ни интереси. Струва ми се, че много други държави насърчават своите интереси много агресивно. Това е известно като "колониален рефлекс". Виждам го не в държавите от Европейския съюз, а най-вече в Китай, който използва въпроса за суровините, и редкоземните елементи по-специално, да запази монопола си и да постави другите страни в неизгодно положение.
<P>
Все по-често се питам, г-н Таяни, кой следва да е отговорен да гарантира, че наистина нещо ще се случи. Дали Вашата Генерална дирекция? Вие ли? Генерална дирекция "Търговия"? Г-н Де Гухт? Другите членове на Комисията? Кой наистина носи отговорност като цяло? Какви конкретни стъпки трябва да се предприемат? Чии действия следва да оценяваме и кога, за да гарантираме, че действително се прилагат мерки от Европейския съюз? Ще бъда много благодарен, ако проучите въпроса, защото всички сме наясно, че китайците продължават да играят активна роля и да налагат ограничения върху износа и задължения, които причиняват огромни проблеми за нашите предприятия.
<P>
Комисията изготви ли най-накрая списък на всички продукти, при които китайците разполагат с конкурентно предимство в резултат на ограниченията им върху износа? Комисията възнамерява ли да предприеме антидъмпингови мерки, когато е уместно, с цел да преодолее неблагоприятното положение на нашите предприятия от гледна точка на конкуренцията? Ще бъда много благодарен, ако обърнете внимание на тези въпроси.
<SPEAKER ID="746" NAME="Silvia-Adriana Ţicău" AFFILIATION="S&amp;D">
(RO) Г-жо председател, редкоземните елементи са съществено важни за производството на монитори и мобилни телефони, както и за производството на високоефективни постоянни магнити, използвани във вятърните турбини, електрическите автомобили, каталитичните преобразуватели за моторните превозни средства, печатните платки и оптичните влакна. Следователно те са жизненоважни и за новите чисти енергийни източници. Въпреки че тези елементи се търгуват в световен мащаб, пазарът на определени суровини и редкоземни елементи не е много прозрачен и търгуваните обеми са малки.
<P>
Европейският съюз зависи почти изцяло от вноса на редкоземни елементи, като 97 % от производството им в света е съсредоточено в Китай. Търсенето на суровини ще се повиши с растежа на бързо развиващите се икономики и с бързото разпространение на новите технологии. Процесите на добив, преработка и рециклиране на редкоземни елементи имат сериозни последствия за околната среда, ако не се управляват правилно. Европейският съюз следва да насочи усилията си към рационализиране на използването и рециклирането на редкоземните елементи и към научни изследвания за заместване на ключови суровини с други, по-малко ключови.
<P>
Г-н Таяни, призоваваме списъкът на суровините да се актуализира редовно.
<SPEAKER ID="747" NAME="Charles Goerens" AFFILIATION="ALDE">
(FR) Г-жо председател, наблюденията, изразени във въпросите с искане за устен отговор, на които се основава настоящото разискване, са просто още един знак за недостига на ресурси, и по-специално за все по-големия недостиг на определени основни минерали. Нещо повече, те ни казват за уязвимостта на държавите, които ги внасят, в сравнение с държавите, които имат монопол.
<P>
Реакцията на Европейския съюз трябва да бъде двустранна: от една страна, да гарантираме, че не сме заложници, като отстояваме положението си на всички съответни форуми (СТО, Г-20, ООН), а от друга страна, да действаме в рамката на Лисабонската стратегия, за да намалим зависимостта си от редкоземни елементи. На преден план трябва да бъдат ефективното рециклиране на вече използваните материали и насърчаването на научните изследвания и развитието на алтернативни продукти.
<P>
И накрая, чрез нашите партньорства с развиващите се страни ЕС трябва да помогне за предотвратяване на разграбването на редкоземните елементи от тях.
<P>
(Ръкопляскания)
<SPEAKER ID="748" NAME="Teresa Riera Madurell" AFFILIATION="S&amp;D">
(ES) Г-жо председател, г-н член на Комисията, положението е ясно: ЕС трябва да гарантира доставките на редкоземни елементи, но се сблъскваме с все по-голяма конкуренция на този пазар.
<P>
Китай контролира 95 % от световното производство и постоянното намаляване на експортните квоти от нейна страна постави този въпрос в центъра на дневния ред на Г-20.
<P>
Следователно разискваме ключов въпрос за цялата европейска икономика, въпрос, който трябва, разбира се, да се реши чрез сътрудничество със страни, които разполагат с резерви, но най-вече чрез научни изследвания, развойна дейност и иновации.
<P>
Вече беше казано, че инвестициите в научноизследователската и развойна дейност са от жизненоважно значение, за да преодолеем технологичните предизвикателства, свързани с намирането на по-ефективни техники за добив, търсенето на алтернативни суровини за намаляване на зависимостта и рециклирането, което е от изключителна важност, тъй като т. нар. "добив на суровини в градски условия" може да бъде важен източник на суровини за Европейския съюз.
<P>
Затова поздравяваме члена на ЕК за ангажимента му към въпроса и ще следим отблизо всички стъпки, предприети от Комисията в това отношение.
<SPEAKER ID="749" NAME="Seán Kelly" AFFILIATION="PPE">
(EN) Г-жо председател, трябва да кажа, че съм много обезпокоен от някои от нещата, които напоследък чувам в Парламента - тази вечер за недостига на редкоземни елементи, вчера за дефицита от 80 % на протеинови култури, преди няколко седмици за затварянето на фабрики за захарно цвекло, а сега имаме и дефицит на захар. Считам, че е време Европейският съюз да започне да мисли първо за себе си и да се опита да насърчи своята промишленост.
<P>
Очевидно, по отношение на редкоземните елементи, приветствам ангажимента на члена на Комисията за иновации за заместване и пр. (както и за рециклиране), но преди всичко за нови технологии. Преди няколко седмици присъствах на семинар в Брюксел, където бяха представени новите технологии за добив на редкоземни елементи от морското дъно.
<P>
В крайна сметка трябва да се опитаме да бъдем независими. Хубаво е членът на Комисията да отиде в Бразилия и да говори с Китай, но ако дипломацията не успее и не ни дават това, което искаме, какво се случва? Ако нямаме силна икономика, няма да имаме и политическо значение.
<SPEAKER ID="750" NAME="Zigmantas Balčytis" AFFILIATION="S&amp;D">
(LT) Г-жо председател, въпросът за суровините е неразделна част от растежа и икономическия напредък на Европейския съюз. Следователно можем да поздравим Комисията за стратегията относно суровините. Но вероятният недостиг на суровини в бъдеще следва не само да ни накара да се съсредоточим върху решаването на въпроса за достъпа до суровини. Съгласен съм, че това може да бъде много добра възможност да превърнем икономиката на Европейския съюз в модел, основан на по-ефективно използване на ресурсите. Ограничаването на употребата на суровини и много по-голямата концентрация върху ефективната обработка на суровините са вероятно най-бързият път към намаляване на нуждите от внос на Съюза. Подходящите инвестиции в нови технологии за преработка и създаването на заместители ще спомогнат за значително намаляване на зависимостта от внос на редкоземни елементи. Това може да осигури водеща роля на Европа в тази област и да има важен принос за изпълнението на целите, заложени в стратегията "Европа 2020".
<SPEAKER ID="751" NAME="João Ferreira" AFFILIATION="GUE/NGL">
(PT) Г-жо председател, разискването относно затруднения достъп до суровини, като например редкоземни елементи, е неразривно свързано с настоящото развитие на световната икономика и системната криза, в която се намираме. Кризата, която беше обявена за финансова, е в действителност много по-голяма, глобална криза. Това е криза, която се корени и в противопоставянето между икономическия растеж, както се разбира от капитализма, и планетата Земя, която е щедра, но ограничена. Корените на системата на капитализма, която подчинява всичко на динамиката на печалбата и натрупването, са и в неразбирането на природата и нейните граници, но природата действително си има граници.
<P>
Преминаването към свят, който е полицентричен от икономическа и политическа гледна точка, отваря пътя за увеличаване на конкуренцията за ресурсите: поражда и подхранва конфликти. Валутните и търговските войни, на които ставаме свидетели, са тревожни симптоми, но не и изолирани. Други войни изчакват реда си като заплаха за настоящето и бъдещето и става въпрос и за всички тези неща, когато разискваме представеното ни днес.
<SPEAKER ID="752" NAME="Edit Herczog" AFFILIATION="S&amp;D">
(EN) Г-жо председател, г-н член на Комисията, когато баба ми се е родила, тя е била една от двата милиарда, живеещи на земята, когато аз съм се родила, съм била една от петте милиарда на земята, а когато се роди внучка ми, тя ще бъде една от деветте милиарда, живеещи на земята. Така че екстензивните технологии трябва да бъдат заменени с интензивни за всички ресурси, включително редките материали. Искам да припомня един човек, който преди сто години получи Нобеловата награда за химия за откриването и пречистването на радий и полоний: Мария Склодовска, известна като мадам Кюри. Имаме нужда от мадам Кюри, имаме нужда от учени, имаме нужда от революционни технологии. Затова Ви призовавам, г-н член на Комисията, да правите всичко възможно да гарантирате, че химията ще остане приоритет за младите таланти в Европа.
<SPEAKER ID="753" NAME="Judith A. Merkies" AFFILIATION="S&amp;D">
(NL) Г-жо председател, г-н член на Комисията, госпожи и господа, да, можем да внасяме суровини, но вместо това трябва да ги опазим. Може би бихме могли дори да започнем да ги произвеждаме. Приветствам Вашата инициатива за ново партньорство, което включва и заместване, но колегите вече го споменаха и са прави: трябва да се опитаме да опазим суровините тук, в Европа. Това е много важно. Трябва да увеличим запасите. Трябва да преминем към други бизнес модели, за да възстановим редкоземните елементи за рециклиране, когато е възможно. Можем да го направим с иновации и за целта се нуждаем от по-голяма ефективност.
<P>
Имам обаче един много важен въпрос: ще гарантирате ли, че ако редкоземните елементи станат още по-редки, ще бъдат запазени за най-важните приложения? Ще гарантирате ли, че ако металите станат още по-редки, приложенията, от които всички се нуждаем най-много, които са най-спешни, в крайна сметка ще могат да продължат? Например ще гарантирате ли, че вместо да станат част от Мак-нещо си, металите ще отидат във вятърни мелници? Ще разгледате ли и този въпрос? Това според мен е много важно.
<SPEAKER ID="754" NAME="Adam Gierek" AFFILIATION="S&amp;D">
(PL) Г-жо председател, от съображения за конкурентоспособност участниците на пазара са предразположени към инвестиции, които имат бърза възвръщаемост, или с други думи, инвестиции в заводи, чиито продукти достигат до потребителите пряко. Инвестирането в търсене на суровини, особено на минерални залежи, е дълъг и скъп процес с дълго чакане за възвръщаемост. Поради това само най-големите инвеститори могат да си го позволят. Те са предимно монополисти и могат да определят свои собствени условия, както в случая с редкоземните елементи. Оказва се, че растежът на Европа е ограничен поради липсата на лантаниди, по-конкретно на самарий и неодим, които са необходими за производството на високо енергийни постоянни магнити и които се използват във вятърната енергия и за захранване на електрически автомобили.
<P>
Време е Европейският съюз да обърне внимание на сигурността на суровините по същия начин, както на енергийната сигурност. Това се отнася не само за редкоземните елементи, но и за други редки суровини и материали, използвани като катализатори, например рений и платинови метали, волфрам, молибден, литий, селен и др. Благодаря.
<SPEAKER ID="755" NAME="Антонио Таяни" LANGUAGE="IT">
Г-жо председател, уважаеми колеги, искам да благодаря на Парламента, защото с настоящото разискване разрешава действията, които Европейската комисия - и Комисията Барозу II по-специално - предприема за решаване на деликатния въпрос, свързан с редките материали.
<P>
Както подчерта г-н Scholz, след срещата в Мадрид Европейската комисия започна да предприема решителни действия. С други думи не само направи съобщения, а предприе конкретни мерки. Под конкретни мерки имам предвид изготвянето на списък на 14 редки суровини, относно които е необходимо действие - списък, който за съжаление се страхувам, че ще трябва да бъде удължен.
<P>
В допълнение, първото споразумение с Африканския съюз отне няколко месеца работа и приключи със споразумение в рамките на плана за действие Африкански съюз/Европейски съюз, с което Африка се ангажира пряко в съвместни усилия с Европейския съюз и Комисията. Съвместните усилия засягат както това, което можем да направим в рамките на ЕС да анализираме нуждите ни, така и анализ на реалните възможности за добив в Африка, възможното прилагане на геоложки услуги и плана за създаване на трансафриканска мрежова инфраструктура в подкрепа на мините, с които ще бъде възможно да се разшири добивът.
<P>
Споразумението с Руската федерация да се поставят споразумения относно суровините в дневния ред е друг определен резултат - не само съобщение - и вече са проведени две срещи.
<P>
По същия начин документът на Европейската комисия относно суровините не е просто съобщение, а одобрен от Комисията текст, който очертава ясна и точна стратегия, както ви казах, която се основава на три конкретни стълба, по които възнамеряваме да продължим да работим.
<P>
Решението за създаване на партньорство за иновации, свързано с действия, вследствие на които частният сектор - а също, надявам се, Парламентът и други институции - ще участват в иновациите и научните изследвания с цел определяне на мерки за рециклиране и заместване, които имат реални резултати, не е просто съобщение, а конкретна мярка от страна на Европейската комисия. Това е искане, което е одобрено от Колегията и следователно е част от иновационната стратегия на Комисията.
<P>
По отношение на СТО, естествено, ще продължим да работим за решаване на проблема с дипломатически средства. Пътуването до Латинска Америка е друга конкретна мярка, а не поредното съобщение, защото посещенията, свързани с такива чувствителни въпроси, изискват сериозна подготовка, която впоследствие трябва да доведе до реални резултати. Разбира се, ще уведомя Парламента за свършеното.
<P>
По отношение на местата в Европа, където е възможно да се провери дали има налични суровини - имам предвид Гренландия, Баренцово море и други места в Северна Европа - трябва да проверим дали добивът е възможен и дали е икономически целесъобразен. Готови сме да подкрепим всички инициативи за провеждане на възможни проучвания.
<P>
Следващата седмица в сградата на Европейския парламент в Брюксел ще се проведе разискване, което ще включва и техническите аспекти. То ще се съсредоточи върху възможностите, които съществуват в Баренцово море, и аз ще присъствам, за да обсъдим с шведски министри и с експерти дали тези възможности са рентабилни и целесъобразни от екологична гледна точка - друга област, в която трябва да проверим дали е правилно и целесъобразно да се провеждат проучвания.
<P>
По отношение на СТО аз съм отговорен за промишлената страна на въпроса за суровините. Г-н Де Гухт е отговорен за търговската страна. Той вече каза много ясно, че възнамерява да защитава интересите на ЕС. Всъщност казвам го за тези, които се интересуват, включително г-н Caspary, който зададе въпроса - ако той желае, ще му го изпратя до утре сутринта - параграф 5, точка 2 от съобщението относно суровините споменава възможни антидъмпингови и търговски мерки.
<P>
По отношение на действията в рамките на СТО, за които отговаря г-н Де Гухт, както казах, започнахме процедура с Мексико и Съединените щати относно девет суровини, които не включват редкоземни елементи. Проучването вече е към своя край. Заключенията ще бъдат от решаващо значение, тъй като ще посочат стъпките, които Комисията впоследствие трябва да предприеме по отношение на редкоземните елементи. Правим точна оценка на положението, именно с цел да определим най-подходящите инструменти в тази област.
<P>
По отношение на рециклирането на редкоземните елементи и въпроса, зададен от г-н Rinaldi, мога да отговоря, като обясня мерките за рециклиране, които ние, Европейската комисия, възнамеряваме да предприемем. Действащото законодателство обхваща 40 % от отпадъците, произведени в ЕС.
<P>
Комисията предложи да разшири значително предложението на г-н Поточник, което не е мое предложение, по отношение на целите за рециклиране на отпадъци от електрическо и електронно оборудване, съдържащи редкоземни елементи. Планирани са и други мерки за подобряване на действията по отношение на продуктите и за улесняване на рециклирането им, когато излязат от употреба. Вече се изготвят предложения и г-н Поточник възнамерява да продължи да работи в този дух.
<P>
Що се касае до промишлената политика по отношение на редкоземните елементи и суровините, моето намерение е да продължа да вървя напред и да не давам обещания, защото не съм свикнал да го правя - свикнал съм да спазвам ангажиментите, които поемам, особено тези, които поемам пред Парламента, както правя винаги, откакто получих вот на доверие от комисиите, в които се представих. Възнамерявам да продължа да вървя напред и да спазя всички ангажименти, които съм поел, без да правя съобщения, а като се опитвам да предоставя конкретни отговори на нуждите на европейските предприятия и граждани, включително в чувствителната област на промишлените доставки.
<SPEAKER ID="756" NAME="Председател">
Разискването приключи.
<P>
Писмени изявления (член 149)
<SPEAKER ID="756" NAME="Elisabetta Gardini" LANGUAGE="IT">
Редкоземните елементи имат ключово значение за европейската икономика. След съобщението на Европейската комисия относно инициативата за суровините трябва да се стремим да гарантираме, че бързо ще се определи амбициозна обща стратегия за сектора. Наистина не трябва да позволим Европа да стане изцяло зависима от сегашния монопол на Китай, който днес произвежда 97 % от металите, необходими за високотехнологичната промишленост. Поради това е необходимо не само да направим нова оценка на потенциала за добив в Европа, но също така да възстановяваме тези ценни елементи от отпадъците чрез по-ефективно рециклиране. Европейският съюз трябва спешно да инвестира повече средства в технологични изследвания, насочени по-специално към по-лесен и по-икономичен добив на редкоземни елементи от електронни отпадъци. Достатъчно е само да се замислим например, че до 350 грама злато може да бъде извлечено от един тон мобилни телефони, ако се рециклират правилно. Пътят към гарантирането на стабилни доставки на тези елементи е все още дълъг и не може да се развива без по-тясно сътрудничество с богатите на ресурси страни чрез стратегически партньорства и отношения. И накрая, искам да видя приемането на своевременни мерки за справяне с повишаването на цените на тези материали, които са от стратегическо значение за европейската промишленост.
<SPEAKER ID="756" NAME="Jarosław Leszek Wałęsa" LANGUAGE="PL">
Все по-наясно сме с факта, че редкоземните елементи са от решаващо значение за високотехнологичните приложения и от основно значение за разработването на екологични технологии, като вятърни турбини, хибридни превозни средства и др. Следва да се отбележи, че техният добив е изключително сложен. Промишлеността на ЕС изцяло зависи от вноса на редкоземни елементи от Китай, който на практика разполага с монопол, като контролира 97 % от световното производство. Китай разполага с 36 % от известните в световен мащаб резерви на редкоземни елементи и 59 % от общите резерви и същевременно се стреми да сключва двустранни споразумения, за да си осигури известни вече резерви по цял свят. Промишлеността на ЕС не разполага нито с достъп до суровини за редкоземни елементи, нито с промишлените и научните познания и умения, за да ги обработва. Освен това, докато търсенето на редкоземни елементи в световен мащаб нараства, Китай вече обяви значителни ограничения по отношение на износа, както беше ярко описано от група японски експерти по време на една много интересна презентация, която направиха при посещението си в Европейския парламент през февруари 2011 г. Във връзка с безспорната необходимост от използване на редкоземни елементи в промишлеността на държавите-членки на ЕС и необходимостта от научни изследвания в тях, призовавам за диалог с Китайската народна република за увеличаване на износа на тези суровини и за насочване на усилията ни към търсене на алтернативни източници за добиването им.
