<CHAPTER ID="019">
Търговски отношения между ЕС и Канада (разискване) 
<SPEAKER ID="126" NAME="Председател">
Следващата точка е разискването по въпроса, зададен от Vital Moreira, от името на комисията по международна търговия, към Комисията относно търговските отношения между Европейския съюз и Канада - B7-0213/2011).
<SPEAKER ID="127" NAME="Vital Moreira" LANGUAGE="PT">
Г-жо председател, като председател на парламентарната комисия по международна търговия имам задължението да задам към Комисията въпрос, изискващ устен отговор, свързан с преговорите относно икономическо и търговско споразумение с Канада.
<P>
Две години след започването им през май 2009 г. има признаци, че тези преговори могат да бъдат завършени в рамките на текущата година. Следователно предвид напредъка на преговорите сега е най-удачният момент да бъде получена информация от Комисията по отношение на някои от най-важните аспекти на тези преговори.
<P>
Текстът на въпроса, който беше приет от моята комисия, е добре познат и за да ми спестите изчитането му, г-жо председател, моля, позволете ми да предположа, че са раздадени копия.
<P>
Както знаем, от приемането на Договора от Лисабон насам Парламентът вече има право да бъде уведомяван на всички етапи от преговорите по международни споразумения. Това очевидно включва международни търговски споразумения, които са от изключителната компетентност на Парламента и при които парламентарният контрол е оправдан в по-голяма степен.
<P>
Важно е да се посочи, че членът на Европейската комисия, отговарящ за търговията, г-н Де Гухт, и генерална дирекция "Търговия" са изпълнили това задължение за предоставяне на информация на парламентарната комисия, председателствана от мен, в този, а и в други случаи. Независимо от това е важно да бъде обменена информация с Парламента и с обществеността относно най-важните разглеждани въпроси, като се има предвид напредъкът на преговорите в този конкретен случай. Това включва въпроси, които са изключително чувствителни за Парламента и за европейската общественост като например въпросът за добре познатите битуминозни пясъци, използвани за извличането на нефт, и несъгласието на Канада в рамките на Световната търговска организация във връзка с европейската забрана върху тюленови продукти.
<P>
Поради тази причина считаме, че настоящият въпрос, изискващ устен отговор, както и промените, до които той може да доведе, са от изключителна важност. В заключение, ще съобщя на Парламента, че този въпрос, изискващ устен отговор, е придружен, както обикновено, от резолюция по същата тема, която ще бъде гласувана тази седмица в сряда. Двете инициативи са доказателство за огромното значение, което комисията по международна търговия - а считаме, че и Парламентът - следва да отдадат на този въпрос.
<SPEAKER ID="128" NAME="Мойра Гейгън-Куин" LANGUAGE="GA">
Г-жо председател, г-н Де Гухт в момента не присъства в залата и ме помоли да направя следното изявление в отговор на парламентарния въпрос, зададен от Vital Moreira.
<P>
(EN)Днешното парламентарно разискване относно преговорите за всеобхватно икономическо и търговско споразумение с Канада е много положително събитие. До момента тези преговори напредват безпроблемно и следва да бъде възможно по-голямата част от работата по споразумението да бъде завършена до края на годината, а официалното сключване да се състои в началото на 2012 г.
<P>
Все пак навлизаме в етап от преговорите, в който въпросите стават по-трудни: това по-специално се дължи на някои нерешени въпроси, свързани с характерни различия в структурата на нашите икономики или регулаторните ни системи.
<P>
Това споразумение носи огромни ползи и за двете страни, като също така има положително въздействие както върху предприятията, така и върху инвеститорите и потребителите благодарение на предвидения изключително широк обхват. В материално изражение считаме, че то може да генерира допълнителни 20 млрд. евро годишно и за двете икономики. Аспектите, в които Европейският съюз има офанзивни интереси, като например обществени поръчки на провинциалните правителства, са области от компетентността на провинциите и в тази връзка получихме уверения, че провинциите и териториите на Канада ще се ангажират с преговорите и с изпълнението на споразумението.
<P>
Що се отнася до въпросите, които представляват особен интерес за Вас, държавите-членки на Европейския съюз са постигнали разбирателство по отношение на прилагането на т.нар. подход, основаващ се на "отрицателен списък". Основна причина, поради която търговски партньор като Канада предпочита отрицателен списък, е, че той предоставя много по-голяма прозрачност и правна сигурност, тъй като ясно посочва кои услуги са изключени от отварянето на пазара, включително и областите от обществения сектор, в които могат да съществуват монополисти и изключителни права. Следователно подходът, основаващ се на отрицателен списък, по никакъв начин не е в ущърб на възможността на държава-членка на Европейския съюз да запази правото на монопол в бъдеще по отношение на конкретна услуга.
<P>
Европейският съюз и Канада трябва да вземат решение всеки какви ангажименти е склонен да поеме във всеки отделен сектор, включително що се отнася до обществените услуги или други услуги, в които е важна бъдещата гъвкавост на политиката.
<P>
Правителствата в Европейския съюз ще продължат да имат възможността да налагат задължения за универсални обществени услуги на частните оператори и да субсидират обществени услуги при необходимост. Търговските споразумения не налагат задължения за приватизация или дерегулиране, като това е в сила и за конкретното Всеобхватно икономическо и търговско споразумение, което ще съдържа разпоредби относно устойчиво развитие, обхващащо икономически, екологични и социални аспекти. Такива разпоредби ще бъдат изцяло интегрирани в рамките на търговското споразумение.
<P>
Отбелязваме загрижеността, изразена във връзка с експертната група на Световната търговска организация (СТО) относно забраната на Европейския съюз върху тюленови продукти и относно извличането на нефт от битуминозни пясъци в Канада. Макар да разбираме тази загриженост, считаме, че има основателни доводи тези процеси да бъдат поставени отделно от преговорите за Всеобхватно икономическо и търговско споразумение. С оглед на изложеното преговорите - както е и при всички останали търговски преговори - по никакъв начин не създават пречки пред възможността Европейският съюз или неговите партньорски държави да изготвят и да прилагат мерки в областта на околната среда.
<P>
По-конкретно, що се отнася до Директивата за качеството на горивата, искам съвсем ясно да заявя, че преговорите и едно бъдещо споразумение нямат и няма да окажат каквото и да е отрицателно въздействие по отношение на прилагането на тази директива.
<P>
Уважаеми колеги, все по-близо сме до споразумение, което ще спомогне за осигуряването на така необходимия стимул за икономиките на Европейския съюз и Канада. Очакваме с нетърпение да чуем становищата на Парламента в хода на днешното разискване и резолюцията, която впоследствие ще приемете.
<SPEAKER ID="130" NAME="Georgios Papastamkos" LANGUAGE="EL">
Г-жо председател, възобновяването на преговорите по инициатива на Канада за осъвременяване на двустранното сътрудничество в рамките на всеобхватно икономическо и търговско споразумение е положително събитие, както посочи и председателят на комисията, г-н Moreira. Все пак има един въпрос, който буди у нас безпокойство и който е свързан с федералната структура на Канада. Имам предвид необходимостта от безпрепятствено и уеднаквено прилагане на споразумението от отделните провинции.
<P>
В рамките на търговските отношения между двете държави партньори са застрашени, наред с другото, важни офанзивни и дефанзивни интереси в областта на селското стопанство. В това отношение искам да представя становището на г-н Jeggle, който отсъства днес. Стремежът е да бъде отдадено приоритетно значение на цялостната защита на географските указания, предвид увеличения мащаб на фалшифициране на качествени селскостопански продукти от Европейския съюз. Канада, както и други държави, които защитават географски указания чрез търговски марки, както знаем е против исканията, предявени от Европейския съюз по този въпрос на кръга от преговори от Доха. Различното законодателство на отделните провинции е допълнителен проблемен аспект.
<P>
Що се отнася до въпроса за генетично модифицираните организми, бих искал да припомня на Парламента, че Съюзът и Канада са подписали взаимноприемливо решение за преодоляване на тези различия. Канада прие да реши въпроса в замяна на двустранен диалог по въпроса за регулирането в областта на биотехнологиите. Призовавам Комисията по време на провежданите преговори да отстоява високото равнище на защита, осигурено от европейската регулаторна рамка.
<P>
В заключение, искам да посоча, че канадските държавни търговски дружества в селскостопанския сектор, както ни е известно, разполагат с широки правомощия и могат да действат като монополисти. Следва да бъдат поети конкретни ангажименти от страна на Канада. Това също е изискване, което беше подчертано от Съюза по време на преговорите в Световната търговска организация.
<SPEAKER ID="131" NAME="David Martin" LANGUAGE="EN">
Г-жо председател, моята група вижда множество ползи от едно амбициозно, всеобхватно икономическо търговско споразумение с Канада. Считаме обаче, че съществуват четири проблемни области.
<P>
Първо, по въпроса за извличането на нефт от битуминозни пясъци, което нанася щети на местното разнообразие, държим на правото на Европейския съюз да се позове на Директивата за качеството на горивата, за да ограничи използването им. Изразявам задоволството си от казаното от члена на Комисията по този въпрос.
<P>
Второ, трудно ни е да си представим, че Парламентът ще одобри търговско споразумение с Канада, след като същата тази държава оспорва в Световната търговска организация забраната за търговия на Европейския съюз. В това отношение не мога да се съглася със становището на члена на Комисията, че следва да разглеждаме отделно двата въпроса. Считам, че те са свързани в представите на избирателите, а също и в моите представи. Определено не бих подкрепил споразумение, освен ако този спор не бъде уреден преди да достигнем до последните етапи на тази договореност.
<P>
Трето, не бихме приели каквото и да е ограничение на възможността Канада да използва гъвкавите разпоредби на Споразумението относно свързаните с търговията аспекти на правата на интелектуалната собственост (ТРИПС), за да изнася евтини генерични лекарства за развиващите се държави. Това е важен източник на генерични лекарства за развиващите се държави и не следва да се огъваме под натиска на фармацевтичната промишленост да затрудни допълнително Канада в предоставянето на генерични лекарства.
<P>
Четвърто, не можем да приемем договореност, която не предвижда мерки за решаване на въпроса за различните стандарти и предпочитания от страна на местни малки и средни предприятия и държавните монополисти в Канада. Това беше споменато от г-н Papastamkos във връзка с разликите между провинциалните и федералните подзаконови нормативни актове. Този въпрос трябва да бъде решен преди сключването на споразумението.
<P>
С оглед на казаното по-горе, ако счетем, че окончателният текст взема под внимание тези въпроси и си поставя амбициозни цели за намаляване на тарифите върху алкохолните напитки от Европейския съюз, върху машините от Европейския съюз, върху автомобилите от Европейския съюз, както и в други области, с удоволствие ще подкрепим такова споразумение за свободна търговия. Настояваме обаче, че четирите въпроса, които посочих, представляват проблемни области и трябва да бъдат решени по подходящия начин в хода на тези преговори.
<SPEAKER ID="132" NAME="Метин Казак">
от името на групата ALDE. - Уважаема г-жо Комисар, уважаеми колеги, в представеното от комисията по международна търговия предложение за резолюция ясно е изразена подкрепа за продължаващите преговори с Канада относно сключването на всеобхватно икономическо и търговско споразумение. Канада е един от нашите най-стари и близки търговско-икономически партньори, понастоящем единадесети по значение, и потенциалните ползи от либерализацията на двустранната търговия са ясни и от изследването на Комисията и правителството на Канада от октомври 2008 г.
<P>
Също така, частният сектор в Европейския съюз и Канада изрази силна подкрепа за сключването на такова всеобхватно споразумение, въпреки че все още съществуват редица предизвикателства, имайки предвид високите амбиции, декларирани в хода на преговорите.
<P>
Смятам, че първо трябва да изискваме оценка на въздействието, която да хвърли светлина върху предимствата и недостатъците на такова споразумение. Второ, доколко реалистични са очакванията на Комисията, че преговорите могат да приключат до края на 2011 г.? И може ли Комисията да гарантира, че окончателното споразумение ще включва глава за устойчивото развитие в съответствие с изискванията на Парламента? И дали тази глава ще обхване трудовите норми, задълженията, свързани с многостранното споразумение за околната среда, както и ефективен механизъм за тяхното прилагане?
<P>
Има ли вече начертан план, по който Комисията да разрешава проблемите, свързани с достъпа до пазара? И дали съществуващите различия в икономическите структури и регулаторни системи могат да се преодолеят в близко бъдеще?
<P>
Възнамерява ли Комисията да приеме прилагането на принципа на реципрочност в рамките на наличните правни способи за защита при разрешаването на търговските спорове? И смята ли в крайна сметка Комисията, че прилагането на подхода за т.н. "отрицателен списък" за либерализация на услугите може да бъде прецедент и при други бъдещи преговори?
<P>
Това са въпроси, които естествено изискват отговори, и аз разчитам да получа такива отговори.
<SPEAKER ID="133" NAME="Keith Taylor" LANGUAGE="EN">
Г-жо председател, както посочиха и други, Канада действително е стабилен търговски партньор на Европейския съюз. Премахването на тарифите, което в момента се договаря в рамките на Всеобхватното икономическо и търговско споразумение, като цяло е приемливо за групата ни.
<P>
За съжаление обаче, Всеобхватното икономическо и търговско споразумение е придружено от някои други изисквания и политически цели, които считаме за изключително обезпокоителни. Ще посоча две от най-тревожните, като първото е отрицателният списък в преговорите относно либерализирането на търговията. Обикновено при преговори за споразумение за свободна търговия се посочват услуги, които съответната страна има готовност да либерализира. Съгласно тези предложения обаче всички услуги подлежат на либерализиране, с изключение на изрично изключените още в самото начало. Ние, Зелените, считаме, че има някои услуги, по-специално услугите от общ интерес, които са твърде чувствителни и при които съществува твърде голяма уязвимост, ако бъдат включени в преговорите съгласно този подход, основаващ се на "отрицателен списък". Внесли сме някои изменения и очакваме с нетърпение да получим известна подкрепа от колегите.
<P>
Друга област, която буди безпокойство, е свързана с обществените поръчки. Изразяваме загрижеността си относно въздействието, което Всеобхватното икономическо и търговско споразумение ще окаже върху обществените поръчки. Ще посоча само един пример - Законът за зелена енергия на Онтарио би бил незаконен според разпоредбите на Всеобхватното икономическо и търговско споразумение. Този закон насърчава генерирането и подаването на възобновяема енергия и преки инвестиции в местните икономики. Това е само един пример за това как Всеобхватното икономическо и търговско споразумение ще влезе в противоречие с вътрешната политика в Канада.
<P>
Макар че Канада е един от най-старите ни търговски партньори, не можем да отречем, че в някои моменти сме на различни становища. Канада например е против политиките на Европейския съюз в областта на ГМО. Тя оспорва в СТО забраната на Европейския съюз за внос на тюленови продукти, още повече като се има предвид варварското избиване на тюлени всяка година, а да не забравяме и борбата й срещу Директивата за качеството на горивата на Европейският съюз с цел да защити износа си на битуминозни пясъци за Европейския съюз.
<P>
Считам, че е важно да изразим загрижеността си по всички тези въпроси и настоятелно да приканим Комисията да отстоява категорично нашите принципи и политики.
<SPEAKER ID="134" NAME="Paul Murphy" LANGUAGE="EN">
Г-жо председател, преговорите по търговското споразумение между Европейския съюз и Канада са насърчавани от големи европейски и канадски мултинационални дружества, които желаят да получат пазарен достъп до жизненоважни обществени услуги, за да могат да извлекат печалби за сметка на работници и потребители. Това споразумение би представлявало харта за приватизация, по-специално що се отнася до вода, телекомуникации и електричество. Главата, отнасяща се до инвестициите, за огромно възмущение, би дала на корпорациите правото да съдят правителства, когато социални и екологични политики пречат на генерирането на печалбите им.
<P>
Битуминозните пясъци на Канада са се превърнали в детска площадка за големи нефтени дружества като BP, Total и Shell. Тези петролни залежи генерират въглеродни емисии, които са повече от три пъти над тези от обикновения петрол, а експлоатацията им нанася колосални щети на местната околна среда и представлява заплаха за коренните общности, които населяват региона.
<P>
Доколкото разбирам, има вероятност това търговско споразумение да попречи на действия, насочени към спиране на вноса на такъв нефт в Европа. В момента има спешна необходимост от единни действия от страна на европейското и канадското синдикално движение, заедно с активисти за опазване на околната среда и от коренното население, които да се борят заедно и да се противопоставят на предложеното споразумение.
<SPEAKER ID="135" NAME="William  Dartmouth" LANGUAGE="EN">
Г-жо председател, просто не е редно Комисията и Парламентът да се стремят да използват едно предложено търговско споразумение с Канада, за да окажат влияние на вътрешните работи на тази държава. Ако канадското правителство смята, че експлоатирането на битуминозните им пясъци е приемливо от екологична гледна точка и че носи икономически ползи, това е изцяло тяхно решение. Всъщност следва всички да приветстваме това увеличение и диверсификация на глобална енергия.
<P>
Що се отнася до британските национални интереси, коалиционното правителство последователно пренебрегва търговските отношения с Британската общност, а Канада е член основател. Ще перифразирам коментатора Ruth Lea: понеже членът на Европейската комисия, отговарящ за търговията, води преговори по търговски споразумения за целия Европейски съюз, неприятната истина е, че членството в Европейския съюз ограничава икономическите перспективи на Великобритания.
<SPEAKER ID="136" NAME="Andreas Mölzer" AFFILIATION="NI">
(DE) Г-жо председател, можем да изразим изключителното си задоволство от факта, че дългогодишните ни отношения с Канада, един от най-старите и най-близките ни световни търговски партньори, се определят от общи корени и ценности.
<P>
Както ни е известно, през последните десетилетия беше сключена цяла поредица рамкови споразумения за търговски и икономически отношения - от секторни споразумения до най-различни търговски инициативи. Всеобхватното икономическо и търговско споразумение (ВИТС) между Европейския съюз и Канада, по отношение на което вероятно остават да бъдат доизяснени само дребни подробности, може би ще влезе в сила в близко бъдеще.
<P>
Макар че всъщност предшестващият това споразумение документ не беше подписан, този път всички участници изглеждат уверени. Главният преговарящ за Канада дори призна още в началото на годината, че това споразумение е първостепенен приоритет за Канада. Като вторият най-голям търговски партньор, Европейският съюз очевидно е избран да бъде в противовес на пазара на Съединените американски щати и обратно, що се отнася до Европа, Канада представлява врата към икономическото пространство на Североамериканското споразумение за свободна търговия (NAFTA).
<P>
Ако специалистите се окажат прави, сключването на ВИТС ще увеличи двустранната търговия между Европейския съюз и Канада с 20 % до 2014 г. Това са изключително примамливи перспективи, особено във време на икономически спад. Ако вземем под внимание факта, че, след Саудитска Арабия, Канада има най-големите петролни залежи, това вероятно също има стратегическо значение в контекста на европейските усилия за постигане на по-голяма енергийна сигурност, а това е нещо, което не следва да забравяме.
<SPEAKER ID="137" NAME="Christofer Fjellner" AFFILIATION="PPE">
(SV) Г-жо председател, Канада е един от нашите най-важни търговски партньори. Поради тази причина това е и едно от най-значимите споразумения за свободна търговия. То носи значителни предимства и всички изследвания показват, че може съществено да увеличи търговията. Много колеги избраха да насочат вниманието върху заплахи и рискове и да превърнат това в проблем, но считам, че е важно да направим крачка назад и да се съсредоточим върху въпроса защо желаем тези преговори.
<P>
Причината е, че виждаме огромния потенциал, който може да се реализира в растеж, търговия и развитие. Всички приветстваме това. Имам големи очаквания за това споразумение, тъй като то поставя амбициозни цели. Често казваме, че всичките ни споразумения за свободна търговия следва да бъдат амбициозни, а това действително е точно такова. Това споразумение има потенциала за по-мащабна свободна търговия и по-свободни граници между Европа и Канада, отколкото понастоящем съществуващите между Канада и Съединените американски щати. Това си струва да се подчертае. Би било историческо постижение, ако успеем да построим мост над Атлантическия океан по отношение на свободната търговия с Канада.
<P>
Искам да се спра по-специално на търговията с услуги. Именно този вид търговия беше счетена за проблематична от няколко души, но очевидно тъкмо тя е една от най-важните ни стратегически области, по-специално що се отнася до финансови услуги. Бих искал да чуя становището на Комисията относно протичането на преговорите по тази част, тъй като ми е известно, че има определена съпротива в това отношение. Както вече казах, това е важна стратегическа област за Европа.
<P>
В заключение, искам настоятелно да призова Комисията да не позволява протакането на този процес. Трябва да гарантираме, че няма да позволим темпото на преговорите да се забави. Това според мен е най-голямата заплаха, с други думи, опасността противоречия, свързани с различни странични въпроси, да изместят фокуса встрани от основния въпрос. Очевидно най-важното е бъдат създадени условия за по-свободна търговия. Когато започнахме тези преговори за свободна търговия, имаше много положително отношение от всички участници. Поради тази причина считам, че е важно да гарантираме, че ще завършим процеса точно в този дух и че няма да позволим преговорите да се проточат твърде дълго.
<SPEAKER ID="138" NAME="Harlem Désir" AFFILIATION="S&amp;D">
(FR) Г-жо председател, г-жо член на Комисията, госпожи и господа, всеобхватното икономическо и търговско споразумение, по което се водят преговори с Канада, ще укрепи връзките ни с държава, която е голям и дългогодишен партньор на Европейския съюз. Приветстваме това, но трябва да следим за всички негови последствия, а не само за ползите, което то ще донесе за определени икономически сектори или за определени големи международни инвеститори.
<P>
Споразумението по-специално трябва да зачита социалните и екологичните модели на двете страни - на държавите-членки на Европейския съюз и на Канада - и възможностите им да продължат да законодателстват в областите, които са чувствителни за нашите общества. Това не са обикновени подробности или аспекти, които могат да бъдат отложени за по-късен етап.
<P>
Що се отнася до обществените услуги, избраният от Комисията подход, основаващ се на "отрицателен списък", е опасен. Той е твърде широк и недобре определен и не бихме искали да създава прецедент. Също така като цяло главата относно инвестициите трябва да зачита правото и на двете страни да законодателстват в области като околна среда, обществено здраве, права на работниците и потребителите, промишлена политика и културно многообразие, наред с другите. Призоваваме Комисията да изключи от обхвата на споразуменията сектори като например култура, образование и обществено здраве. В това отношение, както посочиха и други колеги, частта относно интелектуалната собственост не следва да поставя под въпрос проблеми, свързани с производството на генерични лекарства.
<P>
Що се отнася до околната среда, изразяваме загриженост и призоваваме за инвестиции. По отношение на въздействието на споразумението върху добива на нефт от битуминозни пясъци, споразумението не трябва да доведе до отслабване на европейското законодателство относно прилагането на Директивата за качеството на горивата, нито да ограничава възможността на Канада да регулира добива на нефт от собствените си битуминозни пясъци в бъдеще, в съответствие с обхвата си на компетентност в областта на околната среда.
<P>
Също така призоваваме Комисията - или поне задаваме такъв въпрос - да следи въздействието върху сектора на рибарството в райони като St Pierre и Miquelon. Това са райони в Европа, които могат да бъдат повлияни отрицателно от пълното либерализиране на този сектор.
<P>
В заключение, искам да се присъединя към г-н Казак, като кажа, че главата относно устойчивото развитие трябва да включва социални ангажименти и ангажименти в областта на околната среда, и по-специално социална отговорност и отговорност за околната среда, от страна на големи мултинационални дружества.
<SPEAKER ID="139" NAME="Franz Obermayr" AFFILIATION="NI">
(DE) (Ораторът отправя към г-н Fjellner въпрос, зададен чрез вдигане на синя карта съгласно член 149, параграф 8 от Правилника за дейността)
<P>
Г-н Fjellner представи всичко това в много положителна светлина и каза, че следва да не позволяваме протакане на процеса. В този контекст имам следния въпрос: как може да гледа положително на факта, че в Канада район с площ една осма от площта на Австрия се унищожава всяка година във връзка с експлоатацията на тези битуминозни пясъци и че се унищожава целият поминък на коренните общности? Нима той действително вижда това в розови краски и не е ли и това част от отговорността на Европа да налага подходящите условия в това отношение?
<SPEAKER ID="140" NAME="Christofer Fjellner" AFFILIATION="PPE">
(SV) Г-жо председател, искам да отговоря на въпроса на г-н Obermayr. Не считам, че изказването ми съдържаше каквато и да е препратка към битуминозни пясъци, но считам, че би било наивно да си представяме, че цялото споразумение за свободна търговия с Канада следва просто да се концентрира върху този въпрос. Това би означавало да загубим способността си за адекватна оценка. Несъмнено следва да формулираме ясни екологични изисквания в тези споразумения за свободна търговия. Такъв е подходът ни спрямо всички наши споразумения за свободна търговия, но не можем да позволим цялото споразумение с Канада да се сведе единствено до преговори по въпроса за битуминозните пясъци.
<SPEAKER ID="141" NAME="Chris Davies" AFFILIATION="ALDE">
(EN) Г-жо председател, Комисията има намерение да определи стойности по подразбиране за използването на битуминозни пясъци - не само от Канада, но от който и да е източник, включително например от Венецуела - с цел да намали интензивността по отношение на емисиите на парникови газове на горивата, каквито са изискванията на Директивата за качеството на горивата.
<P>
От страна на Канада имаше активно лобиране в опит да ни се попречи да направим това. Срещнах се с министъра на енергетиката на провинция Албърта, който водеше активни преговори в тази насока, а съм сигурен, че и други са се срещали с него. Канада лобираше и сред държавите-членки, а се появи и заплаха, че Канада ще ни съди в Световната търговска организация, ако бъде предвидена такава разпоредба.
<P>
Трябва да кажем на Канада да спре с това. Канада генерира огромни печалби от експлоатацията на битуминозните си пясъци, но също така е поела ангажименти в съответствие с Протокола от Киото да намали емисиите си на CO2, а не е спазила тези свои ангажименти поради финансовите ползи, които извлича от битуминозните пясъци. Не желаем спор с Канада, но трябва да отстояваме позицията си, че няма да си затваряме очите пред неудобни истини.
<SPEAKER ID="142" NAME="Frieda Brepoels" AFFILIATION="Verts/ALE">
(NL) Г-жо председател, г-жо член на Комисията, на фона на продължаващите преговори с Канада въпросът за лова на тюлени отново става актуален. Вие самата го споменахте. Преди няколко години бях докладчик за комисията по околна среда, обществено здраве и безопасност на храните, но продължавам да подкрепям забраната за търговия с тюленови продукти. Поради тази причина настоятелно призовавам колегите си, а и Комисията, нито за миг да не забравят за този проблем.
<P>
Преди около две години в Парламента с преобладаващо мнозинство одобрихме забрана за търговия въпреки силния натиск от Канада върху Парламента и останалите институции да направят законодателството по-малко строго. За нас основният фактор преди всичко беше гласът на милиони европейски граждани, които ясно изразиха несъгласието си с това жестоко изтребление.
<P>
Забраната не беше безрезултатна. Вследствие на това законодателство, наред с другото, пазарът се сви значително, като броят на убитите животни намаля от 217 000 през 2008 г. до 38 000 тази година, като в същото време цената на кожите се понижи от 100 щатски долара през 2006 г. до 15 щатски долара през 2009 г. В момента Канада се опитва да навлезе на нови пазари, например в Китай, но и там се чуват гласове за забрана за търговия. Ето защо може да се съжалява, че Канада все още прави опити да се противопостави на това европейско законодателство чрез СТО. Поради тази причина е толкова важно Парламентът отново да изпрати на Канада ясен сигнал по този въпрос. Няма да отстъпим от позициите си по това законодателство, по което работихме толкова дълго както в рамките на Съюза, така и извън него. Изразявам надеждата си, че членовете на ЕП утре ще подкрепят с широко мнозинство едно изменение, което внесохме аз и няколко други колеги.
<SPEAKER ID="143" NAME="Helmut Scholz" AFFILIATION="GUE/NGL">
(DE) Г-жо председател, г-жо член на Комисията, преговорите с Канада се водят с държава, която има силна икономика и много добре развита правна система. Това прави още по-неразбираем факта, че Комисията желае да интегрира, ако не и да прикрие, една договореност за инвестиции като част от това споразумение, което да предостави на предприятия директно право да завеждат дела в специален арбитражен съд. Защо не се допуска обикновен съд да взема решения относно компенсации в случай на неяснота?
<P>
На кои съдилища вие, като Комисията, нямате никакво доверие? На канадските съдилища или на тези в Европейския съюз? Нима не осъзнавате, че с тази част от споразумението ще дискриминирате местните предприятия?
<P>
Както вече беше посочено от няколко колеги, групата ми също така е против подхода на Комисията, който предвижда използването на споразумението за принудително либерализиране на услуги чрез "отрицателен списък". Това е в пълно противоречие с подхода, следван до този момент, при който договарящите се партньори определят областите, които желаят активно да отворят. Искаме да запазим обществените услуги.
<P>
Искам също така Комисията да даде разяснение относно отказа си на предложенията на Канада в областта на социалната политика и политиката на заетост, на които следва да се гледа положително с оглед на главата за устойчивост. Европейският парламент също така призовава за защитата на работниците, заплащането на извънреден труд, минималните заплати и отхвърлянето на социалния дъмпинг.
<SPEAKER ID="144" NAME="Jarosław Leszek Wałęsa" AFFILIATION="PPE">
(PL) Г-жо председател, потенциалните ползи за Канада и за Европейския съюз са очевидни и са подкрепени от проучвания, както и от насърчителна подкрепа от страна на частния сектор. Това следва да бъде приветствано и да бъде насърчавано по-нататъшно сътрудничество. Все пак, тъй като сме добре запознати с въпросите, свързани с околната среда в Европа, следва да заемем твърда позиция и да настояваме по принцип Канада да спазва строгите ни стандарти. Изразявам изключителното си задоволство, че членът на Комисията посочи това в изказването си.
<P>
Следва обаче да не съсредоточаваме вниманието си единствено върху устойчивото развитие, но да обсъдим и добива на ресурси, които представляват опасност за живота и здравето, например азбест, чиято употреба и добив са забранени в Европа. В допълнение следва да имаме предвид разликата в нормативната база относно генетично модифицираните организми. Това е изключително чувствителна тема в моята страна, но разбира се, цялата глава относно селското стопанство е важна и за двете страни. Следва също така да се отбележи, че имаме ангажимент да намалим емисиите на CO2.
<P>
Последният въпрос, който е не по-малко важен, е търговията с тюленови продукти. Това е област, в която трябва да изискваме спазване на наложените от нас забрани. Имайки предвид всички тези важни въпроси, считам, че икономическите ни отношения ще достигнат пълните си възможности, защото имат подкрепата и на двете страни. Нашият Парламент следва също да насърчи това.
<SPEAKER ID="145" NAME="Jörg Leichtfried" AFFILIATION="S&amp;D">
(DE) Г-жо председател, госпожи и господа, всъщност имах намерение да разгледам няколко аспекта в изказването си. На този етап няма да правя това, тъй като искам да кажа нещо друго.
<P>
Просто не разбирам Комисията. Тя следва да бъде пазител на европейското право, включително законодателството, което приемаме, но когато става въпрос за търговското споразумение с Канада, тя казва, че е важно някои хора да направят куп пари, а не е важно европейското право да остане в сила. Не разбирам как Комисията може да заяви, че няма нужда да разискваме важната забрана върху тюленови продукти във връзка с тези въпроси. Тук става въпрос за партньори, а партньорите зачитат взаимно ценностите, възгледите и интересите си и не изправят другия партньор пред съда на СТО заради ценностите на този партньор. Що се отнася до мен, не считам, че това са нормални отношения между търговски партньори. Очевидно е, че ако няма взаимно зачитане и ако страните не споделят възгледите си, тези страни няма да могат да работят добре заедно в областта на търговията. Ако Канада не прекрати делото срещу забраната за внос на тюленови продукти преди сключването на този вид споразумение, следва да не приемаме това търговско споразумение. Както казах, добрите партньори не се изпращат един друг пред съдилищата на СТО заради убежденията си. Добрите партньори работят заедно.
<SPEAKER ID="146" NAME="Elie Hoarau" AFFILIATION="GUE/NGL">
(FR) Г-жо председател, в хода на преговорите по споразуменията с Организацията за риболов в северозападната част на Атлантическия океан (NAFO), по-специално с Канада, водещият делегацията на Европейския съюз обеща да отстъпи от френската квота за улов на треска на рибарите от St Pierre и Miquelon. Това обещание не беше спазено и рибарите - също като икономиката на St Pierre и Miquelon - днес търпят негативните последици.
<P>
Преговорите, които се провеждат в момента относно икономическо и търговско споразумение между Европейския съюз и Канада, не трябва да принасят в жертва остатъците от икономиката на St Pierre и Miquelon - отново. Именно поради тази причина внесох предложение по въпроса.
<P>
Призовавам Комисията да гарантира, че стратегическите търговски интереси на St Pierre и Miquelon са защитени във всеки един момент от воденето на преговорите. Г-жо член на Комисията, можете ли да поемете такъв ангажимент?
<SPEAKER ID="147" NAME="Gianluca Susta" AFFILIATION="S&amp;D">
(IT) Г-жо председател, считам, че съм длъжен да отбележа, че сред някои членове на Парламента все още преобладава усещане за страх и нужда да бъдат защитени европейските интереси: с други думи, те са в отбранителна позиция.
<P>
Що се отнася до мен, считам, че това споразумение с държава, с която ни свързва дългогодишно приятелство, е важно, при условие че то бъде сключено на правилната основа, а именно на действително взаимното зачитане, и че е балансирано и съдържа амбициозни цели. То не следва да се ограничава до премахването на тарифните или нетарифните бариери, а следва да представлява възможност да бъде постигнат качествен напредък в премахването на различията в политиката в областта на околната среда и здравеопазването, и тук по-специално имам предвид сектора на селското стопанство, защитата на застрашените животински видове от изчезване и конкретни икономически дейности, свързани с добива, които имат значително въздействие върху околната среда, като например добива на азбест и извличането на нефт от битуминозни пясъци, или ограничават достъпа до лекарства за най-бедните държави.
<P>
Все пак трябва да запазим положителната си нагласа, а не да заемаме отбранителна позиция, както направихме с Япония.
<P>
Ето защо ще подчертая необходимостта да бъде подобрена реципрочността по отношение на защитата на интелектуалната собственост, включително търговски марки, географски указания и политики за взаимно насърчаване на двустранните инвестиции, насочени по принцип в областта на иновациите и технологиите, и вдъхновени от вече декларираните позиции в тази област от страна на Европейския парламент.
<P>
Г-жо председател, считам, че множеството двустранни споразумения между Канада и държавите-членки представляват най-добрата основа, върху която да създадем солидно споразумение за свободна търговия на търговската сцена благодарение на приятелството, което вече сме създали в ООН, Г-8, НАТО и Международните сили за поддържане на сигурността в Афганистан, приятелство, основано на идеали за демокрация и свобода, с каквито се отличават Канада и Европейският съюз.
<SPEAKER ID="148" NAME="Kriton Arsenis" AFFILIATION="S&amp;D">
(EL) Г-жо председател, аз също бих искал да поставя въпроса за битуминозните пясъци; това е въжен въпрос, тъй като представлява причината, поради която сходно споразумение, което вече имаме сключено с Канада - международно споразумение относно ангажиментите съгласно Протокола от Киото - не се спазва. Изразяваме убедеността си, че Канада ще промени становището си в споразумението, което разискваме днес.
<P>
Във всеки случай чрез това споразумение Канада се стреми да си гарантира свободна търговия и либерализирана система за инвестиции за нефт, извличан от битуминозни пясъци. Проучването на въздействието върху околната среда за това споразумение, което ние заплатихме, не включва оценка на въздействието, което либерализацията ще има върху битуминозните пясъци. С други думи, имаме търговско споразумение, което се отнася до конкретни мерки за търговия с нефт, извлечен от битуминозни пясъци, и разполагаме с проучване на въздействието за това споразумение, което не включва оценка на въздействието за тази конкретна дейност.
<P>
Това създава значителна пречка пред Парламента да одобри някакво окончателно споразумение. Причината за това е, че става въпрос за горите Boreal, около една четвърт от девствените гори в света, а тази добивна дейност създава опасност за тези гори и местното биоразнообразие, както и за коренното население.
<SPEAKER ID="149" NAME="Elena Băsescu" AFFILIATION="PPE">
(RO) Г-жо председател, считам, че търговските отношения между Европейския съюз и Канада се намират в момента на кръстопът. Подписването на икономическото споразумение все още е предмет на преговори, а приоритетите и на двете страни трябва да намерят място в окончателния документ.
<P>
Във връзка с това трябва да подчертая разликите в санитарните стандарти. Постигането на консенсус би предотвратило негативни последици за европейския селскостопански сектор. В допълнение, споразумението трябва също така да вземе под внимание резултата от реформата на Общата селскостопанска политика. Важни са поясненията по отношение на главата за устойчиво развитие. Европейският съюз е установил свои екологични стандарти в съответствие с изискванията на държавите-членки. Потвърждаване на съвместимостта им със стандартите, предложени от Канада, е от жизненоважно значение с оглед да се гарантира ефективността на окончателното споразумение. Считам, че трябва да бъде обърнато специално внимание и на въздействието върху преговорите на въпроса за сондирането и проучванията за нефтени находища. Поради тази причина Комисията трябва да обясни какво място намира Директивата за качеството на горивата в този документ.
<SPEAKER ID="150" NAME="Seán Kelly" AFFILIATION="PPE">
(EN) Г-жо председател, за разлика от последното разискване, което на практика беше единодушно като подход, това е тъкмо обратното. Много хора изразяват изключителна загриженост за така предложеното споразумение за свободна търговия. В днешно време споразуменията за свободна търговия, двустранните споразумения, вече са обичайна практика и считам, че с Канада имаме много повече общи неща, отколкото различия. Тя е демократична държава. В нея се спазват правата на човека. В нея се говори предимно английски и френски - европейски езици, и тя е отворена към приемането на много хора, дори от моята страна, които не могат да намерят работа в Ирландия.
<P>
Има проблеми, които предимно са свързани с тюлените и битуминозните пясъци. Те очевидно са важни, но в крайна сметка считам, че някои от изразените днес становища в залата ще бъдат отхвърлени от канадците - тъй като съм член на делегацията ЕС-Канада и тези въпроси са обсъждани, и ще имат различна перспектива - и поради тази причина е важно да продължим да преговаряме с тях по тези въпроси. Нещата обаче се заключават в следното - и никой не го спомена с изключение на члена на Комисията - а именно че ще има полза в размер на 20 млрд. евро и за двете икономики, ако успеем да договорим споразумение за свободна търговия. Струва си да опитаме.
<P>
(GA) Благодаря Ви, г-жо председател.
<SPEAKER ID="152" NAME="Paul Rübig" AFFILIATION="PPE">
(DE) Г-жо председател, искам да поздравя Комисията за това, че провежда тези преговори толкова интензивно. В крайна сметка става въпрос за търговски отношения и считам, че екологичните и социалните въпроси категорично трябва да бъдат регулирани чрез отделни споразумения. Киото е добър пример за това, като там намерението беше да бъдат подобрени стандарти на международно равнище. Следователно трябва да бъдем конкретни в тези преговори.
<P>
Също както енергийната политика и производството на енергия са въпроси от компетентността на държавите-членки в Европа, по същия начин трябва да приемем, че само и единствено канадците и канадската демокрация могат да решават каква енергия да се произвежда там и какво въздействие върху околната среда в крайна сметка да бъде взето под внимание. Трябва да се стремим да гарантираме, че в това отношение ще бъде създадена изследователска програма, която да спомогне тези ресурси да бъдат използвани по начин, който щади във възможно най-голяма степен околната среда и е максимално устойчив. Г-жо Гейгън-Куин, вероятно в този контекст можете да дадете известен тласък с оглед заедно с това търговско споразумение да бъде създадена и програма за изследване на битуминозните пясъци.
<SPEAKER ID="153" NAME="Zuzana Roithová" AFFILIATION="PPE">
(CS) Г-жо председател, г-жо член на Комисията, категорично подкрепям резервите, изразени от колегите ми от комисията по вътрешния пазар и защита на потребителите. Въпросът е дали тези резерви могат да намерят решение в това споразумение или, както каза г-н Rübig, са необходими други споразумения. На този етап обаче бих искала да насоча вниманието към един сериозен проблем, какъвто представлява ратифицирането на това споразумения. Чешкият парламент например вече блокира ратификацията на транспортно споразумение поради продължаващия спор с Канада относно премахването на изискванията за виза за чешки граждани. Това е изключително сериозен въпрос и има опасност ратифицирането на споразумението да бъде блокирано, докато Комисията не намери подходящо решение на проблема. Приканвам ви да обърнете сериозно внимание на този въпрос.
<SPEAKER ID="154" NAME="Silvia-Adriana Ţicău" AFFILIATION="S&amp;D">
(RO) Г-жо председател, понастоящем Канада е единадесетият по големина търговски партньор на Европейския съюз, като търговските отношения между Европейския съюз и Канада имат дял от 1,6 % от общия обем на външната търговия на Европейския съюз през 2010 г.
<P>
През 2010 г. 26 % от вноса на Европейския съюз от Канада и 37 % от износа на Европейския съюз за Канада е бил свързан с търговия с машини и транспортно оборудване. Бих искала да получа информация какво е въздействието на това споразумение върху стратегията на Европейския съюз в областта на промишлената политика и върху политиката му в областта на суровините и редките метали. Що се отнася до дерегулиране на услуги, тъй като беше споменато тук, бих искала, г-жо член на Комисията, да Ви попитам каква ще бъде връзката между това споразумение и споразумението за безопасност на гражданското въздухоплаване и спогодбата за въздушен транспорт между Европейския съюз и Канада. Целта на двете споразумения е да направят пазарите на Европа и Канада конкурентоспособни в тази област, тъй като те са от огромно значение за сектора на въздушния транспорт. Ето защо бих искала да попитам какво ще бъде въздействието на търговското споразумение върху останалите споразумения, които вече са подписани между Европейския съюз и Канада.
<SPEAKER ID="155" NAME="George Sabin Cutaş" AFFILIATION="S&amp;D">
(RO) Г-жо председател, аз също искам да подчертая голямото значение на приключването на преговорите по икономическото и търговското споразумение между Европейския съюз и Канада, което ще доведе до укрепване на търговските и икономическите връзки, които вече са доста активни, а и ще донесе значителни ползи. В хода на преговорите обаче отговорните лица от европейска страна трябва да се стремят към насърчаването на амбициозно търговско споразумение, което ще подкрепя справедлива търговия и ще съдържа правнообвързващи елементи в социалната област и в областта на опазването на околната среда.
<P>
Споразумението не трябва да застрашава възможността Съюзът да преразгледа Директивата за качеството на горивата и да откаже да внася нефт, извлечен от битуминозни пясъци, при чиято експлоатация се отделя повече въглероден двуокис, отколкото при конвенционалния метод за извличане на нефт, което води до изключително вредни последици за околната среда. Отказвайки такъв вид нефт, Европейският съюз ще запази авторитета си по отношение на желанието си да опазва околната среда и да спазва целите на Протокола от Киото.
<SPEAKER ID="156" NAME="Ioan Enciu" AFFILIATION="S&amp;D">
(RO) Г-жо председател, Всеобхватното икономическо и търговско споразумение бележи изключително важна крачка в посока към ползотворно бъдеще както за Европейския съюз, така и за Канада. Подкрепям този проект и изразявам изключителното си задоволство от напредъка, постигнат до момента. Считам, че сме поели правилния път към приключване на преговорите тази година. Искам обаче да подчертая, че има два въпроса от няколкото разисквани, които трябва да бъдат решени, за да се избегне възникването на проблеми в момента на ратифициране от някои държави-членки, което би се случило, ако те останат нерешени. Те са свързани с извличането на нефт от битуминозни шисти, което може да създаде опасност за околната среда и за местните общности в района, както и липсата на реципрочност в случая на задължителните изисквания за виза за български, румънски и чешки граждани.
<SPEAKER ID="157" NAME="João Ferreira" AFFILIATION="GUE/NGL">
(PT) Г-жо председател, това е поредният елемент от структурата на търговската политика на Европейския съюз; структура, която се разраства ежедневно, а това може да има последици, които да засегнат дълбоко отделните държави-членки, макар и по различен начин. Споразуменията, които дават конкретен израз на тази политика, като цяло се основават на свободна търговия, чиито цели и последици стават пределно ясни от свързаната с нея реторика: тя включва "офанзивни интереси", сякаш говорим за война. Това са споразумения, които нямат демократична легитимност, и това се случва все по-често, тъй като почти винаги те биват договаряни при най-строга секретност, зад гърба на обществеността, което е опит да бъде прикрито тяхното икономическо, социално и екологично въздействие, като се избягва информираното разискване и изясняване на въпросите. Това се отнася и за този случай.
<P>
Като се има предвид, че преговорите са на етап, за който се смята, че е сравнително напреднал, и че се предвижда те да приключат през 2011 г., въздействието му върху определени сектори и държави тепърва предстои да бъде цялостно разисквано. Съдържанието не предлага нищо ново: отварянето на пазари и либерализирането на услуги, включително все по-комерсиализирани обществени услуги, които зависят от благоволението на мултинационални дружества, което прави по-трудно за държавите-членки да извършват социалните си функции в тези области. Последствията също са добре известни: пазарите се доминират от малко на брой участници, негативни последици за по-слабите производствени системи и все повече поводи за посегателство върху права, върху условия на труд и живот.
<SPEAKER ID="158" NAME="Jaroslav Paška" AFFILIATION="EFD">
(SK) Г-жо председател, Европейският съюз води преговори за търговски и икономически споразумения с всички влиятелни държави в рамките на своята компетентност.
<P>
Макар Канада да има силно присъствие в международната търговия и да е един от най-отдавнашните търговски партньори на Европейския съюз, трябва да подхождаме изключително внимателно и конструктивно в заключителните етапи от преговорите по всеобхватното икономическо и търговско споразумение между Европейския съюз и Канада. Различните ни позиции в области като лекарствена политика, политика в областта на рибарството и извличането на нефт от битуминозни пясъци трябва да намерят място в споразумението по такъв начин, че да представят политиката на Европейския съюз, като в същото време зачитат становищата на търговския ни партньор. Реципрочността е в основата на балансирани търговски и икономически отношения. Все пак всеобхватното икономическо и търговско споразумение следва по никакъв начин да не подкопава установените и приети от Европа параметри за сертифициране. Искам ми се да считам, че с приближаването към окончателното приключване на работата Европейската комисия ще се справи с предизвикателството да намери подходящите решения на оставащите проблеми.
<SPEAKER ID="159" NAME="Franz Obermayr" AFFILIATION="NI">
(DE) Г-жо председател, Канада - искам да посоча още в началото - е прекрасна страна. Чудесни хора, впечатляващи постижения - важен партньор на Европейския съюз. Трябва обаче да можем да задаваме въпроси като добър партньор. Много колеги грешат, свеждайки въпроса единствено до пясъци и тюлени. Битуминозните пясъци представляват само един пример за мащабно унищожение на природата. Всеки, който е бил в Канада, знае, че унищожението на околната среда там е сравнимо с това в Бразилия.
<P>
Това унищожение на околната среда води до последици за коренното население, местното коренно население. Околната им среда е подложена на унищожение. Всеки, който има поне малки познания за Канада, бил е в Британска Колумбия и знае как международни корпорации използват влиянието си там, за да принудят коренното население да се раздели с районите на предците си и да позволи тези райони да бъдат изкупени, просто не може да пренебрегне това.
<P>
Говорим много за ясен език и за закрила на малцинства в държави, съседни на Европейския съюз. Важно е обаче да говорим и за въпроси, свързани със закрилата на малцинства, които са коренни жители на Канада.
<SPEAKER ID="160" NAME="Мойра Гейгън-Куин" LANGUAGE="GA">
Г-жо председател, уважаеми колеги, първо искам да благодаря на всички членове на Парламента, които взеха участие в това разискване, и на Vital Moreira за това, че постави този въпрос в Парламента.
<P>
(EN) Комисията ще вземе под внимание същността на въпросите ви и се надявам, че отговорите ще ви удовлетворят.
<P>
Както ви е известно, има добър напредък в преговорите. Комисията желае да гарантира балансирано, амбициозно, висококачествено споразумение и желае да съдържа също толкова амбициозни цели в областта на устойчивото развитие. Канада е високо развит партньор със сходни на нашите възгледи, който има стратегически връзки, обхващащи далеч не само търговията и инвестициите. Европейският съюз и Канада споделят амбициозните преговорни цели, които могат да бъдат постигнати за обща полза, създавайки потенциала за нови възможности.
<P>
Позволете ми да подчертая по-специално две неща. Що се отнася до проблемите, свързани с битуминозните пясъци, и загрижеността, изразена от вас във връзка с преговорите в тази област, за да може Директивата за качеството на горивата да бъде включена в обхвата на разпоредбите на ВИТС относно регулаторното сътрудничество, трябва да има съгласие и от двете страни. Разпоредбите на ВИТС относно регулаторното сътрудничество няма да наложат никакво задължение за провеждането на такива разисквания. Освен това Комисията не предлага поемането на каквито и да е ангажименти, които биха ограничили регулаторната свобода на Европейския съюз, било то по екологични въпроси, като например този за качеството на горивата, или по която и да е друга основна цел на политика.
<P>
Както посочих във встъпителното си изказване, това споразумение носи огромни ползи и за двете икономики, и то не само в материално изражение. В двете държави ще бъдат създадени възможности за развитие на стопанска дейност и за производствения сектор благодарение на премахването на практика на всички тарифи за внос и подобрен пазарен достъп за услуги и инвеститори. Потребителите ще извлекат ползи чрез покупки на по-достъпни цени и подобрен достъп до висококачествени услуги. Същевременно увеличените потоци от преки чуждестранни инвестиции ще действат като катализатор за създаване на работни места и увеличение на възнагражденията.
<P>
ВИТС също така ще обхваща всички регулаторни бариери, като например санитарни и фитосанитарни мерки, митнически процедури и правила за конкуренция. Европейските права върху интелектуална собственост ще бъдат защитени по-добре. Реципрочният достъп до пазарите на обществени поръчки на двете страни ще означава не само спестени средства за публичните бюджети, но и ще осигури по-добри възможности за стопанска дейност.
<P>
Поради тази причина Комисията е уверена, че това ще бъде добро и балансирано споразумение. Именно разискването ни тази вечер дава възможност да бъдат направени важни разяснения. В този контекст Комисията с внимание отбелязва, приветства резолюцията, която предстои да бъде приета от Парламента относно търговските отношения между Европейския съюз и Канада, и благодари за цялостната й подкрепа.
<P>
Моят колега, г-н Де Гухт, разбира се, ще продължи да ви уведомява за по-нататъшното развитие на събитията в процеса на ВИТС.
<SPEAKER ID="162" NAME="Председател">
Внесено е едно предложение за резолюция на основание член 115, параграф 5 от Правилника за дейността.
<P>
Разискването приключи.
<P>
Гласуването ще се проведе в сряда от 12,00 ч.
<P>
Писмени изявления (член 149)
<SPEAKER ID="162" NAME="Elisabeth Köstinger" LANGUAGE="DE">
Европейският съюз и Канада от дълги години поддържат добри, солидни търговски отношения. Канада е дори един от най-отдавнашните търговски партньори на Европейския съюз. В средата на 70-те години на ХХ в. Европейският съюз подписа първото икономическо и търговско споразумение с Канада. По-късно бяха подписани споразумения в областта на животновъдството и в областта на вината и алкохолните напитки. Всеобхватното икономическо и търговско споразумение (ВИТС) между Европейския съюз и Канада ще осигури множество предимства и за двата търговски партньора. Съществуват обаче няколко въпроса, които следва да бъдат взети под внимание и да бъдат разисквани. Очевидно е, че целта на споразумението трябва да бъде лоялната конкуренция. Това може да бъде постигнато единствено при условие, че бъдат премахнати не само тарифните бариери пред търговията, а също и нетарифните и техническите бариери. Принципът на реципрочност трябва да бъде спазван, тъй като това е единственият начин да бъде постигнат балансиран резултат от преговорите. Това се отнася и до елементи, които са специфични за държавата или културата на отделните партньори. Разискванията по деликатни теми като извличането на нефт от битуминозни пясъци и свързаното с него въздействие върху околната среда, стандартите на Международната организация на труда, както и признаването на техническите стандарти и проследимостта на хранителните продукти трябва също да продължат на равноправна основа с цел постигането на консенсус. По-специално се интересувам от преговорите относно млечния сектор и достъпа до канадския пазар, както и обозначаването на произхода на канадски заклани животни. Може ли Комисията да предостави повече информация в тези области? Какъв резултат очакваме в това отношение?
<SPEAKER ID="163" NAME="Maurice Ponga" LANGUAGE="FR">
Изразявам задоволството си, че Парламентът изложи своите становища относно провежданите в момента търговски преговори между Европейския съюз и Канада и че очерта своите приоритети в това направление. Несъмнено Канада е търговски партньор на Европейския съюз, но е крайно необходимо в Парламента да изразим загрижеността на съгражданите си, намиращи се както на европейска територия, така и в регионите, които са част от европейското семейство, а именно закрилата и защитата на интересите им. Под "европейско семейство" имам предвид отвъдморските държави и територии (OCT), които, макар да не са точно европейски територии, поддържат специални отношения с Европейския съюз и по-специално с държавите-членки, от които са част. Преговорите, водени в момента, засягат особено силно архипелага St Pierre и Miquelon, разположен в непосредствена близост до Канада. Ето защо призовавам Комисията в хода на преговорите да защитава и закриля интересите на тази отвъдморска държава и територия, разположена в Северния Атлантически океан.
<SPEAKER ID="164" NAME="Tokia Saïfi" LANGUAGE="FR">
Канада е един от най-отдавнашните партньори на Европа. Ето защо е съвсем естествено тези отношения да приемат официална форма чрез всеобхватно търговско споразумение. Имам обаче някои въпроси относно съдържанието на няколко преговорни глави.
<P>
Първо, Европейският съюз и Канада имат различни правила за системите за произход. Тъй като Канада е член на Северноамериканското споразумение за свободна търговия (NAFTA), Комисията трябва да поеме ангажимент за намиране на задоволително решение по отношение както на промишлените продукти, така и на селскостопанските и рибните продукти, така че Канада да не се превърне в портал, през който стоки от други членове на NAFTA да навлизат в Европа.
<P>
Комисията също така ще трябва да договори решение, което може да бъде приложено спрямо две различни системи за географски указания: в Канада "географско указание" е просто прилагателно; в Европа това е добросъвестна търговска марка. За да бъде осигурена реална закрила на европейските географски указания, канадските органи трябва да признаят европейската концепция.
<P>
Що се отнася до главата относно договорите за обществени поръчки, Канада трябва да предостави на Европейския съюз същия достъп, който предоставя и на Съединените американски щати съгласно тяхното търговско споразумение: с други думи, европейските предприятия трябва да имат възможност да участват в търгове в провинциите, регионите и определени общини.
