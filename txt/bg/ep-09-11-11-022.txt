<CHAPTER ID="022">
Политическата ситуация в Хондурас с оглед изборите на 29 ноември 2009 г. (разискване) 
<SPEAKER ID="274" NAME="Председател">
Следващата точка е изявлението на Комисията относно политическата ситуация в Хондурас с оглед на изборите на 29 ноември 2009 г.
<SPEAKER ID="275" NAME="Катрин Аштън" LANGUAGE="EN">
Г-н председател, днес сме тук, за да обсъдим последните важни събития относно развитието на политическата криза в Хондурас.
<P>
Четири месеца след отстраняването на президента Селая политическата криза в Хондурас, за съжаление, остава неразрешена, въпреки споразумението, подписано на 30 октомври от комисиите, представляващи президента и законовото правителство.
<P>
Прилагането на така нареченото споразумение от Сан Хосе, което следва да осигури необходимите рамка и условия за възстановяване на демокрацията и конституционния ред в Хондурас, е в застой след отхвърлянето на националното правителство, назначено на 5 ноември от президента Селая. Освен това Конгресът все още не е взел решение относно неговото връщане на власт, което от своя страна застрашава признаването на легитимността на общите избори на 29 ноември - основна предпоставка за излизане от кризата.
<P>
Ето защо, съвместно с председателството, призовахме всички страни да въведат в най-кратки срокове клаузите на споразумението като предпоставка за балансирането на нашите взаимоотношения, включително нашето сътрудничество за развитие.
<P>
Европейската комисия досега изцяло подкрепя усилията за посредничество и подпомагане от страна на президента на Коста Рика, Оскар Ариас, Организацията на американските държави (ОАД) и мерките, предприети от международната общност, за да упражнят натиск върху страните с оглед намирането на мирно решение. Посланикът на председателството на ЕС бе повикан отново за консултации, а всички останали посланици от ЕС също напуснаха страната. Бюджетната подкрепа, както и сътрудничеството за развитие - с изключение на сътрудничеството с гражданското общество и това с хуманитарна насоченост - са преустановени. Освен това предвидената мисия за наблюдение на изборите за общите избори на 29 ноември беше отменена.
<P>
Смятаме, че кризата е твърде сериозна, тъй като представлява крачка назад в демократичен план не само за Хондурас и останалата част от Централна Америка, но и за цяла Латинска Америка.
<P>
Днес искам да повторя, че Комисията ще съдейства за нормализирането на политическата ситуация в Хондурас, като за тази цел е необходимо страните да спазват настоящото споразумение. Въпреки че, поради ограниченото време, не е възможно да изпратим мисия за наблюдение на изборите, Комисията все пак изпрати двама експерти по изборите, командировани в делегацията на Европейската общност, на 9 ноември за петседмичен период със задача да докладват за аспектите на изборния процес и да дадат оценка на възможните действия след изборите. Ако политическата обстановка позволява ангажимент за по-голяма активност в подкрепа на избирателния процес, Комисията предвижда финансова подкрепа за избирателния трибунал чрез договор с Програмата за развитие на ООН (ПРООН). Също така Комисията е готова да осигури финансова подкрепа на ОАД, ако се спазят условията за наблюдение на изборите.
<P>
Продължаваме да следим ситуацията и да подкрепяме всички усилия, за да подпомогнем възобновяването на демокрацията в Хондурас.
<SPEAKER ID="276" NAME="Alojz Peterle" LANGUAGE="SL">
Г-н председател, г-н член на Комисията, госпожи и господа, като член на специалната делегация на Европейската народна партия преди около месец имах възможността изцяло да се запозная с политическата ситуация в Хондурас. Нашата делегация първо имаше среща с г-н Ариас, президент на Коста Рика и международно признат преговарящ в настоящата криза, който ни представи споразумението от Сан Хосе.
<P>
В Хондурас се срещнахме с президента Мичелети, отстранения президент Селая, министъра на външните работи, съдии от върховния съд, върховния избирателен трибунал, председателя на националния конгрес, обществения прокурор, както и с четирима кандидати за президент и други важни фигури. И двете страни приветстваха нашата мисия и изразиха готовността си да пристъпят към преговори.
<P>
Независимо от различните тълкувания на събитията от края на юни тази година трябва да изтъкна факта, че след отстраняването на президента Селая, което бе подкрепено с решение на върховния съд, не настъпи нарастване на насилието. В проведените разговори подчертахме важността от политически диалог в духа на предложението на президента Ариас. Впоследствие наистина имаше вътрешен диалог, но, за съжаление, без окончателен резултат. Въпреки това обаче все още считам, че трябва да продължим да насърчаваме постигането на политическо споразумение в тази държава.
<P>
В разговорите ни с основните политически фигури научихме, че изборите на 29 ноември не са последица от политическа промяна, а тъкмо обратното - предизвикани са малко преди това чрез автономно решение на върховния избирателен трибунал, когато президентът Селая беше все още на власт. След събитията през юни нямаше нови желаещи да се кандидатират за президент. Всъщност кандидатите за президент сами подчертаха, че не са загрижени за това, че политическата криза може да оспори легитимността на президентските избори, тъй като подготовката за тези избори се основава на демократични решения.
<P>
Хондурас е една от държавите в Централна Америка, с които Европейският съюз има желание да сключи договор за асоцииране. Въпреки това обаче политическата криза преустанови преговорите. При условие, че продължаващите демократични процеси в Хондурас представляват интерес и за Европейския съюз, смятам за съществено това, че Европейският парламент изпраща свои наблюдатели да следят президентските избори.
<SPEAKER ID="277" NAME="Luis Yáñez-Barnuevo García" LANGUAGE="ES">
Г-н председател, след като изслушах члена на Комисията, за мен наистина не остава да кажа нищо друго освен "амин". Все пак имам подготвена реч от името на групата на Прогресивния алианс на социалистите и демократите в Европейския парламент.
<P>
Нарушаването на конституционния ред в Хондурас слага край на период от две десетилетия, преминали без държавни преврати в Латинска Америка, и е неблагоприятен прецедент за останалите държави, особено за по-слабите понастоящем като Парагвай.
<P>
Европейският парламент не може и не трябва да остане глух и ням в лицето на такова нарушение на принципите на правовата държава. Както Съвета, така и Комисията направиха недвусмислени изявления, които осъждат преврата и подкрепят посредническата роля на президента Ариас в съгласие с единодушната позиция, възприета от Организацията на американските държави (ОАД) и подкрепена от Обединените нации.
<P>
Самопровъзгласилият се de facto президент Мичелети не остана верен на споразуменията, постигнати неотдавна, подигравайки се на международната общност, като един от ходовете му беше да предотврати връщането на власт на сваления президент Селая.
<P>
При сегашните обстоятелства изборите за нов президент, насрочени за 29 ноември, ще бъдат лишени от легитимност от самото начало, а резултатите от тях не могат и не бива да бъдат признати от международната общност.
<P>
Европейският парламент ще стори непоправима грешка, ако изпрати делегация, която да наблюдава изборите, тъй като това би могло да се тълкува като подкрепа на държавния преврат. ОАД вече заяви, че е неприемливо изпращането на наблюдателна мисия във връзка с изборите.
<P>
Парламентът се определи като пазител на свободата, демокрацията, принципите на правовата държава и спазването на правата на човека. Както Вацлав Хавел каза тази сутрин, не можем да имаме двойни стандарти. Тук всички сме демократи и следователно се борим за свобода. Така че трябва, независимо дали става въпрос за Куба, Китай, Северна Корея или, както в случая, за Хондурас, в своите разисквания да проявим решителност пред рушителите на свободата. Нека не бъдем заслепявани от идеологическите си предпочитания. Няма леви или десни лидери или диктатори, взели властта с преврат, а просто такива, които си служат с репресивни мерки и погубват свободата.
<P>
Силно се страхуваме, че обстановката в Хондурас няма да се промени и че настоящите събития са твърде опасен прецедент, както и че правилният, навременен, не твърде кръвопролитен преврат ще триумфира.
<SPEAKER ID="278" NAME="Izaskun Bilbao Barandica" LANGUAGE="ES">
Г-н председател, на 30 октомври страните в този конфликт подписаха споразумението от Сан Хосе и решиха, че до 5 ноември ще бъде създадено правителство на националното единство и помирение, както и че Конгресът ще възобнови длъжността на г-н Селая до края на мандата на настоящото правителство - 27 януари 2010 г.
<P>
Какво се случи всъщност? Г-н Мичелети се опита да образува правителство без участието на г-н Селая и Конгресът забави гласуването, за да не бъде върнат на власт. Г-н Мичелети не действа съгласно споразумението и обстановката се влошава. Предизвикани бяха избори и, както виждаме във всички медии, кандидатите се оттеглят, защото не могат да се примирят с потъпкването на демократичните принципи при изборите. Съществува и насилие: днес бяхме осведомени, че е бил застрелян майор от опозиционната партия и един охранител.
<P>
Международната намеса е все така необходима и ние подкрепяме действията, предприети от генералния секретар на ОАД, председателят Lula, посредническата роля на САЩ и г-н Ариас. Чрез тези стъпки настояваме за действия, съгласувани със споразуменията, и за връщането на власт на г-н Селая, за да може да се възстанови демокрацията, легитимността на институциите и мирното съществуване в Хондурас.
<P>
Призоваваме страните да покажат своята благосклонност като се върнат към преговорите, въпреки че ОАД вече се произнесе, че това става все по-трудно. Г-н председател, Европа трябва да се присъедини в упражняването на международен натиск върху лидерите, оглавяващи преврата, чрез всички дипломатически и политически средства с оглед постигането на споразумение.
<SPEAKER ID="279" NAME="Catherine Greze" LANGUAGE="FR">
Г-н председател, госпожи и господа, след военния преврат и свалянето от длъжност на законния президент споразумението от Сан Хосе може да е изглеждало като добра новина. Тази надежда вече не съществува. Образувайки свое правителство на националното единство, заговорникът Роберто Мичелети продължи незаконните си и авторитарни действия. Европейският съюз трябва решително да се противопостави на това осъдително поведение и да призове за незабавното връщане на власт на Селая.
<P>
В сегашната обстановка не могат да се проведат избори, организирани от незаконна диктатура. Изборите на 29 ноември не могат да бъдат признати. Макар че ОАД вече направи това, ние трябва да откажем изпращането на наблюдатели. Въпреки че опозицията остава безгласна, отказваме да признаем резултата от изборите, превърнали се във фарс.
<P>
Загрижени сме за многобройните нарушения на правата на човека, за които ни бе съобщено. Сега, повече от всякога, Европа трябва да заеме твърда позиция по отношение на демокрацията. Отхвърляме всяко споразумение с незаконно правителство. Споразуменията ОСП+ трябва да бъдат прекратени. Ако конфликтът продължи, ще трябва да бъдат наложени санкции. Имаме отговорността да осигурим възможност на милиони граждани на Хондурас да изберат демокрацията и да не позволим Латинска Америка да потъне отново в епохата на метеж.
<SPEAKER ID="280" NAME="Edvard Kožušník" LANGUAGE="CS">
Г-н председател, г-н член на Комисията, имам високо мнение за г-н Yañeze, дори следя кариерата му, но не мога да се съглася с начина, по който той използва думите на Вацлав Хавел, който е дълбоко уважаван от всеки в залата. Бях един от онези милиони хора по улиците, когато Вацлав Хавел говори от трибуната, а ние стояхме там - бях осемнайсетгодишен тогава - и искахме само едно, независимо от политическите ни убеждения, свободни избори. Това беше тогавашният лозунг и смятам, че непременно ще се съгласим с него. Говорим за избори, защото изборите означават демокрация. Според мен, ситуацията в Хондурас не е лесна и ние в ЕС със сигурност няма да намерим решение сами: трябва да разгледаме проблема в глобален мащаб. Според мен, изборите трябва да бъдат отправната точка и ЕС трябва да изпрати свои наблюдатели, защото изборите ще се състоят и трябва да се надяваме, че ще протекат демократично.
<SPEAKER ID="281" NAME="Ilda Figueiredo" LANGUAGE="PT">
Осъждаме военния преврат, извършен на 28 юни в Хондурас, както и постоянното нарушаване на споразумението от Тегусигалпа/Сан Хосе от 30 октомври от страна на извършителите на преврата. Неприемливо е, че извършилите на преврата ясно използват стратегия на системно забавяне и отлагане на възстановяването на власт на конституционно избрания президент Селая.
<P>
Европейският съюз трябва да изиска безусловното и незабавно връщане на президента Селая на поста му. Без това да се случи, е невъзможно изборният процес да бъде продължен, тъй като става неприложим и незаконен при положение, че минималните условия не са налице, за да осигурят на гражданите всеобщото право на пряко гласуване, което да бъде поверително и без принуда или каквато и да е друга заплаха. Европейският съюз и Парламентът трябва категорично да осъдят и отхвърлят позициите на извършителите на преврата. Освен това трябва да изискат незабавното възстановяване на демокрацията в Хондурас и да не изпращат европейски наблюдатели или да признават резултатите от каквито и да е избори, проведени в сегашните условия.
<SPEAKER ID="282" NAME="Filip Kaczmarek" AFFILIATION="PPE">
(PL) Г-н председател, г-н член на Комисията, изборите могат да бъдат начин за излизане от политическа криза или безизходица. В това отношение в Европа сме имали редица примери в миналото.
<P>
Един от тези примери са изборите в Полша през 1989 г. Те не бяха демократични. Представляваха политическо споразумение, но не и демократични избори. Те бяха решаващи, специални и много съществени. Необходимо е да се изпълнят известни условия, за да може изборите да изиграят такава специфична, позитивна роля. Първото важно условие е последователното спазване на политическите разбирания, които позволяват самото провеждане на изборите. Най-често срещаната пречка за съблюдаване на условията са въпросите, свързани с различното тълкуване на постигнатите споразумения.
<P>
За предотвратяването на различия в тълкуването, водещи до конфликт, е необходимо нещо специфично, нещо едва доловимо и трудно определимо. Необходима е добрата воля на двете спорещи страни и това е така в случая с Хондурас. Без добрата воля на двете страни изборите изобщо няма да се състоят или няма да оправдаят влаганите надежди. Ето защо призовавам за добра воля, за съобразяване с бъдещето и във всички случаи за отговорност. Това е всичко най-важно, тъй като в миналото, както г-н Селая, така и г-н Мичелети са допускали политически и законови грешки. Изборите осигуряват възможност и надежда за поправянето на тези грешки. Сигурен съм, че искаме това да се случи.
<P>
Изборите могат да бъдат решаващи и с положителен резултат за демократичен Хондурас. Европейският съюз е доволен от настоящия процес и го подкрепя. Всички ние подкрепяме този процес, защото вярваме, че демокрацията и демократизирането представляват стойности, за които си струва да се борим. Днес в Парламента Вацлав Хавел заяви, че не бива да се поддаваме на злото, тъй като по природа то се възползва от всяко наше отстъпление. Настоящата ситуация в Хондурас е временна и не може да продължи дълго. Изборите са възможност за промяна.
<SPEAKER ID="283" NAME="Emine Bozkurt" AFFILIATION="S&amp;D">
(NL) Г-н председател, на 28 юни президентът Селая, законно избраният президент на Хондурас, бе свален от длъжност от армията. Най-строго осъждам този военен преврат. Демократичните принципи на правовата държава трябва да бъдат възобновени в Хондурас и това трябва да стане по пътя на мирните преговори чрез диалог.
<P>
Преди почти две седмици - по съвпадение точно когато нашата делегация по взаимоотношенията с държавите от Централна Америка беше на посещение в региона - изглежда, че след месеци на усилени преговори, чрез диалог беше постигнато историческо споразумение с Хондурас, което би означавало възстановяване на демокрацията и принципите на правовата държава, връщане на законно избрания президент на поста му и установяване на правителство на националното единство и, в крайна сметка, назначаване на истинска комисия, която да проучи обстановката. Ако беше приложено, това споразумение щеше да потвърди легитимността на предстоящите избори, но в настоящия момент то не е на дневен ред.
<P>
Искам да изразя гласно пожеланието засегнатите страни в Хондурас да се върнат на масата за преговори с оглед прилагането на постигнатото споразумение, за да отменят военния преврат чрез провеждането на диалог. Дължат това на народа на Хондурас, който страда най-много от политическата криза. Ако сега не бъде постигнато демократично решение, изглежда, че изборите няма да бъдат признати повсеместно. Това би имало последици от голямо значение за процеса на интеграция на Централна Америка, както и за преговорите за споразумение за присъединяване, равнозначни на многогодишен застой, а хората ще бъдат най-големите потърпевши.
<P>
Обръщам се към колегите, които вече предлагат признаване на предстоящите избори: не трябва да показваме на Хондурас, Централна Америка и останалия свят, че допускаме държавния преврат. В този момент всички, които са замесени, трябва да насочват цялата си енергия за възстановяването на демокрацията. Щом членовете на Европейския парламент изразяват предварително подкрепата си за предстоящите избори, нито Мануел Селая, нито Роберто Мичелети ще имат какъвто и да било стимул да се върнат на масата за преговори. По този начин ще бъдем по-скоро част от проблема, а не решението, като ще бъдем играчка в ръцете на недемократичните сили и раздора.
<SPEAKER ID="284" NAME="Willy Meyer" AFFILIATION="GUE/NGL">
(ES) Г-н председател, г-н член на Комисията, поздравявам Европейската комисия и Съвета за постигнатото единодушно съгласие заедно с международната общност относно твърдата позиция, осъждаща държавния преврат, военния преврат и превръщането на всяка международна мярка в условие за безусловното връщане на г-н Селая на президентския пост.
<P>
Изпитвам дълбоко съжаление поради факта, че Парламентът все още не е изразил осъдително отношение към военния преврат. Искам да подчертая отговорността на най-голямата парламентарна група в Европа, групата на Европейската народна партия (Християндемократи), която дори по време на днешното разискване продължава да смята, че лидерите, участвали в преврата, и представителите на законното правителство са едни и същи хора. Неприемливо е, че Парламентът все още не е изразил осъдително отношение към преврата. Ето защо съм съгласен с това, че не трябва да се изпращат наблюдатели и че резултатите от изборите през ноември не могат да бъдат признати, тъй като тези избори са проведени при липса на свободен избор, а законно избраният президент беше затворен в посолството на Бразилия.
<SPEAKER ID="285" NAME="Carlos José Iturgaiz Angulo" AFFILIATION="PPE">
(ES) Г-н председател, ще бъда доволен, ако някои членове на Парламента от лявото крило, които категорично осъждат Хондурас, се изкажат по подобен убедителен начин за случващото се в Куба или относно това, което г-н Чавес прави във Венецуела и Латинска Америка, защото, за съжаление, някои хора все още мечтаят и подкрепят Берлинската стена, чистките на Сталин и дори мумията на Ленин повече, отколкото демократичните избори в дадена държава, както в случая - Хондурас. Предвид казаното от мен и предстоящите избори, трябва сериозно да се замислим за случилото се в тази държава от Централна Америка.
<P>
Г-н председател, президентските избори в Хондурас бяха обявени преди 16 месеца. Членовете на изборния съвет - органът, отговорен за организирането на изборите - бяха назначени преди 28 юни, тоест били са назначени по времето на мандата на г-н Селая. Шестимата кандидати за президент преминаха през началната процедура и по-голямата част от кандидатите искат изборите в Хондурас да се състоят.
<P>
В тази връзка защо някои хора не желаят да признаят изборния процес, ако изходът от тях е естествен, независимо дали г-н Селая е на власт?
<P>
На 30 октомври преговарящите от двете страни обещаха - и това е факт - подписвайки споразумение, да търсят изход от кризата. Споразумението съдържа набор от ключови елементи, подкрепени от двете страни. Въпреки това обаче преговарящите от страна на сваления от власт президент Селая не посочиха кой ще оглави националното правителството.
<P>
От това става пределно ясно, че Европейската народна партия подкрепя провеждането на изборите в условия на прозрачност, демокрация и свобода и в тази връзка ще ги подкрепим чрез наблюдатели от нашата група. Нека не забравяме, че именно посредникът Оскар Ариас, президент на Коста Рика, беше този, който поиска да напуснат. В отговор на въпрос на делегацията за Централна Америка той отговори, че било наложително да ги отпрати, тъй като фондацията Оскар Ариас щяла да изпрати наблюдатели в Хондурас. Ние ще сторим тъкмо това, защото международният посредник Оскар Ариас също го изисква.
<SPEAKER ID="286" NAME="Bogusław Sonik" AFFILIATION="PPE">
(PL) Г-н председател, смятам, че изборите на 29 ноември представляват възможност за Хондурас и Европейският парламент е длъжен да изпрати наблюдатели на изборите. Това няма да означава узаконяване на изборите, както твърдят от левицата, тъй като е незаконно, а проследяване на тяхното провеждане.
<P>
Същевременно искам да кажа, че Хондурас се намира само на един час път със самолет от Хавана, Куба. Там не са се състояли избори от 50 години. Куба е управлявана от комунистически тиранин, който праща в затвора всички свои опоненти. Европейският парламент многократно призовава за тяхното освобождаване и дори присъди наградата "Сахаров" на "Дами в бяло", но Фидел Кастро не им позволи да посетят Европейския парламент, за да получат соята награда. Желая Комисията, Съветът и левицата в Парламента да поискат права и свобода за гражданите на Куба със същата решителност.
<SPEAKER ID="287" NAME="Ricardo Cortés Lastra" AFFILIATION="S&amp;D">
(ES) Г-н председател, госпожи и господа, искам да изразя дълбоката си загриженост относно прекратяването на споразумението от Сан Хосе. По време на срещите на Евро-латиноамериканската парламентарна асамблея, състояла се в Панама миналия октомври, отново изразихме осъдителното си отношение към военния преврат, както и подкрепата ни за посредническите усилия на ОАД.
<P>
Трябва да отправим нов настоятелен призив за мир и диалог. Ситуацията в Хондурас е критична, не само в политически план, но също и в социално-икономическо отношение. Решаването на проблеми като бедността, икономическата криза и външния дълг не трябва да бъдат отлагани заради процеса на разрешаване на политическия конфликт.
<P>
Сега, повече отвсякога, е важно Европейският парламент да покаже безусловната си подкрепа за демокрацията, принципите на правовата държава и спазването на правата на човека, връщайки на поста г-н Селая като задължително условие за узаконяването на избирателния процес.
<SPEAKER ID="288" NAME="Ulrike Lunacek" AFFILIATION="Verts/ALE">
(DE) Г-н председател, в деня, когато Вацлав Хавел говори в Парламента за борбата за свобода в Източна Европа преди 20 години, искам да попитам всички в редиците на групата на Европейската народна партия, които днес пледираха за това Европейският съюз да изпрати наблюдатели на изборите в Хондурас, какво биха направили, ако преди повече от 20 години Европейският съюз бе обявил, че изпраща наблюдатели на изборите, които да следят незаконни избори в тяхната държава - където всеки казва, че е липсвала свобода и сигурност и е имало насилие. Какво бихте казали тогава, преди повече от 20 години, ако ЕС бе казал "да, изпращаме наблюдатели на изборите там, защото настоящият режим твърди, че може"?
<P>
Всички вие бихте казали, че е противозаконно Европейският съюз да изпраща там наблюдатели на изборите. По тази причина, госпожи и господа от групата PPE, приканвам ви днес да се позовете на същите критерии относно случващото се в Хондурас. С други думи, не изпращайте там наблюдатели за незаконни избори.
<P>
Благодарна съм на Комисията за това, че застана именно на тази позиция.
<SPEAKER ID="289" NAME="Катрин Аштън">
член на Комисията. - (EN) Г-н председател, ще бъда сравнително кратка - не защото не съзнавам важността на въпроса, а по-скоро поради късния час.
<P>
Слушах с голям интерес пламенните речи на уважаемите колеги и въпросите, повдигнати от тях относно взаимоотношенията, които трябва да осъществим в най-скоро време с тази крайно бедна държава, която, честно казано, трябва да се нормализира възможно най-бързо.
<P>
Безпокойството, което изразиха уважаемите колеги с различни убеждения относно правотата на нашата ролята в ЕС в предстоящите избори и седмиците, които следват, е оправдано. Ще се върна на този въпрос и ще го обсъдим с колегите.
<P>
Не е учудващо голямото значение, според мен, на това, че продължаваме да следим отблизо обстановката в Хондурас, за да сме сигурни, че сме наясно със случващото се там и да предприемем необходимите мерки, да осигурим подкрепа в опитите за постигане на мирно решение на кризата във възможно най-кратък срок.
<P>
Както казах, това е бедна страна. Разрешаването на кризата е отдавна закъсняло и истински приветствам подкрепата, оказана от уважаемите членове на Комисията по отношение на работата, която се опитваме да вършим, за да постигнем този резултат и да направим необходимото от наша страна за това Хондурас да възвърне стабилността си възможно най-скоро.
<SPEAKER ID="290" NAME="Председател">
- Разискването приключи.
<P>
Писмени изявления (член 149)
<SPEAKER ID="984" NAME="Daciana Octavia Sârbu  " LANGUAGE="EN">
По-голямата част от разискването относно Хондурас, разбираемо, е насочено към политическата криза - но последиците далеч надминават политиката. Хондурас е втората най-бедна държава в Латинска Америка и икономическото и социално въздействие на политическата криза се отразява най-силно на 70% от населението, което вече живее в бедност. Туризмът почти изцяло е в застой, временното прекратяване на чуждестранната помощ има пряко отражение върху обществените инвестиции. Претъпкани и слабо оборудвани болници се борят да се справят не само с обичайните проблеми, породени от лошата хигиена, недохранването и болестите, но сега също и с жертвите на нарасналото улично насилие, включително побоища и дори убийства, извършени от силите на реда. Правата на човека и организациите за развитие не могат да вършат своята полезна работа, защото служителите им не са защитени с нормални конституционни права. Вместо това те са изправени пред полицейски час, задържане без обвинение и други нарушения на личните свободи. Кризата обхваща много повече от политическата безизходица и битките между основните политически фигури. Тя засяга обикновените хора, чиято ежедневна борба е станала още по-трудна през последните четири месеца. Трябва да се положат всички усилия, за да се гарантират свободните и честни избори и незабавното възобновяване на конституционните права и чуждестранната помощ, за да се облекчи страданието на обикновените хора.
