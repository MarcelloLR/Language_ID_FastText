<CHAPTER ID="027">
Социална икономика (кратко представяне) 
<SPEAKER ID="296" NAME="Председател">
Следващата точка от дневния ред е кратко представяне на доклад на гжа Toia, от името на Комисията по заетост и социални въпроси, относно социалната икономика.
<SPEAKER ID="297" NAME="Patrizia Toia">
докладчик. - (IT) Гн Председател, госпожи и господа, поласкана съм и се гордея, че Европейският парламент обръща поглед към социалната пазарна икономика и прави практически предложения как да бъде оказана реална подкрепа на този сектор.
<P>
Моят доклад има три цели. Първата е да се привлече внимание и да се хвърли светлина върху един сектор, който оказва голямо влияние върху редица области, включително и върху икономиката. Към него принадлежат 10 % от европейските предприятия, както и 9 до 10 % от работните места. Този сектор се състои от различни оператори - кооперации, взаимоспомагателни дружества, фондации, социални предприятия и асоциации - които споделят специфични ценности и имат съществен принос в БВП. По този начин ние се надяваме да му осигурим по-голяма институционална прозрачност.
<P>
Втората цел е да потвърдим, че той не само не е маргинален сектор или изключение, а дори има твърдо установено присъствие в пазарната икономика и собствени правила, които вътрешният пазар трябва да признае и уважава. Той представлява алтернативен начин за извършване на бизнес, за производство, потребление и осигуряване на заетост, който въпреки това си е спечелил правото да бъде част от пазара. Този метод се характеризира с някои отличителни черти, които не трябва да бъдат заличени и които се състоят най-вече в желанието да се съчетаят и съвместят производството и заетостта с ценности като солидарност, отговорност и човешко достойнство във всички области, включително и в трудовия свят.
<P>
Както някой беше казал, според мен съвсем правилно, тези предприятия работят с капитал, но не и за капитала. Това са концепции, които са част от идеологическото наследство на Европейския съюз - да вземем например "Делор" - тъй като ние често признаваме, че социалната икономика е основен елемент от европейския социален модел, но като изключим това, по този въпрос бе направено много малко.
<P>
Сега е идеалният момент да преоткрием значението на тези предприятия, тъй като настоящата криза в производството показа, че много от традиционните икономически субекти са много нестабилни, много слаби, а понякога и много безскрупулни. За разлика от тях светът на социалната икономика произхожда от местните общности, по-близък е до реалната икономика и до хората и затова е защитен от спекулации, както се видя в този случай. Той също така е сектор, който обединява широк кръг от участници, извършващи много социални дейности, и е признат като средище на дейностите в обществена полза. Вярвам, че той може да помогне за запазването на нашите социални системи в тежки времена.
<P>
Третата цел е да се реши какво можем да направим на практика, за да подкрепим този сектор. Ще опиша много накратко няколко от предложенията. Преди всичко се нуждаем от ясна дефиниция, за да разберем точно спецификата и отличителните черти на тези изключително разнообразни организации. От решаващо значение е също приносът на този сектор да бъде регистриран точно в националните статистически данни на различните страни. Той не принадлежи нито към капиталистическата икономика, нито към икономиката на публичния сектор, и това налага да бъде дефиниран самостоятелно. Комисията направи някои крачки в тази посока със своя наръчник, но той трябва да бъде прилаган. Вярвам, че академичните и научноизследователските среди и университетите също могат да помогнат в тази област.
<P>
И накрая, призовавам за някои законодателни инициативи. Направени са някои неща, като например устав на кооперативното дружество и устав на фондацията, и виждам, че Комисията е възобновила своите консултации. Затова трябва да разберем кои са полезните неща и дали си заслужава да продължаваме да работим в тази посока. Не искаме един сектор, в който идеите, мотивацията и свободата процъфтяват, да потъне в документална работа, но там, където са необходими законови разпоредби на общностно равнище или такива ще бъдат необходими в бъдеще, би било разумно те да бъдат създадени.
<P>
И последното искане е този сектор да бъде включен в социалния диалог. Къде и на какво равнище трябва да се провеждат консултациите и диалогът с Европейската комисия? И накрая, какво пряко подпомагане трябва да се осигури от европейските програми - трябва ли да имаме ad hoc програми за социална икономика или да намерим място за тези оператори в рамките на съществуващите програми? Оценката по този въпрос трябва да бъде направена от Комисията.
<P>
Преди да приключа, бих искала да благодаря на националните асоциации и европейски мрежи, които ми оказаха много голяма подкрепа в тази работа, на смесената група за социална икономика на Парламента, която работи добре, на докладчиците в сянка, а също и на гн Verheugen и на гн Špidla, с които обменихме откровени и задълбочени становища.
<P>
Предаваме на Комисията този доклад, за изготвянето на който много допринесоха социалните участници и сдружения, с надеждата, че въпреки краткото време, оставащо до края на този избирателен мандат, тя ще намери време, Комисар - днес Вие представлявате цялата Комисия тук, да подготви някои инициативи и да даде ясен сигнал, така че следващият Парламент и следващата Комисия да не трябва да започват отново от нула, а да имат солидна основа, върху която да може да се гради.
<SPEAKER ID="298" NAME="Janez Potočnik" LANGUAGE="EN">
Гн Председател, Комисията приветства инициативата на Парламента да излезе със становище по собствена инициатива относно социалната икономика. Особено в контекста на настоящата финансова и икономическа криза, този важен сектор заслужава да бъде насърчаван повече.
<P>
Предприятията от социалната икономика извършват дейността си по уникален начин, тъй като съчетават споделяни между членовете икономически резултати, а често и постигането на социални и обществени цели, като бизнес цел. Поради тази причина те се намират в добра позиция с оглед на оказването на принос към общностните политики и цели, особено в областта на заетостта, социалното сближаване, регионалното развитие и развитието на селските райони, опазването на околната среда, защитата на потребителите и социалната сигурност. Предприятията от социалната икономика са неразделна част от политиката на Комисията в областта на предприятията. Тъй като по-голямата част от тях са микро-, малки или средни предприятия, те вече се ползват от Законодателния акт за малкия бизнес и всички дейности, насочени към малките предприятия.
<P>
По отношение на социалната икономика нашата цел е да се създаде правна и административна среда на европейско равнище и във всяка държава-членка, в която предприятията от социалната икономика, независимо от тяхната форма и размер, могат да процъфтяват и да посрещнат предизвикателствата на глобализацията и икономическия спад. По-конкретно, политиката на Комисията има за цел да гарантира, че предприятията от социалната икономика могат да растат и да просперират едновременно с другите форми на дружества. С оглед на това Комисията обръща специално внимание на създаването на гаранции, че специфичните потребности, конкретните цели, усилия и начин на работа на този вид предприятия се вземат предвид във всички други политики на Общността, в области като конкуренция, счетоводство, дружествено право, обществени поръчки, здравеопазване, социални въпроси, селско стопанство, рибарство, банково дело, застраховане, публични и частни партньорства и регионално развитие.
<P>
В заключение, службите на Комисията в момента работят по документ, в който ще бъде направена равносметка на постигнатия от 2004 г. насам напредък в областта на насърчаването на кооперациите. В него също така ще бъде направена оценка на положението на други предприятия от социалната икономика и, ако е необходимо, ще бъдат предложени нови действия.
<SPEAKER ID="299" NAME="Председател">
Точката е приключена.
<P>
Гласуването ще се проведе в четвъртък, 19 февруари 2009 г.
<P>
Писмени декларации (член 142)
<SPEAKER ID="300" NAME="Iles Braghetto  " LANGUAGE="IT">
Дейностите, които нямат за цел натрупване на доходи, както и организациите с нестопанска цел, трайно нарастват в Европа.
<P>
В тези времена на икономическа и финансова криза, която води до сериозни последствия в социалната сфера, укрепването на икономиката, която се основава на обществените ползи, а не на печалбата, е стратегически избор, който ни дава възможност да намалим въздействието на кризата и да преследваме развитието на Лисабонската стратегия, осъществявайки една от нейните основни цели, а именно призива за социална отговорност.
<P>
На второ място, социалната икономика може да инициира действия на местно равнище, като така се превърне в надежден партньор на публичните администрации, които трябва да планират мерки в подкрепа на уязвимите лица в обществото.
<P>
Затова трябва да приветстваме решението на Европейския парламент да признае в законодателството и в статистиката тези организации, които извършват дейност и са дълбоко вкоренени в европейската структура, заради способността им да постигат социални цели.
<P>
Това е визия, която се основава на организациите на местно равнище, и има основен принос към европейския социален модел.
<SPEAKER ID="301" NAME="Gabriela Creţu  " LANGUAGE="RO">
Социалната икономика може да играе жизненоважна роля в европейската икономика, изграждайки нов тип икономика, основана на демократичните ценности. Икономика, която поставя хората на първо място и подкрепя устойчивото развитие.
<P>
Социалната икономика обаче е изправена пред огромно препятствие: липсата на институционална прозрачност, която се дължи на факта, че тя не е призната като икономически сектор, който се отличава от двата основни сектора: публичния и частния.
<P>
Призоваваме Комисията и държавите-членки да изработят законова рамка, която признава социалната икономика като трети сектор, и да прилагат разпоредби, които ясно определят лицата, които могат да работят в този сектор, така че никой друг тип организация да не може да се възползва от финансиране или от обществени политики, предназначени да насърчат предприятията от социалната икономика.
<P>
Призоваваме също Комисията и държавите-членки да предоставят финансова подкрепа, обучение и консултации, а също и да опростят процедурите за създаване на предприятия в социалния сектор.
<P>
По този начин социалната икономика ще изпълни своята ефективна роля на фона на общия спад в европейската икономика, като не само ще помогне в борбата с бедността, но също и ще улесни достъпа до ресурси, права и услуги, от които гражданите се нуждаят, за да могат да участват в обществения живот.
<SPEAKER ID="302" NAME="Gábor Harangozó  " LANGUAGE="EN">
Преди всичко, бих искал да поздравя нашия докладчик, гжа Patrizia Toia, за качеството на доклада, който тя представи днес. Всъщност важно е да се даде известна яснота в дефинирането на понятието социална икономика и гарантирането на нейния правен статут чрез богатия национален опит. Социалната икономика наистина се нуждае от видимост - чрез по-добро познаване на данните от целия ЕС - за да бъдат постигнати по по-добър начин целите за солидарност, трудова заетост, предприемачество, растеж, конкурентоспособност, социално сближаване и социален диалог в Европейския съюз като цяло. Социалната икономика все повече се превръща във важен фактор на местно и регионално равнище и сега - заради сериозните последици от финансовата криза - повече от всякога играе основна роля в европейското социално и икономическо развитие. Ако действително искаме да намерим нови и иновативни решения, за да осигурим на нашите граждани устойчиви работни места и по-добра жизнена среда с качествени услуги от общ интерес в едно интегриращо общество, Съюзът трябва да съсредоточи своите усилия в подкрепа на социалните и икономически движещи сили, така че да се преодолее простото разделяне на публичен и частен сектор.
<SPEAKER ID="303" NAME="Magda Kósáné Kovács  " LANGUAGE="HU">
От няколко месеца се опитваме да мобилизираме всички институции и ресурси на Европейския съюз, за да намалим последиците от засилващата се криза. Но както гласи народната мъдрост, "Всяко зло за добро", и доброто в случая е, че днес в дневния ред на пленарната сесия е включен докладът на гжа Patrizia Toia, тъй като инициативите, във фокуса на които стои солидарността, а също и социалното и регионално сближаване, са особено важни в наши дни. Това е фокусът на социалната икономика, тъй като тя е конгломерат от организационни форми, чиято цел е солидарност и общи финансови интереси, а не печалба. Тези институции не могат да бъдат заменени от никоя пазарно ориентирана организация. Те дават възможност за намаляване на породените от икономическата стратификация последици за маргинализираните членове на обществото, за осигуряване на възможност за почтен труд, като благодарение на различните им форми, от самостоятелна заетост до социални кооперации, позволяват трудът им да бъде използван повторно за благото на общността.
<P>
Много се говори и пише за социалната икономика, но без европейска статистическа основа тя няма да стане видима в нашето ежедневие. Ако нейната концепция е непозната в обществото, осигуряваната от нея солидарност не може да помогне. Участващите организации, от друга страна, са твърде малки, за да станат известни на макроикономическо равнище.
<P>
Докладът на гжа Patrizia Toia може да помогне за преодоляване на подозрението на законодателите и пазарните участници, че парите и продуктите, продукт на социалната икономика, са просто резултат от дейността на организации, които се стремят да заобиколят правилата за конкуренция.
<P>
В настоящата ситуация докладът може да създаде възможност кризата да бъде управлявана от социалната икономика по един ефективен начин и със сравнително малко усилия да предотврати загубата на работни места и да предотврати загубата на средства за издръжка.
<SPEAKER ID="984" NAME="Silvia-Adriana Ţicău  " LANGUAGE="RO">
Социалната икономика гарантира стабилност на работните места, тъй като тя не подлежи на делокализиране. Смятам, че Европейският съюз и държавите-членки трябва да насърчават и подкрепят формите, в които се проявява социалната икономика, напр. кооперации, взаимоспомагателни дружества, сдружения и фондации, в своето законодателство и политики.
<P>
Важно е да се разработи поредица от мерки, имащи за цел разработване на микрокредити и специално финансиране от Европейския съюз, тъй като ценностите на социалната икономика съответстват на европейските цели в областта на социалната интеграция и допринасят за съвместяването на професионалния и личния живот, както и за подобряване на равнопоставеността на мъжете и жените и качеството на живот на възрастните хора или хората с увреждания. Смятам, че ролята на жените в социалната икономика трябва да бъде засилена, като се има предвид тяхното участие в сдружения и доброволчески организации.
<P>
Призовавам Комисията да интегрира социалната икономика в останалите си политики и стратегии за социално и икономическо развитие, особено в контекста на Законодателния акт за малкия бизнес, тъй като структурите на социалната икономика са най-вече насочени към малките и средни предприятия и към услугите от общ интерес. Тези усилия могат да бъдат подкрепени със създаването на статистически регистър на предприятията в областта на социалната икономика във всяка държава-членка на Европейския съюз, и чрез въвеждане на данните в европейската статистическа система ЕВРОСТАТ.
