<CHAPTER ID="026">
Европейското сътрудничество в професионалното образование и обучение за подкрепа на стратегията "Европа 2020" (кратко представяне) 
<SPEAKER ID="250" NAME="Председател">
Следващата точка е докладът на г-жа Hirsch - от името на комисията по заетост и социални въпроси, относно европейското сътрудничество в професионалното образование и обучение за подкрепа на стратегията "Европа 2020".
<SPEAKER ID="251" NAME="Nadja Hirsch" LANGUAGE="DE">
Г-н председател, г-жо член на Комисията, утре ще гласуваме относно ролята на професионалното образование и обучение в стратегията "Европа 2020". Във връзка с това е добре да направим кратък преглед на позицията, от която започваме. В момента безработицата сред младите хора възлиза на 21 %, или с други думи - тя е почти два пъти по-голяма от нормалната средна стойност. В рамките на ЕС делът на преждевременно напусналите училище е над 14 %. Участието на жените в платената заетост все още е много ниско. Много хора с увреждания, както и мигранти, са без работа.
<P>
Целта на стратегията "Европа 2020" е именно да използва този потенциал по отношение на работниците и да ги привлече на работа, така че ЕС също да може да се справи с предизвикателствата на глобализацията. По този начин също така е наша работа да гарантираме, че по-специално първоначалното професионално образование е с високо качество. Дискусията започна във връзка с Копенхагенския процес, последван от комюникето от Брюж, и сега зависи от нас да видим до каква степен тази област може също да бъде включена в стратегията "Европа 2020".
<P>
Безусловно ключов елемент е фактът, че младите хора трябва да имат възможността - по отношение не само на образованието, но и на професионалното си обучение - да проведат част от своето професионално обучение в друга държава-членка на ЕС. Това е ключов елемент, защото човек, който вече е работил в друга държава-членка, един ден ще се възползва и от възможността да възприема европейския пазар на труда като свой, с всички възможности, които той предлага. Следователно това е безусловно ключов аспект, за който трябва да работим.
<P>
Втората основна област, разбира се, е допълнителното обучение. Поради демографските промени на хората се налага да работят все по-дълго и по-дълго - т.е. могат да работят по-дълго време, но всеки трябва да вземе това решение за себе си. Хората живеят до много по-напреднала възраст и често продължават кариерата си за много повече, а с цел да бъдат в състояние да извършват квалифициран труд до по-напреднала възраст, те трябва да преминат и допълнително обучение.
<P>
В момента има много ниско ниво на участие в инициативите за допълнително обучение. Тук също трябва да се гарантира, че както от страна на работодателите, така и от страна на работниците е налице желание и то се увеличава, когато става въпрос за възползване от допълнително обучение и продължаване на образованието чрез обучение през целия живот. За тази цел, разбира се, предлаганите възможности също трябва да бъдат гъвкави. Трябва да мислим за всички. Допълнителното обучение трябва да се вписва в другите елементи от живота на хората и трябва да е възможно да го провеждаме заедно с работата и семейния живот. Поради тази причина е очевидно, че трябва да създадем гъвкави възможности в бъдеще.
<P>
На областта на университетите беше обърнато голямо внимание - във връзка с Болонския процес например - а сме изправени пред подобна ситуация и в областта на професионалното обучение, включително по отношение на мобилността. Почти бихме могли да кажем, че никой не е забелязал това. Независимо от това, наред с университетите, областта на професионалното образование и обучение е особено важна и затова не трябва да я игнорираме. Поради тази причина сега бих искала отново да благодаря на своите колеги от другите групи за тяхното силно ангажирано сътрудничество.
<SPEAKER ID="252" NAME="Antigoni Papadopoulou" AFFILIATION="S&amp;D">
(EL) Г-н председател, като докладчик в сянка приветствам доклада на г-жа Hirsch, защото наред с мобилността и гъвкавостта подчертава колко важно е човек винаги да има способност да учи и работи в модерна и взискателна международна трудова среда. Вярно е, че икономическата криза доведе до безработица и несигурност за всички, особено за младите хора, жените и лицата с увреждания.
<P>
С цел постигане на целите на стратегията "ЕС 2020" ние се нуждаем от постоянно и подходящо професионално образование и обучение както в Европейския съюз, така и в държавите-членки. Имаме нужда от целенасочени политики и стратегии, за да се намали процентът на преждевременно напусналите училище, от правилно планиране на нуждите за обучение на хората и от по-тесни връзки между предоставянето на образованието и нуждите на пазара на труда.
<P>
Сигурна съм, че европейската квалификационна рамка, европейската система от академични звена за професионалното образование и обучение, прозрачността, сътрудничеството и съпоставимостта на различните образователни системи ще подкрепят именно нуждите...
<P>
(Председателят отнема думата на оратора)
<SPEAKER ID="253" NAME="Silvia-Adriana Ţicău" AFFILIATION="S&amp;D">
(RO) Г-н председател, инвестициите в образованието са от жизненоважно значение за гарантирането на по-добро бъдеще за европейците. В момента процентът на безработицата сред младите хора в ЕС е достигнал 20 %, докато средният за ЕС процент на преждевременно напусналите училище е 16 %, а в някои държави, като Португалия, е достигнал 40 %.
<P>
Обучението през целия живот е от жизненоважно значение за предотвратяване на безработицата. Трябва да отдадем необходимото внимание на различните видове професионално развитие. Работниците трябва да бъдат по-осведомени за необходимостта от продължаващо допълнително обучение.
<P>
Смятаме, че професионалното образование и обучение следва да бъде достъпно, на разположение и на приемлива цена във всички стадии от живота на хората, без оглед на положението им на пазара на труда или на дохода. Професионалното образование и обучение трябва да създава условия, благоприятни за мобилността на работната сила, както по време на началното обучение, така и като част от процеса на обучение през целия живот.
<P>
Призоваваме държавите-членки да опростят процедурите за признаване на квалификациите.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Г-н председател, едно от най-големите предизвикателства, пред които е изправена Европа, е безработицата сред младите хора. На европейско ниво фокусът е поставен върху намаляване на процента на преждевременно напусналите училище под 10 % и върху акции, като например "Нови умения за нови работни места", чиято цел е да приближат света на образованието и обучението към пазара на труда. Разграничението между образование и обучение, освен в контекста им на работното място, ще стане още по-ясно в бъдеще. За да се постигне по-високо ниво на интеграция, ще трябва да бъде направена жизненоважна промяна в начина, по който се оформят образованието и обучението, не само от индивидуална гледна точка, но също така и на институционално равнище и на всяко ниво на администрацията.
<P>
Ето защо считам, че свързаните със системата препятствия и тези, свързани с отношението, което предотвратява интеграцията, трябва да бъдат отстранени, за да може европейците да се научат да постигат напредък в областите на своите умения и ценности и да имат ефективен принос за постигане на целите на стратегията "Европа 2020".
<SPEAKER ID="255" NAME="Emilie Turunen" AFFILIATION="Verts/ALE">
(DA) Г-н председател, първо, бих искала да изразя искрените си благодарности към докладчика за предложения изключително добър доклад. Подобно на всички останали аз считам, че трябва да помним контекста на този доклад, а именно, разбира се, младежката криза, която преживяваме в Европа. Съгласни сме по отношение на общата криза - растяща безработица сред младежта и млади хора, които напускат Европа, за да си намерят работа, и това по мое мнение ще бъде много сериозна заплаха за нашата икономика и сближаването ни в Европа през следващите години.
<P>
Вторият контекст за настоящия доклад са общите цели за 2020 г., които сме поставили за обучение, заетост и намаляване на преждевременно напусналите училище. Той се отнася за конкурентоспособността на Европа. Отнася се за наличието на обучена работна сила, което е нещо, което знаем, че ни е необходимо. Също така е важно да се гарантира, че новото поколение има възможност за работа и обучение. Това е от изключителна важност. Може би ЕС не разполага с изключително голяма компетентност в тази област, но все пак може да се направи нещо. Във всеки случай това е обща загриженост и затова трябва да гарантираме, че осигуряваме висококачествено обучение и че се предоставят насоки. Трябва да намалим процента на преждевременно напусналите училище и да гарантираме, че има силна връзка между обучение и работа - например с помощта на системи за обмен, каквито имаме в Германия и Дания. Също така трябва да гарантираме, че всички млади хора имат право да преминат обучение.
<SPEAKER ID="256" NAME="Вивиан Рединг" LANGUAGE="EN">
Г-н председател, бих искала да благодаря на докладчика, г-жа Hirsch, за изключително конструктивния й подход. Слушах я с голям интерес, защото това всъщност беше моето досие преди 12 години. Започнах да въвеждам мобилността в обучението, което не беше в дневния ред за онова време, и много се радвам да чуя колко силно Парламентът подкрепя развитието на този основен елемент в стратегията "Европа 2020". Също така искам да кажа колко сърдечно приветстваме доклада, който укрепва и допълва съобщението на Комисията от юни 2010 г.
<P>
Това съобщение беше включено в последния преглед на Копенхагския процес, а сега комюникето от Брюж е par excellence европейският дневен ред за професионално обучение за периода 2011-2020 г. Много от предложенията на Парламента съответстват на дейностите, предложени в комюникето от Брюж. Комисията споделя мнението на Парламента, защото трябва да модернизираме професионалното образование и обучение в Европа, за да го направим привлекателно, за да разполага с квалифицирани преподаватели и обучители, иновативни методи на обучение и висококачествени инфраструктура и оборудване и, разбира се, трябва да имаме мобилност. Трябва да дадем свободата на младите хора - и по-малко младите, да излизат извън своята държава-членка, за да получат опит, който е важен, ако искаме да имаме истинска европейска област за образование и обучение.
<P>
Комисията също така се стреми да постигне баланс между половете и да помогне на групите в неравностойно положение чрез програмата за обучение през целия живот, по-специално чрез програмата "Леонардо да Винчи", която е включена. Така че горещо приветстваме цялата помощ, която Комисията може да получи от Парламента.
<SPEAKER ID="257" NAME="Председател">
Разискването приключи.
<P>
Гласуването ще се проведе във вторник, 7 юни 2011 г., от 12:00 ч.
<P>
Писмени изявления (член 149)
<SPEAKER ID="257" NAME="Ioan Enciu" LANGUAGE="RO">
В сегашната икономическа и финансова криза, когато нивото на безработицата, особено сред младите хора, надвишава 20 % на равнище ЕС и дори 30 % в някои държави-членки, подобряването на професионалното образование и обучение трябва да стане приоритет за Европейския съюз. В този контекст мобилността на младите хора в рамките на ЕС, в съчетание с по-голяма гъвкавост по отношение на пазара на труда и предлаганото образование и обучение, са съществени елементи, които трябва да бъдат разработени на равнище ЕС и на национално равнище.
<P>
Продължаващ, добре структуриран диалог между университети, изследователски центрове и предприятия може да направи възможно създаването на реална връзка между изискванията на работодателите и уменията, придобити по време на цикъла на образование и обучение. Освен това увеличаването на мобилността на равнище Европейски съюз чрез разширяване на програми като "Еразъм", "Леонардо да Винчи" или "Младежта в движение" може също да помогне за подобряване на способността на ЕС да реагира по-добре на търсенето на европейския пазар на труда и да има по-голям потенциал за развитие в тази област. Особено внимание трябва да се съсредоточи върху групите в неравностойно социално положение, които трябва да имат справедлив достъп до професионално образование и обучение.
<SPEAKER ID="258" NAME="Alajos Mészáros" LANGUAGE="HU">
Преходът от образование към работа е структурно предизвикателство за всички служители в целия Европейски съюз. За съжаление, ранната безработица има трайни негативни ефекти. Поради тази причина държавите-членки следва да гарантират, че професионалното образование и обучение е по-добре адаптирано към нуждите на пазара на труда, както и че професионалното образование осигурява на служителите уменията, необходими за заемане на нови, устойчиви работни места, които ще бъдат създадени в бъдещата устойчива икономика. Считам, че ролята на местните правителства, предприемачески партньорства и образователни институции е важна за развитието на изискванията на пазара на труда към професионалното образование и обучение. Възможността за мобилност е важна част от професионалното образование и обучение, но повече трябва да се наблегне на по-добро хармонизиране на различните образователни системи на държавите-членки - включително на взаимното признаване на сертификати и дипломи, с цел да се подобри сътрудничеството и да се подкрепи мобилността. Висококачественото професионално образование и обучение допринасят значително за устойчивото развитие. Трябва да бъдат създадени по-добри възможности за обучение за обучителите, особено на регионално и местно равнище, с оглед осигуряване на ефективността на професионалното образование и системите за обучение, както и ефективен и успешен трансфер на знания. Възможността за обучение в международен контекст е предпоставка за успешен работен живот, която насърчава придобиване на умения по чужд език и повишаване на конкурентоспособността.
<SPEAKER ID="259" NAME="Olga Sehnalová" LANGUAGE="CS">
Сътрудничеството на европейско равнище в областта на професионалното образование е от изключително важно значение за функционирането на единния европейския вътрешен пазар. Висококачественото професионално образование и обучение трябва да отговаря на изискванията на пазара на труда и да създава условия за мобилност на работната сила. Висококвалифицираните и добре образованите хора представляват конкурентно предимство за ЕС и подкрепата за професионалното образование следва да отчита това. Трябва да се съсредоточим върху създаването на тесни връзки с трудовата заетост, а също и върху улесняването на висококачествения трудов стаж като част от професионалното обучение - както у дома, така и в чужбина, в рамките на европейските програми за мобилност. Имаме нужда от по-добра координация на европейско равнище между образователните системи в отделните държави-членки, а след това и сътрудничество относно взаимното признаване на професионалните квалификации. Докладът обхваща тези въпроси и, като докладчик в сянка от комисията по вътрешния пазар и защита на потребителите, аз съм доволна от окончателния му вариант.
<SPEAKER ID="259" NAME="Joanna Katarzyna Skrzydlewska" LANGUAGE="PL">
Приветствам доклада относно европейското сътрудничество в професионалното образование и обучение. Той изтъква изключително важен въпрос, който до момента не е бил обсъждан често, а именно необходимостта националните органи да предприемат действия в сътрудничество с Европейската комисия, за да се предотврати безработицата чрез адаптиране на професионалното обучение към нуждите на пазара на труда. За съжаление, професионалното образование е пренебрегвано през последните години и значението му е намаляло. Ето защо е толкова важно да го популяризираме като ефективен инструмент в борбата срещу безработицата и особено срещу безработицата сред младите жители на Европейския съюз, която е достигнала 21 %. Приоритетите трябва да бъдат чиракуване, създаване на консултантски услуги, които да улесняват работниците в планирането на обучението си в съответствие с нуждите на пазара на работни места, и насърчаване на професионално образование през целия живот. Ето защо призовавам Комисията да извършва постоянен мониторинг на перспективите за възможни промени в пазара на труда на ЕС, така че държавите-членки да могат постоянно да адаптират своите програми за професионално обучение към нуждите на пазара.
<SPEAKER ID="260" NAME="Jutta Steinruck" LANGUAGE="DE">
Приветствам доклада относно европейското сътрудничество в професионалното образование и обучение и бих искала да подчертая колко важно е да се насърчи обучението през целия живот чрез инициативи и програми на европейско равнище с цел да се даде възможност на работниците да имат по-добро бъдеще. В днешно време работниците са оставени да се справят сами с чести и рисковани преходи от едно работно място към друго. Има много видове преход: от обучение, съкращения, стажове или несигурна заетост до заетост на пълен работен ден. Докладът съдържа някои важни точки, включително увеличаване на квотата на жените при работните места, признаване на неформалното обучение и насърчаване на езиците с цел предоставяне на програми за мобилност. Особено доволна съм, че фокусът е поставен върху образованието и обучението за младите хора - нещо, което ще подкрепя активно във водещите инициативи, които следват.
<P>
Преходът от учебното заведение към професионалния живот трябва да бъде възможно най-гладък, и по-специално съобразен с индивидуалните нужди, защото също така трябва да е възможно младите хора с недостатъчно обучение да придобият уменията, необходими, за да могат да заемат квалифицирани работни места и за да имат добри доходи. Социалният произход не трябва да определя образователните възможности на един човек. На младите хора трябва да се окаже помощ и подкрепа за осигуряване на влизане в света на труда. Въпреки това разходите на съвременната политика на пазара на труда не трябва да се поемат от нашите работници.
<SPEAKER ID="260" NAME="Jarosław Leszek Wałęsa" LANGUAGE="PL">
Новите умения и компетентности, придобити от възпитаниците на различните видове образователни институции, имат стратегическо значение за икономическия растеж и откриват нови възможности за хората, като създават основа за устойчиво развитие. Ето защо ние не можем да подценяваме проблема с безработицата, особено сред младите хора. Те са тези, които най-често не получават постоянна работа и са принудени да приемат временна работа, която има ниско ниво на социално осигуряване и липсват перспективи за развитие. Една от целите на стратегията "Европа 2020" е да се намали процентът на преждевременно напусналите училище до максимум 10 % и да се даде възможност на 40 % от младите европейци да завършат висше образование. Законодателният процес следва да се съсредоточи върху улесняване на изпълнението на професионалните стажове и на професионалния опит за младите работници, особено в микро-и малките предприятия, за които е трудно да финансират този вид инициативи. Силен акцент също така трябва да бъде поставен върху премахването на разликите в заплащането на мъжете и жените до 2020 г., тъй като в момента това възлиза на около 18 %. Считам, че двете най-важни инициативи в наднационалния пазар на труда са изготвянето на квалификационната рамка в контекста на Копенхагенския процес и на единната европейска система за трансфер на кредити за професионалното образование и обучение. Струва си също да споменем неформалното обучение, което представлява подценяван допълнителен източник на умения и което оформя характера и чувството за отговорност на човека, и именно поради това трябва да бъде финансирано от ЕС. За да се постигнат тези много важни цели, сътрудничеството между държавите-членки е от жизненоважно значение, както и участието на всички структури, включително на тези на местно и регионално равнище.
