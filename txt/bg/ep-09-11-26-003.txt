<CHAPTER ID="003">
Представяне на годишния доклад на Сметната палата - година 2008 (разискване)
<SPEAKER ID="007" NAME="Председател">
Следващата точка е представяне на годишния доклад на Сметната палата.
<SPEAKER ID="008" NAME="Витор Мануел да Силва Калдейра" LANGUAGE="EN">
Г-н председател, уважаеми членове на Европейския парламент, госпожи и господа, за мен е чест, че имам възможност днес да взема участие във вашето разискване относно Годишния доклад на Европейската сметна палата относно изпълнението на бюджета за финансовата 2008 година, който вече представих пред Вас, г-н председател, и пред комисията по бюджетен контрол на 10 ноември.
<P>
Този годишен доклад съдържа четири основни послания.
<P>
Първо, Сметната палата изразява становище без резерви относно отчетите за втора поредна година. Палатата счита, че годишните отчети представят точно, във всички съществени аспекти, финансовото състояние, резултатите и паричните потоци на Европейския съюз в края на годината. С други думи, окончателният финансов отчет за 2008 г. дава вярна и честна представа, макар че следва да се отдели необходимото внимание за справяне със слабостите в системите на редица генерални дирекции на Комисията.
<P>
По отношение на законосъобразността и редовността на основните транзакции, второто основно послание е, че като цяло през последните години нивото на неправомерност на операциите се понижава, но в някои области остава твърде високо.
<P>
Както през предходни години, за 2008 г. Сметната палата изразява становище без резерви относно приходите и поетите задължения. Картината при плащанията обаче остава разнородна.
<P>
За групата политики "Административни и други разходи" Сметната палата изразява становище без резерви, както през предишните години. Сметната палата изразява становище без резерви и за групата политики "Образование и гражданство", като според оценката на Палатата процентът на грешката се понижава до под 2%. Този резултат се дължи главно на високия дял на авансовите плащания през 2008 г., чиито процент на риск от грешка е по-малък от този на междинните и окончателните плащания. Системите в тази област обаче трябва да се разглеждат като частично ефективни.
<P>
За групата политики "Земеделие и природни ресурси" заключението на Сметната палата е, че с изключение на развитието на селските райони, плащанията във всички съществени аспекти, са законосъобразни и редовни. За първи път Сметната палата изразява становище с резерви, но то не е негативно. Като цяло процентът на грешка за тази група политики е под 2%, т.е. отбелязва понижение в сравнение с предходни години. Недостатъците в системите за надзор и контрол по отношение на развитието на селските райони допринасят съществено за това Сметната палата да оцени системите като цяло като частично ефективни.
<P>
Сметната палата изказва становище с резерви и за групата политики "Икономически и финансови въпроси" поради открити грешки при транзакциите, извършени по Шестата рамкова програма за изследвания и технологично развитие.
<P>
За групите политики "Сближаване", "Изследвания, енергетика и транспорт" и "Външна помощ, развитие и разширяване" Палатата продължава да изразява неблагоприятно становище, като счита, че са засегнати съществено от грешки, макар и в различна степен.
<P>
Групата политики "Сближаване" остава най-сериозно засегната от грешки. Палатата счита, че поне 11% от възстановените през 2008 г. от общо 24,8 млрд. евро за програмния период 2000-2006 г. не е трябвало да бъдат възстановени.
<P>
Комисията заяви, че механизмите за корекция и възстановяване смекчават ефектите от грешките. Палатата обаче счита, че държавите-членки не предоставят достатъчно подробна и надеждна информация относно финансовите корекции в подкрепа на това твърдение. Палатата установи също така случаи, при които държави-членки заменят недопустими разходи, отхвърлени от Комисията, с нови недопустими разходи.
<P>
Що се отнася до програмния период 2007-2013 г., почти всички плащания са предварително финансиране, за което има относително малко условия. Ето защо е прекалено рано да се каже дали измененията в правилата или системите са допринесли за намаляване на процента на грешки. Въпреки това късното одобряване на описанията на системите на държавите-членки, оценките на съответствието и одитните стратегии забавиха изпълнението на бюджета и е възможно да повишат риска системите за контрол да не предотвратят или установят грешки в началната фаза.
<P>
Макар нивото на грешките в групата политики "Изследвания, енергетика и транспорт" да остава високо, оздравителните мерки, предприети от Комисията, допринесоха за понижаването му. Въпреки това правните изисквания остават сложни и системите за контрол продължават да бъдат частично ефективни.
<P>
Плащанията за "Външна помощ, развитие и разширяване" също остават засегнати съществено от грешки, като слабостите в системите за външна помощ и помощ за развитие са предимно на равнище изпълнителни органи и делегации.
<P>
Като цяло процентът на грешка явно намалява, но правните рамки остават сложни и при някои системи за контрол все още има проблеми. Ето защо за допълнителното понижаване на равнището на нередовните плащания ще е необходимо непрекъснато усъвършенстване на системите за надзор и контрол и по целесъобразност опростяване на правилата и нормите.
<P>
Третото ключово послание на годишния доклад е, че препоръките на Палатата от предходни години за подобряване на системите за надзор и контрол продължават да са в сила, тъй като съответните мерки са част от продължителен процес, при който минава време, преди те да могат да се считат за ефективни.
<P>
Справянето с констатираните от Палатата конкретни слабости в области, в които са установени повечето проблеми, част от които току-що очертах, остава приоритет.
<P>
Следва да продължим да отделяме специално внимание на подобряването на механизмите за финансови корекции и възстановяване в очакване на приключването на програмния период 2000-2006 г.
<P>
В допълнение Комисията следва да продължи да наблюдава ефективността на системите и да установи къде може да се постигне повече при съществуващите системи за контрол на разходите или къде би било целесъобразно да се обмисли преразглеждане на съответните програми или схеми.
<P>
На фона на тези преразглеждания законодателните органи и Комисията трябва да се опитат по-скоро да определят ниво на остатъчен риск от нередности, което системата може да достигне, т.е. допустим риск от грешка, отколкото да определят броя на проверките, които следва да се предприемат, както в момента.
<P>
Има граница на понижаване на нивото на нередности обаче, която може да се постигне чрез повишаване на ефективността на системите за надзор и контрол.
<P>
И така стигнах до четвъртото и последно основно послание на този годишен доклад. За да се постигне допълнително и устойчиво понижаване на равнището на нередовни плащания, опростяването трябва да остане приоритет. Областите, в които Палатата установява твърде високо ниво на грешки, са онези, в които има сложни и неясни правни изисквания като например правилата за допустимост. Пример за положени сериозни усилия за опростяване на разходните схеми е областта на земеделието, основната област, в която Палатата установи подобрение.
<P>
Палатата също така е на мнение, че добре обмислените правила и норми, които са лесни за тълкуване и прости за прилагане, не само понижават риска от грешки, но могат също да намалят цената на разходите за упражняване на контрол.
<P>
Въпреки това опростяването трябва да се извършва внимателно, за да се постигне добър баланс между опростяване и определяне на политическите цели, като се избягват нежелани странични ефекти и се извършват разходи само по предназначение.
<P>
Освен това, както беше подчертано и от Палатата, когато се преразглеждат или променят споразуменията за разходите на Европейския съюз опростяването следва да се извършва в унисон с принципите за яснота на целите, реализъм, прозрачност и отчетност. Предложенията, целящи преразглеждане на Финансовия регламент, новата финансова рамка и реформирания бюджет, ще предоставят възможност това да се осъществи по време на мандата на новата Комисия.
<P>
Влизането в сила на Договора от Лисабон ще доведе и до промени в управлението на фондовете на Европейския съюз и добросъвестното им използване, като подсили ролята на Парламента. Тези промени ще имат важни последици за работата на Палатата и следва да спомогнат за засилване на отчетността и прозрачността, като едновременно с това допринесат за изграждането на доверието на гражданите в институциите на Европейския съюз.
<P>
Г-н председател, уважаеми членове на Европейския парламент, във важен етап на обновление за Европейския съюз замислените промени ще предоставят отлична възможност за допълнително подобряване на финансовото му управление. Във време на обновление и реформи обаче е важно да си припомним поуките от миналото. Считам, че Палатата играе жизненоважна роля при подобни обстоятелства, като предоставя доклади и дава становища, в които не само се посочват съществуващите проблеми, но и се отправят препоръки за бъдещето. Ето защо Палатата се надява да продължи да работи съвместно с партньорските институции, за да се оползотворят в най-голяма степен съществуващите възможности за по-нататъшно подобряване на финансовото управление в Европейския съюз.
<SPEAKER ID="009" NAME="Сийм Калас">
заместник-председател на Комисията. - (EN) Г-н председател, Комисията приветства годишния доклад на Палатата за 2008 г. Вече имах възможността да благодаря на Палатата за доброто сътрудничество, на което се радвахме отново тази година. Имахме плодотворен диалог и докладът е много конструктивен.
<P>
Както току-що чухте, г-н Калдейра заяви, че нивото на неправомерност на операциите като цяло се понижава през последните години. Нещата започнаха наистина да се подобряват преди пет години и от 2004 г. "червената зона", в която Палатата констатира повечето грешки, за които показва "червен картон", е намаляла наполовина.
<P>
В доклада за 2008 г. за втора поредна година се изразява напълно категорично становище относно финансовите отчети. Това се дължи на значителните постижения в резултат на цялостната реформа и на преминаването към счетоводство на начислена основа.
<P>
Второ, за първи път земеделието като цяло става "чисто и зелено". Заслугата за това със сигурност може да се припише на значителните усилия за опростяване, положени през последните години. Трето, групата политики, озаглавена "Образование и гражданство" също става зелена.
<P>
Като цяло при изследванията се наблюдава подобрение и Палатата посочва, че нередностите са свързани най-вече с Шестата рамкова програма, което вдъхва надежди, че подобрената и опростена Седма рамкова програма ще доведе до по-добри резултати.
<P>
Отново, както и миналата година, Палатата не установи червена светлина за системите за управление и контрол. Освен това Палатата счита, че с или без резерви всички годишни доклади за дейността, изготвени от службите на Комисията, са приемливо уверение за това, че вътрешните системи за контрол гарантират законосъобразността и редовността на свързаните с отчетите операции. Иначе казано, докладът нагледно представя работата, която трябва да се свърши.
<P>
Сега "червената зона" е около 30% и съответства на разходите за сближаване - единствената област, в която Палатата все още не е установила значителен напредък при нивото на неправомерност. Вероятно това трябваше да се очаква предвид факта, че през 2008 г. Палатата не одитира плащанията, извършени по подобрените системи, създадени за новия програмен период за 2007-2013 г. Във връзка с това Комисията отбелязва, че констатациите на Палатата относно сближаването до голяма степен съвпадат с нашата обща оценка.
<P>
За структурните фондове Комисията изразява резерви през 2008 г., поради недостатъци в системите за контрол на Белгия, Германия, Италия, Испания, България, Обединеното кралство, Франция, Полша и Люксембург. Комисията не се притеснява от прозрачността, когато става дума за това, къде се коренят системните проблеми. Имената на тези държави-членки бяха публикувани още през юни в обобщаващия доклад на Комисията.
<P>
Сметната палата ни припомня също така колко е важно всички държави-членки да предоставят изчерпателна и надеждна информация относно финансовите корекции. Това е необходимо, за да докажем, че многогодишните системи за контрол работят и да смекчим ефектите от установените грешки.
<P>
Палатата препоръчва също Комисията да продължи да полага усилия, за да получи увереност от годишните обобщения на всички държави-членки, както и от доброволни инициативи на някои държави-членки под формата на национални декларации или от Върховните одитни институции.
<P>
Комисията изразява съгласие, че очевидно трябва да можем да разчитаме на качествени данни от страна на държавите-членки. Виждаме подобрения, но с цел ускоряване на процеса обмисляме допълване на правното основание.
<P>
В заключение, Палатата подчертава колко е важно да има ясни цели, прозрачни и лесно разбираеми правила и ефективен надзор. По този начин рискът от грешки и разходите за осъществяване на контрол намаляват. Това обаче не е нещо, което се постига от днес за утре и, разбира се, предстоящите прегледи на бюджета, финансовата рамка и финансовия регламент, предоставят възможност, която не трябва да се пропуска.
<P>
Това, което трябва да направим сега, е да получим по-надеждна увереност от държавите-членки за структурните фондове, като продължим да полагаме усилия за опростяване на правилата. Това ще наложи допълнителни промени в законодателството, регламентиращо различните програми. В момента се провеждат консултации относно преразглеждането на Финансовия регламент и Комисията ще направи предложения през пролетта на 2010 г. Трябва също така заедно да определим приемливо съотношение между разходи и риск - т.нар. "допустим риск от грешка".
<P>
В миналото Европейският парламент активно подкрепяше Комисията в усилията й да получи положителни декларации за достоверност. Сега, когато усилията ни могат да бъдат оценени, се надявам, че все още можем да разчитаме на тази подкрепа, за да продължим напред.
<P>
Процедурата по освобождаване от отговорност във връзка с изпълнението на бюджета за финансовата 2008 година започва през последните дни от мандата на тази Комисия и се очаква да приключи през първите месеци от мандата на следващата. Призовавам ви да бъдем далновидни, независимо от факта, че тази процедура засяга бюджета за миналата година.
<SPEAKER ID="010" NAME="Ingeborg Gräßle" LANGUAGE="DE">
Г-н председател, г-н председател на Сметната палата, уважаеми членове на Комисията, днес е успешен ден за Сметната палата, но също така и за комисията по бюджетен контрол, за Европейската комисия и преди всичко за Вас, г-н Калас. Репутацията Ви е изключително добра, а не много от Вашите колеги биха могли да се похвалят с това.
<P>
През последните години станахме свидетели на безспорно подобрение при управлението на бюджета и финансите, а то се дължи на съветите и консултациите, предоставени от Сметната палата. Ето защо бих искала горещо да благодаря на Сметната палата и да ги поздравя за изготвените доклади, които са много лесно достъпни. Системата на светофара е добро решение, тъй като посредством нея се изпращат ясни послания. Успяхме да получим одобрението на всички, които използват тази система. Бих желала да благодаря също на съответните служби на Комисията за добре свършената работа и за това, че осъзнаха, че трябва да се направи нещо в тези области. Въпреки това 31% от бюджета все още са оцветени в червено. Със сигурност ще се съсредоточим върху това през следващите години.
<P>
Има някои области, които са в по-благоприятна позиция според класификацията на Сметната палата, например външната помощ. Знаем обаче, че външната помощ е в по-добра позиция само защото не е възможно да се контролира бюджетната помощ и защото използването на средства чрез ООН например е заслужило неодобрението на съответния генерален директор, а в доклада не се изразяват дори резерви по този въпрос. Ние ще се съсредоточим върху предстоящата процедура по освобождаване от отговорност във връзка с изпълнението на бюджета за 2008 г. за структурните фондове и външната помощ. Има над 5 000 позиции за външна помощ в делегациите и над 2 000 в генерална дирекция "Външни отношения" и в отдела за помощ за развитие в Брюксел. Ще бъде добре този въпрос да се обсъди с новия член на Комисията, отговарящ за външните отношения.
<P>
При структурните фондове постигнахме добър напредък, като публично порицахме отговорните, но определено все още не сме извървели пътя докрай. Необходимо е проблемите в тази област да се отстраняват още при източника. Споменахте някои от нашите държави-членки и аз считам, че Комисията трябва значително да повиши усилията си по отношение на двете най-нови държави-членки - България и Румъния. В противен случай там ще имаме трайни проблеми. Липсата на стратегия от страна на Комисията за тези две държави предизвиква сериозно безпокойство. Необходима им е по-голяма подкрепа. В противен случай Европейският съюз като общност, основана на принципите на правовата държава, поема риска да престане да съществува.
<P>
Бих искала да ви поздравя и да ви кажа, че можете да разчитате на солидарността и изключително конструктивното сътрудничество на Европейската народна партия (Християндемократи) при процедурата по освобождаване от отговорност във връзка с изпълнението на бюджета.
<P>
(Ръкопляскания)
<SPEAKER ID="011" NAME="Bogusław Liberadzki" LANGUAGE="PL">
Г-н председател, позволете ми подобно на г-жа Gräßle да започна, като засвидетелствам голямото си уважение към г-н Калас и Сметната палата за съществуващото сътрудничество, което на практика означава, че ако погледнем статистиката, виждаме ясно подобрение на управлението на бюджета, отчетността, годишните доклади и оценките с всяка изминала година. Виждаме също положените в тези области усилия, за да се гарантира, че прилаганите от нас бюджетни процедури са подходящи във всяко едно отношение. Второ, виждаме усилията, положени за постигане на съгласие относно области, в които наистина се налага подобрение, както и че впоследствие това е постигнато, като се започне с процедурите и се стигне до управлението, надзора, контрола и формата на окончателния доклад.
<P>
Особено обезпокоени сме за онези области, в които не се наблюдава съществено подобрение. Г-н Калдейра ги спомена в речта си. Бих искал да се върна към две от тях, които ми се струват особено важни. Първата е тази на кохезионните фондове и фондовете, свързани с регионалната политика. От наша гледна точка е изключително важно да получим отговори на два въпроса. Първо, защо не е постигнат напредък по изготвените и обявени от Комисията планове за възстановяване на неправилно изразходваните средства или най-малкото по изясняването на тези ситуации? Второ, беше заявено, че финансовата 2008 г. определено ще бъде по-успешна. Тя обаче беше същата като 2007 г. и следователно тези изявления останаха безрезултатни.
<P>
Имаме въпрос, който бихме искали да зададем при изслушването на членовете на Комисията, а именно, дали предвидените мерки се оказаха подходящи и коректни и валидни ли са все още направените изявления?
<P>
Приветстваме всякакъв вид опростяване, но това не означава да се приемат примитивни разпоредби. Одобряваме формулата за авансови плащания, защото улеснява държавите бенефициери при използването на средствата. В крайна сметка целта беше много ясна - средствата да стигнат до ползвателя, да се реализират очакваните ползи и това да стане навреме. Въпреки това изглежда, че особено през последните две години някои от фондовете са използвани от държави бенефициери за подобряване на текущото им положение относно бюджета, макар и не за изпълнението на дейности в областта, за която е предвидената финансова помощ.
<P>
Ето защо, макар да оценяваме високо посоката, в която се движим, изразяваме известни резерви относно някои области, които с огромно задоволство бихме обсъдили по време на изслушването на членовете на Комисията.
<SPEAKER ID="012" NAME="Luigi de Magistris" LANGUAGE="IT">
Г-н председател, госпожи и господа, бих искал да поздравя и да благодаря на председателя на Сметната палата, с когото работихме ползотворно през този период.
<P>
Като председател на комисията по бюджетен контрол винаги съм твърдял, че ролята на Сметната палата е фундаментална, защото дейността на Палатата е в много чувствителен сектор, който хората от целия Европейски съюз наблюдават критично и с голям интерес, когато става въпрос за прозрачността, точността, законосъобразността на разходите и управлението на публичните фондове.
<P>
Считам, че днес следва още веднъж да се подчертае, че при осъществяване на дейността на Палатата независимостта и автономността й винаги трябва да бъдат гарантирани. Това е от решаващо значение за извършването на правилни оценки и вземането на добри решения. По същия начин искаме от Палатата да даде възможност на Парламента и комисията по бюджетен контрол да вършат работата си възможно най-продуктивно.
<P>
Трябва да намерим подходящия баланс, позволяващ публичните фондове да се изразходват ефективно и ефикасно, тъй като те са предназначени за постигането на важни цели като икономическо развитие и създаване на работни места. Същевременно трябва да има строги наказания за сериозните нередности и грешки, разкрити от Палатата през последната финансова година, като се опитаме да избегнем ненужните формалности и бюрокрация. Както спомена и г-н Калас, Парламентът трябва да положи усилия да открие баланса при допустимия риск от грешка.
<P>
Докладът, който прочетохме с голям интерес, съдържа интересни изводи, но посочва и много сиви зони. Необходимо е да положим усилия, за да постигнем най-добри резултати в тях.
<P>
Както колегите вече също споменаха, основните проблеми са свързани предимно със структурните и кохезионните фондове. Вярно е, че осъществявайки дейността си, Палатата посочва грешките и нередностите по отношение на тези фондове. Един по-задълбочен поглед и анализ на проблемите ще покаже, че зад очертаните грешки има още по-сериозни проблеми, които се виждат от съдебната практика на няколко държави през последните години. Възможно е да има измама, да има заблуда. Визирам конкретно една или две разкрити грешки, като заобикаляне на правилата за обществените поръчки, свръхфактуриране и т.н. Трябва да се опитаме да направим подобрения в тази област.
<P>
Считам, че Комисията трябва да насърчава държавите-членки, които се държат подобаващо, и да наказва и глобява онези държави-членки, които не спазват правилата. Освен това считам, че е много важно ОЛАФ да използва предложенията на Сметната палата като отправна точка и допълнително да подобри работата си, защото това е в интерес на всички. Считам, че единствено посредством сътрудничество между различните институции, а именно Парламента, Сметната палата и ОЛАФ, ще успеем да защитим финансовите интереси на всички граждани на ЕС.
<SPEAKER ID="013" NAME="Bart Staes" LANGUAGE="NL">
Със сигурност днес можем да кажем много положителни неща. За втори пореден път можем да говорим за становище без резерви относно финансовите отчети. Нивото на неправомерните операции намалява. Използваните за онагледяване светлини на светофара, светещи само в червено, постепенно преминават към кехлибарено, жълто и в частност зелено. Всичко това са положителни аспекти.
<P>
Друг положителен аспект е селското стопанство, което наистина будеше безпокойство. Години наред считахме, че Системата за интегрирана администрация и контрол (IACS), осигуряваща общо управление на разходите за селско стопанство, е добра. Видяхме държави-членки като Гърция например, които не успяха да вземат участие в нея. Всичко това явно са неща, развиващи се в правилната посока.
<P>
И все пак съществуват източници на безпокойство. Сред тях са областите на сближаване, научноизследователска и развойна дейност, енергетика, транспорт и една цяла глава за външна помощ, развитие и разширяване. Ето защо според мен трябва да се опитаме да изберем някои от разглежданите днес въпроси, на които да се обърне специално внимание при процедурата по освобождаване от отговорност. Един от тях е сближаването. Бих искал да припомня на Парламента печално известния коментар в параграф 6.17 за разходите по отношение на структурните фондове, Европейския фонд за регионално развитие и Европейския социален фонд, в който се казва, че близо 11% от средствата всъщност не е трябвало да бъдат възстановявани. Според мен трябва да зададем на компетентните членове на Комисията редица въпроси и внимателно да преценим какво е състоянието на нещата.
<P>
Следващият въпрос е този за външната помощ, развитието и разширяването - целият пакет от средства, които насочваме към Организацията на обединените нации. В годишния доклад на Сметната палата отново чета, че, подобно на други организации, достъпът на Сметната палата до финансовите отчети на ООН е ограничен или дори липсва, което всъщност означава, че не може да се упражнява контрол върху насочените към тази организация огромни суми от европейските фондове.
<P>
Третият въпрос, на който трябва да се обърне внимание, е цялата система за съвместно управление. Съгласно посоченото от главния докладчик 80% от всички европейски фондове всъщност се изразходват в рамката за съвместно управление от държавите-членки и Комисията. Сега трябва още веднъж да окажем натиск най-вече върху министрите на финансите на държавите-членки, за да гарантираме, че ще споделят отговорността си и ще излязат с изявление, че са свършили добре работата си, че администрациите им са изразходвали средствата правилно и че този процес е бил контролиран.
<P>
Самият аз съм отговорен за собствените ресурси на комисията по бюджетен контрол. Въпросът за ДДС продължава да буди безпокойство у мен. Публикувахме различни доклади по въпроса, включително по време на предишния парламентарен мандат. Според предварителните оценки общият размер на измамите с ДДС в Европа възлиза на 80-100 млрд. евро. Сметната палата направи редица констатации и по този въпрос. Ето защо бих искал да обърнем особено внимание на този проблем при процедурата по освобождаване от отговорност.
<P>
В заключение бих искал да спомена освобождаването от отговорност за другите институции. Самият аз съм докладчик по процедурата по освобождаване от отговорност на Парламента. Считам, че сред основните въпроси в това отношение следва да бъдат включени процедурите за възлагане на обществени поръчки, където проблемите са очевидни. Накрая, що се отнася до Съвета, по-рано тази седмица разрешихме да бъде освободен от отговорност във връзка с изпълнението на бюджета. Докладът на Сметната палата повдига и някои негативни въпроси, свързани със Съвета. Според мен е необходимо постоянно да се упражнява натиск върху Съвета, за да предостави достъп до финансовите си отчети и да позволи на Парламента надлежно да контролира и този вид ... (ораторът се отдръпва от микрофона).
<SPEAKER ID="014" NAME="Ryszard Czarnecki" LANGUAGE="PL">
Г-н председател, днешното разискване е едно от най-важните в Европейския парламент, защото нашите избиратели, данъкоплатците и гражданите на държавите-членки на ЕС са изключително заинтересовани от прозрачността на операциите на европейските институции и по-конкретно на Европейската комисия. От една страна, това е аргумент в полза на евроскептиците, а от друга, наистина знаем, че през последните години се наблюдават редица нередности в тази област. Ще ви припомня ситуацията от края на 1999 г. и началото на 2000 г., когато Сметната палата публикува унищожителна критика за Европейската комисия, по това време напълно заслужена. Днес сме свидетели на категоричен напредък в тази област, но бих искал да привлека вниманието ви върху важността на това разискване, защото ако искаме да повишим авторитета на Европейския съюз и институциите на ЕС, тези принципи на прозрачност са особено важни. Ако начинът, по който миналата седмица беше избран най-висшият ръководен състав на Европейския съюз, отслабва този авторитет, то разисквания като днешното го възвръщат.
<P>
Бих искал да подчертая, че със сигурност би било добре г-н Калдейра да каже малко повече по един въпрос. Той говори за шест държави, които предоставят информация погрешно, и спомена две големи държави - Полша и Обединеното кралство. Със сигурност имаме право да чуем повече подробности за тези нарушения.
<P>
Искам да подчертая, че авансовите плащания са изключително положителна тенденция, но имат и някои недостатъци, защото всъщност правителствата често изразходват тези средства за предизборни цели.
<SPEAKER ID="015" NAME="Søren Bo Søndergaard" LANGUAGE="DA">
Г-н председател, бих искал да започна, като изразя задоволството си от факта, че очевидно е постигнат напредък по отношение на неправомерните плащания от бюджета на ЕС. Това, разбира се, е нещо хубаво. В същото време обаче, когато става дума за сближаването - областта, която се нарежда на второ място в бюджета, възлизаща на 36,6 млрд. евро през 2008 г., - се наблюдават сериозни проблеми. За обикновените данъкоплатци от Европейския съюз фактът, че най-малко 11% от общата одобрена сума не е трябвало да бъде изплатена, е сериозен проблем. Това е огромен проблем. Как ще обясним, че година след година - и това наистина се случва ежегодно в тази област - в разрез с правилата или може би дори директно чрез измама се изплащат милиарди крони?
<P>
В препоръките си Сметната палата акцентира върху подобряването на механизмите за контрол и опростяването на правилата и това е нещо положително. Стои обаче въпросът, дали повсеместното разхищаване на средства наистина може да бъде ограничено единствено чрез наблюдение и контрол и опростяване на правилата или всъщност сме изправени пред основни структурни недостатъци. Нашата група вярва в солидарността. Подкрепяме преразпределението на средствата от най-богатите към най-бедните региони и държави в и извън Европейския съюз, но, ако прочетете доклада, ще разберете, че стои въпросът, дали ЕС е открил правилния начин да извършва това. Дали може да бъде ефективен начин на работа, при който всяка държава внася средства в дадена система, която след това предоставя субсидии на най-отдалечените участници в отделни държави, като се има предвид фактът, че тези средства се изплащат от най-богатите? Всеки знае, че колкото по-дълга е веригата, толкова по голям е рискът от загуби. Ето защо се нуждаем от задълбочено разискване на въпроса за паричните потоци в Европейския съюз като цяло.
<SPEAKER ID="016" NAME="Marta Andreasen" LANGUAGE="EN">
Г-н председател, съжалявам, че трябва да изразя несъгласие, но като опитен счетоводител не споделям оптимизма на колегите си относно становището на одиторите.
<P>
Годишният доклад на Сметната палата за финансовите отчети за 2008 г. не съдържа данни за значително подобрение. Десет години след като Комисията Сантер подаде оставка и бяха дадени много обещания за реформи, средствата на ЕС остават извън контрол. Одиторите заявяват, че финансовите отчети са честни, но са пропуснали да заявят, че са верни. Наистина е трудно да заявят, че са верни, ако продължават да изразяват безпокойство относно качеството на финансовата информация.
<P>
Докладът разкрива, че десет години след началото на административната реформа Европейската комисия не използва интегрирана счетоводна система, а дирекциите въвеждат транзакциите в собствени локални системи, някои от които дори не са били одобрени от главния счетоводител на Европейската комисия. Освен това, що се отнася до законосъобразността и редовността на разходите на ЕС, одиторите одобряват едва 9% от разходите за финансовата 2008 г., процент, сходен с наблюдаваните преди това. За 43% от бюджета, частта, която се отнася до сближаването, изследванията, енергетиката и транспорта, външната помощ, развитието и разширяването, изразяват "неблагоприятно" становище. За останалите 48% изразяват становище с резерви.
<P>
Подобен доклад би трябвало да предизвика оставките на съвета на одиторите на всяко дружество, както и последващата му ликвидация, но в случая никой не е обезпокоен. Самите одитори заявяват, че дори са установили, че сумата от 1,5 млрд. евро не е трябвало да се изплаща.
<P>
Първият аргумент, който ще чуете, е, че одиторите не казват, че това са измами, а просто грешки. Те ще заявят, че за да има измама, трябва да е налице престъпно намерение и че първо трябва да го докажем и след това да повикаме полиция.
<P>
Вторият аргумент, който ще чуете, е, че правилата са твърде сложни. Твърдят това от години, но правилата не се променят. Трябва ли тогава да виним Европейската комисия за това, че използва сложни правила, които насърчават допускането на грешки?
<P>
Третият аргумент е, че отговорност за грешките трябва да поемат държавите-членки. Да, но в договорите ясно е посочено, че Европейската комисия е отговорна за управлението на средствата на Европейския съюз и всъщност тя е единственият орган, който е оправомощен да прекратява плащания, когато няма достатъчно доказателства, че средствата се изразходват правилно.
<P>
В действителност тези грешки означават, че средствата на данъкоплатците са били използвани неправомерно. Но честно казано, никой не се интересува от това. Това, с което се занимаваме, са просто парите на данъкоплатците. Просто парите на хората, които се опитват да си платят ипотечните кредити и да образоват децата си. Но това не е достатъчно. Освен одитираните от Сметната палата плащания в размер на 116 млрд. евро за 2008 г., други 40 милиарда са излезли от касите на Европейския съюз. Тридесет и пет процента от бюджета сега се крият в сметка от баланса, озаглавена "Префинансиране" и за тях одиторите не могат да кажат на европейските данъкоплатци дали са били изразходвани правилно.
<P>
Тези допълнителни авансови плащания са направени точно в областите, в които Сметната палата установява най-голям брой грешки. До кога Европейският парламент ще позволява неправомерното изразходване на средствата на данъкоплатците?
<SPEAKER ID="017" NAME="Daniël van der Stoep" AFFILIATION="NI">
(NL) Г-н председател, от името на нидерландската Партия на свободата искам да благодаря на председателя на Сметната палата за годишния доклад на институцията за 2008 г.
<P>
В крайна сметка, благодарение на доклада разбрахме, че приблизително 11% от Кохезионния фонд за 2008 г. изобщо не е трябвало да се изразходва. Това са 4 млрд. евро, които са изчезнали. По този въпрос Съветът, Комисията и с малки изключения Парламентът с готовност биха запазили мълчание. Според моята партия това е неморално.
<P>
Искам да чуя какво възнамерява да направи Комисията по въпроса. Как ще гарантира, че тези 4 млрд. евро ще бъдат върнати? Готова ли е например да поиска от държавите, които не е трябвало да изразходват тези средства, да ги върнат обратно и ако отговорът е не, защо?
<P>
Искам също така да чуя от Европейската сметна палата дали в интерес на прозрачността на разходите на Комисията проверяват и всички декларации, подадени от членовете на Европейската комисия. Ако е така, може ли Палатата да изпрати декларациите на Парламента? Ако отговорът е не, нека бъде обоснован. Ще очаквам отговора на Европейската сметна палата.
<SPEAKER ID="018" NAME="Jan Olbrycht" AFFILIATION="PPE">
(PL) Г-н председател, разискването относно вота за одобрение с всяка година става все по-интересно, тъй като членовете на Парламента все повече навлизат в детайли. При това разискване е важно, първо, да установим фактите, второ, да обясним причините за тези факти и, трето, да направим изводи.
<P>
Що се отнася до фактите, за нас като членове на Парламента представлява изключителен интерес да се запознаем с методите, използвани от Сметната палата. Още по-интересно е обаче, че в раздела с резултатите Европейската комисия изразява несъгласие с направените от Сметната палата констатации. По време на разискването бихме искали да изясним различията в становището на Комисията и Сметната палата. Второ, много е важно да се уверим дали става дума за грешки, нередности или престъпления. Ако не правим разлика между тях, картината се размива, обсъждането по въпроса се обърква и не знаем дали трябва да поправим грешките или да се обадим в полицията.
<P>
По отношение на това, как се обясняват причините, искам да насоча вниманието ви към факта, че документът, който стои пред нас, показва, че са налице изключително сериозни нередности в системата за обществените поръчки. Ето защо проблемът не е въпрос единствено на финансови промени, но и на обясняване и опростяване на практиките, свързани с обществените поръчки.
<P>
Последният проблем е свързан със заключенията. Може да има много различни видове заключения. Първо, такива, които се отнасят до методите за контрол, заключения относно отговорността и заключения във връзка с бъдещата политика. Те се правят най-лесно. Много е лесно да направиш извода, че след като средствата се изразходват неправилно, а ние все още имаме съмнения в тази област, тогава най-доброто, което може да се направи, е да се намалят разходите за тази област на политиката. Следва да сме особено внимателни при подобни изводи, тъй като финансовият мониторинг е едно нещо, наблюдението на ефективността на политиката - друго, а решението относно насоките на дейността на ЕС в бъдеще - трето.
<SPEAKER ID="019" NAME="Inés Ayala Sender" AFFILIATION="S&amp;D">
(ES) Г-н председател, първо искам да благодаря на г-н да Силва Калдейра за това, че представи доклада на Сметната палата, който от повод за предизвикване на скандали и еврофобия се превърна в едно наистина конструктивно упражнение с ясни мотивиращи послания относно възможностите за усъвършенстване на работата на европейските институции и държавите-членки, посочващо инструментите, необходими за постигането на тази цел.
<P>
Всичко това се случи, като Сметната палата успя да съхрани нарастващата си взискателност и високия си професионализъм и освен това приложи споменатите от г-н да Силва Калдейра принципи първо към себе си. Самата аз бях член на комисията по бюджетен контрол в критични времена и благодаря за направените от Вас промени, защото те са много полезни за нас.
<P>
Искам да благодаря и на г-н Калас, разбира се, защото внимателно се вслушва в исканията на Европейския парламент, изразени от комисията по бюджетен контрол, а това не е лесна задача. Управлението на системата за контрол отбелязва напредък и се надяваме той да продължи и да се задълбочи.
<P>
Подкрепям направеното по-рано изявление, че е постигната най-добрата декларация за достоверност до момента, и въпреки че за трите тук присъстващи институции - Сметната палата, Комисията и Парламента - това е успех, все още ни предстои да извървим дълъг път.
<P>
Например продължават да ни безпокоят съдържащите се в доклада очевидни противоречия между Сметната палата и Комисията във важна област като бюджетното подпомагане и адаптиране на националните планове за реформа.
<P>
Нещо, което също буди безпокойство тази година, е контролът на третия стълб на Европейския фонд за развитие, а именно съвместното управление с организации. Колегите ми от ООН, Африканския съюз и други организации вече говориха по въпроса. Това са между 6% и 7% от Европейския фонд за развитие и естествено, трябва да се използват или да се открият ефективни формули, с които да се прекрати неприемливата липса на прозрачност.
<P>
Що се отнася до персонала, текучеството отново е много голямо и процентът на временно наетите е изключително висок, а това е знак, че усещането за приемственост, което е толкова важно за този вид програми, се губи. Отсъства също и систематизация на механизмите за контрол - това се дължи на делегациите. В допълнение, както казва Сметната палата, има съществени грешки. В много случаи техният брой не може да се определи и е необходим напредък в тази насока.
<P>
Ние обаче сме обнадеждени от пътя, по който Комисията и Сметната палата са поели, за да постигнат съгласие относно дефиницията за допустим диапазон от грешки, и считаме, че това са усилия в правилната посока.
<SPEAKER ID="020" NAME="Jorgo Chatzimarkakis" AFFILIATION="ALDE">
(DE) Г-н председател, г-н Калас, г-н Калдейра, в представения годишен доклад на Сметната палата относно изпълнението на бюджета на ЕС мога да видя както положителни, така и отрицателни страни. Преди всичко искам да благодаря на Сметната палата за по-ясния, по-смел и политически ориентиран доклад, който е разбираем за нас.
<P>
Сред положителните области е управлението на бюджета като цяло, което в сравнение с последните години бележи подобрение. Освен всичко друго това се дължи на по-доброто управление на средствата в областта на земеделието и природните ресурси, които ни създаваха най-големи притеснения през последните няколко години.
<P>
Г-н Калдейра, за първи път не давате неблагоприятно становище във Ваш доклад и това е добра новина. Докладът подчертава факта, че там, където Европейският съюз сам контролира и се разпорежда със средствата, управлението на бюджета е добро. Друг е въпросът дали е ефективно. По този повод искам да поздравя г-н Калас. Благодарение на Вашия принос и по време на Вашия мандат настъпи това видимо подобрение. Поздравления!
<P>
Сега обаче отговорността за подобряването на системите за контрол е на самите държави-членки. Ако все още има причини да се критикува управлението на бюджета в Европейския съюз, то те, както току-що видяхме, не са на равнище Европейски съюз, а на равнище държави-членки. Там се коренят проблемите. Политиката на сближаване например, която се провежда от държавите-членки и получава близо една трета от средствата, е основната проблемна област. Твърдите, че 11% от средствата са нередовни плащания, а един независим член на Европейския парламент заяви, че това са 4 млрд. евро. Това не е вярно. Средствата, които визирате, са над 2,5 млрд. евро - пари на данъкоплатците, които не е трябвало да бъдат изразходвани. Трябва да заявим това ясно и да въведем ясни механизми за контрол.
<P>
В резултат Европейската комисия трябва да продължи да оказва натиск върху държавите-членки и ние ще Ви подкрепим, г-н Калас. Трябва да провеждаме политика на назоваване и порицаване. Трябва открито да порицаем държавите-членки, които все още проявяват разточителство, и да опишем ситуацията точно.
<P>
Като цяло достигате до извода, че разпоредбите трябва да бъдат опростени. Искаме да изразим подкрепата си за това и да добавим още едно искане. Необходимо е да се отдели повече внимание не само на редовността, но и на ефективността, за да гарантираме, че парите на данъкоплатците се изразходват правилно.
<SPEAKER ID="021" NAME="Reinhard Bütikofer" AFFILIATION="Verts/ALE">
(DE) Г-н председател, госпожи и господа, искам да се спра на глава 7 от доклада на Сметната палата, посветена на научните изследвания, енергетиката и транспорта.
<P>
Преди всичко, искам да изразя огромната си благодарност за задълбочената работа на Сметната палата. Въпреки това от тази глава става ясно, че Сметната палата не би могла да даде висока оценка на тази област в своя годишен доклад. Разходите в нея възлизат на над 9 млрд. евро. Според оценката на Сметната палата процентът на грешка е между 2% и 5%. С други думи, въз основа на това изчисление между 180 и 450 млн. евро са изразходвани неправилно. Заключението на Сметната палата е, че това е "частично ефективно" или по системата за оценяване в училищата в най-добрия случай това е четири минус. Според мен е странно, че Комисията не счита за необходимо да изкаже становище по въпроса. Мълчанието й е повече от красноречиво.
<P>
В препоръката си Сметната палата казва, че Комисията следва да продължи работата си по опростяване на финансовите регламенти. Съгласен съм с това. Компетентната комисия проведе обсъждания по въпроса. Не съм съгласен обаче с факта, че изразявайки становището си относно препоръката на Сметната палата, Комисията я преобръща с главата надолу. Сметната палата заявява, че целта на опростяването на регламентите трябва да е в унисон с целта за ефективен контрол на разходите, което ще бъде достатъчно, за да се гарантира, че средствата се изразходват правилно. Обратно, Комисията твърди, че иска ефективен контрол на разходите и предлага да се въведе допустим риск от грешки, който да се отчита в началото. Това не е разумно управление на парите на данъкоплатците. Комисията следва да преосмисли казаното, а Парламентът следва да подкрепи критичните действия на Сметната палата.
<SPEAKER ID="022" NAME="Kay Swinburne" AFFILIATION="ECR">
(EN) Г-н председател, приветствам доклада на Сметната палата и ясно представения набор от финансови отчети, в които за първи път не се изразява неблагоприятно за Европейския съюз становище по тях, особено след като години наред нарушаваме значително този важен процес. Приветствам също и факта, че е преодоляно положение, при което всяко частно дружество би могло да наруши редица директиви на ЕС.
<P>
Въпреки това искам да се концентрирам върху една област, в която продължават да се наблюдават сериозни слабости, а именно областта на структурните фондове и кохезионните фондове. Макар Комисията да счита за постижение това, че едва 11% от най-голямата част от бюджета - разходите за сближаване - съдържат грешки, считам за шокиращ факта, че Сметната палата е установила, че близо 5 млрд. евро от бюджет от 46 млрд. евро никога не е трябвало да бъдат изплащани.
<P>
Трябва да кажа, че избирателният ми район в Уелс, който вече получи структурни средства от тези 46 млрд. евро, с радост би изразходил и осчетоводил тези допълнителни 5 млрд. евро. Не се е налагало Уелс да връща неправилно изразходвани средства, въпреки че Обединеното кралство не получава добра оценка.
<P>
Грешките изглежда са на равнище институции изпълнители и поради това настоявам Европейският парламент и Комисията да призоват отделните държави-членки да представят подробен одит за получените средства. В Уелс правителството управлява структурните фондове и кохезионните фондове на ЕС посредством различни институции и следователно не би било твърде обременяващо да се извърши официален одит.
<P>
Понастоящем положението обаче е такова, че финансираните от ЕС преди седем години проекти се одитират в момента от Сметната палата. Не съм сигурна какво се постига по този начин. Нужно е финансовите отчети да се одитират ежегодно, като се посочват грешките и се гарантира, че се спазват най-високите стандарти за отчетност.
<P>
Когато става въпрос за парите на данъкоплатците, какъвто е случаят с регионалните бюджети в ЕС, стандартите за отчетност никога не могат да бъдат прекалено високи.
<SPEAKER ID="023" NAME="Cornelis de Jong" AFFILIATION="GUE/NGL">
(NL) Искам накратко да се спра върху средствата, изразходвани от Европейската комисия в областта на външните отношения. Според Сметната палата тук има повече грешки през 2008 г., отколкото през 2007 г., като те са открити във всички области на външната политика.
<P>
Удивително е, че има толкова много грешки, свързани с обществени поръчки за изпълнение на проекти. Комисията следи внимателно процедурите за възлагане на обществени поръчки в държавите-членки и в резултат до мен често достига зов за помощ от представителите ни в общините и провинциите, породен от сложни и неясни процедури.
<P>
Добре е, че има страх от това, Комисията да не тълкува дадени действия като погрешни. И все пак, коя е Комисията, че да наблюдава местните ни органи, ако самата тя непрекъснато допуска грешки при обществени поръчки за собствените си проекти? Какво е личното Ви становище по въпроса, г-н член на Комисията?
<P>
Комисията обича да се представя като 28-я донор. Чудя се дали е ефективна и считам за жалко, че иначе много добрият доклад на Сметната палата не включва подробна информация относно ефективността и че въпросът се повдига твърде рядко в отделни доклади. Възможно ли е в бъдеще да се включи и информация относно ефективността на провежданата политика?
<P>
Например в доклада чета, че по отношение на бюджетната подкрепа липсва достатъчен контрол относно спазването на условията за плащане. С други думи, Комисията дава на държавите огромни средства, без да упражнява достатъчно контрол. И все пак, какви условия всъщност налага Комисията? Също така до каква степен следи дали бюджетната подкрепа наистина допринася за развитието на държавите? Не откривам подобна информация в доклада, но всъщност, предвид използвания подход, не би било възможно да има такава.
<P>
По-общо казано, когато чета как Комисията безгрижно изразходва отпуснатите й средства, наистина си мисля дали не би било по-добре да оставим разходите за развитие в ръцете на самите държави-членки. Ясно е, че Комисията не е обърнала сериозно внимание на препоръките на Сметната палата. Ето защо искам да попитам председателя на Палатата не е ли обезкуражаващо всяка поредна година да установявате, че Комисията не е успяла да въдвори ред?
<SPEAKER ID="024" NAME="Bastiaan Belder" AFFILIATION="EFD">
(NL) За финансовата 2008 година Европейската сметна палата е установила множество грешки по отношение на структурните фондове, регионалното развитие и научноизследователската програма. Това се дължи на факта, че правилата за предоставяне на безвъзмездни средства са прекалено много и твърде сложни.
<P>
Европейската сметна палата правилно подчертава значението на опростяването на правилата. През октомври органите от четири държави-членки предадоха на председателя на Европейската комисия становище за намаляване на натиска на правилата на ЕС. Те препоръчаха да се учреди външна, независима комисия, която да намали натиска на правилата на равнище Европейски съюз. Това е стъпка в правилната посока в контекста на стратегията за по-добро законотворчество. Какво е становището на Европейската комисия по този въпрос?
<P>
Опитите да се подобри финансовото управление обаче не трябва да се ограничат до опростяването на правилата. Необходими са също по-строг надзор и контрол. Ето защо Европейската комисия и държавите-членки трябва да изготвят план за действие. За начало са нужни национални декларации за управление, а впоследствие би следвало да има положителна декларация за достоверност от Европа. Счита ли Европейската сметна палата, че подобен план за действие би бил полезен инструмент за подобряване на финансовото управление? Според мен подобен план за действие би могъл да осигури на финансовото управление така необходимия му политически приоритет. В крайна сметка, г-н председател, госпожи и господа, целта е да се гарантира, че средствата на ЕС се изразходват там където трябва и когато трябва.
<SPEAKER ID="025" NAME="Philip Claeys" AFFILIATION="NI">
(NL) Последният годишен доклад на Европейската сметна палата отново съдържа смущаваща информация относно начина, по който Европейският съюз управлява парите на европейските данъкоплатци. На базата на представителни извадки Сметната палата констатира, че в периода 2000-2006 г. 11% от общата сума от 36,6 млрд. евро, определена за Кохезионния фонд, не е трябвало да се отпускат. Това означава, че над 4 млрд. евро безвъзмездни средства са раздадени неправилно.
<P>
Ако разгледаме положението в Белгия, Сметната палата отново заявява, че голям процент от средствата, изразходвани във Валония - по-конкретно в Ено - са изразходвани неправомерно. Това всъщност потвърждава казаното от един от нашите колеги в Парламента преди последните избори за Европейски парламент, а именно, че безвъзмездните средства не са довели до реализиране на желаните резултати във Валония, особено в сравнение с други европейски региони, както и че не само Валония, но и Европейският съюз носи отговорност за окончателното одобряване на тези проекти.
<P>
Понастоящем повечето финансови преводи се извършват индиректно и преминават през много междинни пунктове. Преодоляването на този проблем трябва да бъде приоритет и в същото време, разбира се, е необходимо да се подобрят съществуващите механизми за контрол.
<SPEAKER ID="026" NAME="Jean-Pierre Audy" AFFILIATION="PPE">
(FR) Г-н председател, г-н председател на Сметната палата, г-н заместник-председател на Комисията, благодаря Ви, г-н Калдейра, за изключително качествения доклад. Благодаря и на Вас, г-н Калас, за свършената работа. Приветстваме новото Ви назначение в Европейската комисия и Ви поздравяваме.
<P>
По отношение на годишните финансови отчети, както и през предходната година, Палатата издаде положителна декларация за достоверност без резерви. Бих искал да поздравя счетоводителя, г-н Таверне, и предшественика му г-н Брайън Грей. Още веднъж подчертавам обаче, че не разбирам отрицателния актив от 47 млрд. евро, който се дължи най-вече на факта, че не осчетоводяваме вземанията си от държавите-членки на база поети задължения за пенсии на персонала. Бих искал да ви припомня, че към 31 декември 2008 г. те възлизат общо на 38 млрд. евро, което представлява увеличение от 4 млрд. евро годишно.
<P>
Що се отнася до свързаните с отчетите операции, г-н Калдейра, бихте ли могли да изясните на Парламента дали Палатата дава положителна или отрицателна декларация за достоверност? Становището на Палатата е изложено в пет параграфа, в които се изброяват становищата на политическите групи и се затруднявам да го разгранича от декларацията за достоверност, предвидена в член 248 от Договора, в който също така се казва, че Палатата може да допълни декларацията със специфични оценки за всяка основна сфера на действие на Общността.
<P>
По отношение на съдържанието, с изключение на разходите за сближаване, констатациите са положителни. Грешките в областта на сближаването са твърде много. Бих искал също така да Ви попитам дали считате, че броят на проучванията (например за социалния фонд те са 49, т.е. хиляди транзакции) е достатъчен, за да изготвите становището си. Основният проблем обаче все още се корени в споделеното управление с държавите-членки и във факта, че прекалено много грешки се дължат на сложната система на европейско финансиране.
<P>
В заключение бих искал да се спра на споделеното управление и системата за одитиране и още веднъж да повторя предложението си националните сметни палати да се включат по-активно в процеса, тъй като според решението на Съвета няма да има национални декларации от правителствата. Член 287, параграф 3 от Договора от Лисабон Ви дава правомощия да изисквате подобни доклади от националните сметни палати, г-н Калдейра. Бих искал да повторя това предложение.
<SPEAKER ID="027" NAME="Jens Geier" AFFILIATION="S&amp;D">
(DE) Г-н председател, г-н Калас, г-н Калдейра, госпожи и господа, преди всичко бих искал да благодаря на Вас, г-н Калдейра, за встъпителното слово и да благодаря на Вас и на членовете на Сметната палата за доклада. Парламентът внимателно ще проучи предоставената от вас информация и ще предприеме съответните действия през следващите месеци. Щастлив съм, че неприемливият преди процент на грешка при общата селскостопанска политика е намалял. След като прочетох доклада на Сметната палата обаче, останах с впечатлението, че една държава-членка, а именно Румъния, е отговорна за по-голяма част от другите нередности. Изглежда в бъдеще трябва да акцентираме върху обучението на персонала и правилното използване на системите за контрол в новите държави-членки - при възможност преди присъединяването им.
<P>
Европейските структурни фондове, които бяха споменати от много от моите колеги, са друга причина за безпокойство. Вярно е, че броят на нередовните плащания се е понижил в сравнение с предходната година, но все още има огромни проблеми при осигуряването на гаранции, че финансирането на помощта се изразходва без нередности. Бих искал да кажа на евроскептиците в Парламента, че говорим за 11% от общите плащания, а не 11% от бюджета. Това са 2,7 млрд. евро, а не 5 млрд. евро. Признавам, че дори 2,7 млрд. евро са прекалено много, но в името на истината трябва да сме коректни.
<P>
Тези нередности се свързват най-вече с извънредните плащания и неправилното изразходване на средствата. Например, ако средствата на Европейския социален фонд (ЕСФ) се използват за изплащане на заплатата на служител от публичната администрация или ако средствата на Европейския фонд за регионално развитие (ЕФРР) се използват за закупуването на парцел за строеж, то отговорните лица явно нямат достатъчно информация за правилното използване на финансирането на помощта или държавите-членки нямат волята или способностите да управляват средствата правилно, или вероятно са налице всички тези фактори.
<P>
Когато преразглеждаме процедурата за подаване на заявления, трябва да въведем ясни, прозрачни и по-разбираеми правила. Държавите-членки трябва да гарантират, че на национално равнище заявленията се разглеждат внимателно.
<P>
Ясно е, че всякакви нередности или разхищения на парите на европейските данъкоплатци са недопустими. Въпреки това едва ли някой, който гледа с непредубедено око на Европейския съюз и на този доклад на Европейската сметна палата би се засегнал. Докладът предлага редица отправни точки за нашата работа, която се състои в това ежедневно да правим Европа по-добра и по-ефективна. На тази база ще приложим процедурата по освобождаване от отговорност за Европейската комисия.
<SPEAKER ID="028" NAME="Gerben-Jan Gerbrandy" AFFILIATION="ALDE">
(NL) Бих искал да благодаря на Сметната палата за изключително ясния годишен доклад и в частност да изкажа благодарност към члена на Комисията Калас за положените от него усилия през последните години. Според мен той с право може да твърди, че е постигнал огромен напредък през това време.
<P>
Искам да поставя акцент върху три аспекта от годишния доклад. Първият е, че най-големите проблеми все още са при държавите-членки. Много от моите колеги вече дадоха примера с регионалната политика, на който аз мога само да наблегна. Ето защо искам да задам следния въпрос на Комисията по отношение на националните декларации, които съществуват в някои държави-членки, а именно: бихте ли могли да направите конкретно предложение, с което тези декларации да станат задължителни за всички държави-членки на Европейския съюз?
<P>
Вторият аспект, на който бих желал да наблегна, е свързан с обема и сложността на европейските правила - друг въпрос, който беше повдигнат от много колеги. Дали не бихме могли да започнем задълбочено разискване за начина, по който искаме да се изразходват нашите средства, и за подходящите за това правила? Считам, че в момента този процес е основан по-скоро на подозрение, отколкото на доверие и в крайна сметка това поражда допълнителни нередности.
<P>
Последният аспект е селското стопанство. Чудесно е, разбира се, че целият сектор на селското стопанство за първи път получава зелена светлина, но не трябва да се хвалим прекалено. Основният проблем тук е свързан с развитието на селските райони и се надявам в следващите години това да бъде областта на политиката в селското стопанство, за която ще предвидим най-голямо разширяване. Важна е не само законосъобразността, но и ефективността, тъй като по отношение на средствата за селско стопанство все още не успяваме да постигнем целите си в областта на околната среда и природата.
<SPEAKER ID="029" NAME="Vicky Ford" AFFILIATION="ECR">
(EN) Г-н председател, управлението на европейските финанси наистина буди голямо безпокойство сред моите избиратели и сред британския народ. В крайна сметка Обединеното кралство се нарежда на второ място по нетен принос в европейския бюджет. Ето защо би било добре, когато обсъждат тези средства, другите държави-членки да си припомнят, че голяма част от тези средства идват от джоба на британските данъкоплатци.
<P>
Ако има нещо, което да влошава отношенията между британците и Брюксел, то това е усещането, че в Европейския съюз към техните пари се подхожда лекомислено. Същото важи и за други държави. Това не е просто разискване на някакъв набор от сметки, а съществена загуба на доверието между представените тук институции и хората от държавите, които представляваме.
<P>
Трябва да вземем предвид становището на одиторите. Да, докладът е по-добър от предишни години, но също както един бизнесмен обмисля внимателно дали да търгува с дадено дружество, за което има одитно становище с резерви, така и нашите съграждани добре ще обмислят взаимоотношенията си с ЕС, когато е налице такова становище.
<P>
Не можем да се преструваме, че одиторите са виновни. Одиторите не изразходват средства, правят го правителствата и бюрокрацията, тук и в родните ни страни, и ние трябва поправим стореното от тях.
<P>
Въпреки това, дори одитно становище без резерви само по себе си не би било достатъчно. Откакто съм навършила 18 години получавам месечно извлечение от банката си. Изчисленията са точни, одитното становище също е без резерви, но самата аз зная, че не винаги съм изразходвала средствата си разумно.
<P>
Ако искаме да заслужим поне частица от уважението на данъкоплатците от родните ни страни, то тогава в това тежко за икономиката време трябва да се отнасяме към парите им с уважение. Посланието ми към политиците във всички държави на ЕС и към тези тук в това безсмислено и скъпоструващо второ седалище в Страсбург е, че трябва да престанем да пилеем парите на данъкоплатците.
<SPEAKER ID="030" NAME="Hans-Peter Martin" AFFILIATION="NI">
(DE) Нуждаем се от революция на демокрацията! Г-н председател, г-н член на Комисията, добре дошли в новия свят на Договора от Лисабон. Той ви дава възможности. В продължение на 11 години следя докладите ви в Парламента, а преди това и в качеството си на журналист, и всички те са твърде сходни. Сега обаче имате възможност да погледнете в бъдещето. Възползвайте се от професионалната компетентност на членовете на Парламента - едва ли сме се събрали в тази зала просто случайно. Виждам г-н Søndergaard и г-н Chatzimarkakis, г-н Staes и от нашата страна моя съратник г-н Ehrenhauser. Преструктурирайте работата на Сметната палата. Вижте как се работи на други места, например в Германия, където е възможно да се оцени ефективността и смислеността на разходите, и в Австрия, и изгответе концепция, може би като част от доклад по инициатива на Парламента, в който да се описва как нещата, които вършите, могат да се вършат много по-добре, за да изпълните наистина вашите задължения.
<SPEAKER ID="031" NAME="Tamás Deutsch" AFFILIATION="PPE">
(HU) Г-н председател, госпожи и господа, според мен ние, членовете на Европейския парламент, дължим на всеки европейски данъкоплатец да следим с необходимото внимание за правилното, оправдано и законосъобразно използване на средствата, събрани от платените от тях данъци в Европейския съюз. Дължим това на всеки един от тях, независимо от неговата националност.
<P>
Колеги, считам, че Европейската сметна палата е свършила задълбочено и професионално работата си при изготвянето на доклада за 2008 г. Ето защо бих искал да благодаря на г-н Калдейра и на всички членове на Сметната палата. Бих желал да изразя благодарност и за подходящото техническо сътрудничество, установено между Европейската сметна палата и комисията по бюджетен контрол на Европейския парламент, посредством което се гарантира, че Парламентът може да осъществява функциите си за наблюдение и контрол по подходящ начин. Поздравления и за заместник-председателя на Комисията г-н Калас за категоричния напредък, който се забелязва през последните няколко години във връзка с дейността на Европейската комисия в областта на финансовото управление.
<P>
В същото време съм съгласен с колегите, които заявиха, че докладът на Сметната палата съдържа не само положителни, но и наистина ужасни и много обезпокоителни факти. Сред онези от тях, които задължително трябва да споменем, е фактът, че Сметната палата е трябвало да обяви, че има 11% грешка при изразходване на кохезионните фондове. Според мен, за да се поправят тези грешки и за да гарантираме, че няма да се повторят, е нужно непременно да се установи кой точно носи отговорност за тези пропуски и кога и къде са допуснати.
<SPEAKER ID="032" NAME="Edit Herczog" AFFILIATION="S&amp;D">
(EN) Г-н председател, когато се срещам с избирателите си често описвам тази институция като компютър, при който хардуерът се осигурява от държавите-членки, Комисията осигурява софтуера, Парламентът вероятно е клавиатурата, посредством която можете да въздействате, а Сметната палата е контролният панел, в смисъл, че осъществяваният от нея контрол наистина играе ролята на контролния панел на компютъра. Никога не си купуваме компютър на базата на това, как изглежда контролният панел, но нито един от компютрите ни не би могъл да работи дълго време без подходяща вътрешна система за контрол.
<P>
Бих желала да поздравя Сметната палата за това, че е подходящият "контролен панел" за тази институция, както и за напредъка, който постига в работата си всяка година, но също така и да напомня, че и ние трябва да свършим работата си в тази насока.
<P>
Това, което научих от докладите на Сметната палата след шест години работа в Парламента, е, че често допускаме грешки и следва да се опитваме да напомняме на колегите си в държавите-членки, какво трябва да направят. За мен обаче най-важното послание е, че с влизането в сила на Договора от Лисабон трябва да намалим усложненията, да предоставим по-добри условия за изразходването на средствата на местно равнище и да отпускаме навреме средства на онези, които са подали заявление за получаването им, независимо дали това са малки и средни предприятия, изследователи или земеделски стопани в родните ни страни.
<P>
Посланието за нас е, че трябва да повишим уменията на местно равнище. Трябва допълнително да ограничим усложненията на европейско равнище. Необходимо е да постигнем по-добро взаимодействие между системите за одитиране в държавите-членки и да работим съвместно с тях в бъдеще.
<P>
Благодаря ви за последните пет години на сътрудничество.
<P>
(Председателят отнема думата на оратора)
<SPEAKER ID="033" NAME="Olle Schmidt" AFFILIATION="ALDE">
(SV) Г-н председател, бих искал да благодаря на Сметната палата за отлично свършената работа, а също и на г-н Калас - радвам се, че ще продължите да работите в Комисията. Няма нищо лошо в това да чуем критичните изказвания на представителите на Обединеното кралство, но от това, което видях в пресата, много британски политици далеч не са били честни по отношение на приходите си. Това, разбира се, не означава, че не можем да постигнем напредък, но предстои да разберем дали наистина положението в държавите-членки е много по-добро от това в ЕС.
<P>
В областите, в които Европейският съюз носи пряка отговорност за бюджета, грешките са незначителни. Слабостите са констатирани при държавите-членки. Разбира се, сумата от 2,7 млрд. евро е огромна. Тя е неразумно голяма и напълно неприемлива. Това е значителен дял от бюджета на ЕС и държавите-членки категорично носят отговорност в това отношение. Както някои колеги вече споменаха, считам, че Комисията трябваше да гарантира, че държавите, които отказват да представят финансовите си отчети и одитни доклади, в крайна сметка ще ги предадат. Като член на Комисията Вие или самата Комисия, разбира се, не знаете какви отговорности ще имате в бъдеще - следва да гарантирате всъщност, че ще успеете да постигнете напредък по този въпрос в съответните държави, за да може да се събира информация и да се следи за това, как се упражнява надзор. Това е изискване на европейските данъкоплатци. Необходими са също по-добри и по-ефективни системи за наблюдение и контрол, които да служат като примери за добри практики.
<P>
В края на изказването си г-н Søndergaard предложи нещо, което все пак би могло да се разглежда като перспектива за развитие, а именно да измислим изцяло нова бюджетна система, която да даде възможност на държавите-членки за по-добър контрол на паричните потоци.
<P>
(Ръкопляскания)
<SPEAKER ID="034" NAME="Esther de Lange" AFFILIATION="PPE">
(NL) Г-н председател, вероятно сте гледали филма "Омагьосан ден", в който един човек се събужда отново и отново в един и същи ден. Макар да съм член на Европейския парламент едва от три години, вече се чувствам като главния герой във филма. Всяка година Сметната палата идва тук и ни казва, че за съжаление, не може да ни предостави декларация за достоверност и всяка година Европейската комисия прави всичко възможно да придаде особено значение на всеки лъч надежда.
<P>
Следва да се отбележи, че има напредък, например в областта на селското стопанство, но основните проблеми остават. Разбира се, можете да увеличите допустимия процент на грешка, както предлага Европейската комисия, но това означава да се променят правилата. Ако играчите не успеят да отбележат точка, треньорът им няма да разшири вратата, а ще се погрижи да играят по-добре. За да стане това, е нужна работа в екип. Всъщност положително становище може да се получи единствено чрез работата в екип на Европейската сметната палата и националните сметни палати и, както вече беше споменато, чрез национални декларации за управление.
<P>
За съжаление, в действителност някои държави все още се отнасят много по-лекомислено към европейските средства, отколкото към своите собствени национални фондове. По-лесно е да пазаруваш с нечия чужда кредитна карта, отколкото със своята. И все пак, ще ви представят сметката, г-н член на Комисията. Ако Вие и Вашият приемник не успеете да се справите с контролните дейности, това ще има неблагоприятни последици не само за бюджетния контрол в Европейския съюз и за Европейската комисия, но и за легитимността на нашата институция и на нашата работа.
<P>
Ето защо Ви уверявам г-н член на Комисията, че Парламентът ще следи отблизо Вашата работа и работата на Вашия приемник по този въпрос.
<SPEAKER ID="035" NAME="Barbara Weiler" AFFILIATION="S&amp;D">
(DE) Г-н председател, г-н член на Комисията, г-н Калдейра, госпожи и господа, първо бих искала да благодаря на г-н Калдейра и на неговия екип. Докладът му ще ни бъде много полезен при разискванията, които ще доведат до освобождаването от отговорност във връзка с изпълнението на бюджета.
<P>
Имам усещането за déjà vu, тъй като доколкото виждам, Съветът отново привлича вниманието с отсъствието си, също както се случи миналата година. Твърде критична съм, защото Съветът като една от основните институции на Общността, не може и не следва да стои встрани от това разискване.
<P>
С право очакваме от всички държави-членки да осигурят контрол и прозрачност, но очакваме това и от нашите собствени институции, а Съветът също е отговорен за това, което се случва или не се случва в държавите-членки.
<P>
Нередностите в бюджетите, разбира се, не засягат бюджета на Съвета така сериозно, както този на сектора на селското стопанство, но въпреки това ще имаме въпроси относно обществените поръчки, закъснелите или просрочени плащания и често срещаното надценяване. Ще обсъждаме тези въпроси със Съвета през следващите няколко седмици.
<P>
Вярно е, че грешките не са измама и че възстановяването на плащания е полезен инструмент. Друг полезен инструмент е назоваването и порицаването на виновните в областта на селскостопанската политика, което даде резултат в Бавария и в останалата част от Германия. Считам, че следва да продължим да използваме този метод, тъй като стана ясно, че засегнатите държави-членки и дружества реагират при прилагането му.
<P>
Очакваме шведското председателство да изрази готовност да обсъдим този въпрос през следващите няколко дни, както и...
<P>
(Председателят отнема думата на оратора)
<SPEAKER ID="036" NAME="Anneli Jäätteenmäki" AFFILIATION="ALDE">
(FI) Г-н председател, г-н Калдейра, г-н член на Комисията, бих желала да благодаря на Европейската сметна палата за чудесно свършената работа в полза на европейския данъкоплатец.
<P>
Във финансовите отчети на Европейския съюз се допуска диапазон на грешка до 2%. Бих казала, че е необходима по-голяма прецизност по отношение на заплатите и другите административни разходи. Не можем да позволим каквато и да било несигурност, когато става дума за тези средства.
<P>
Съществуват обаче други групи разходи, при които изглежда трудно или дори невъзможно да се постигне диапазон на грешка от 2%. Според Сметната палата 11% от общите средства, изразходвани за политиката за сближаване, са суми, които изобщо не е трябвало да бъдат изразходвани. Така беше и предишните две години.
<P>
Тъй като положението е такова, че прагът от 2% не може да бъде достигнат, бих искала да попитам, дали Комисията или Сметната палта не са обмисляли цифрата 2% да бъде променена, за да не се налага всяка година да казваме, че няма начин прагът да се достигне нито през тази, нито през следващата година. В бъдеще ще трябва да сме по-внимателни и по-успешно да оптимизираме разходите при осъществяване на дейността си, отколкото сега, а процедурата за подаване на заявления следва да бъде опростена.
<SPEAKER ID="037" NAME="Czesław Adam Siekierski" AFFILIATION="PPE">
(PL) Г-н председател, анализът на годишния доклад на Сметната палата относно изпълнението на бюджета за финансовата 2008 година ни води до заключението, че положението е по-добро, отколкото през предишните години. Особено удовлетворяващ е фактът, че все по-голяма част от бюджета се управлява правилно. Наблюдаваме изключително отчетливо подобрение при разходите за селско стопанство и развитие на селските райони, които представляват над 40% от бюджета на ЕС. Това е съществена промяна в сравнение с предишните доклади и се дължи на реформата и на опростяването на общата селскостопанска политика. Сега средствата се изплащат на базата на опростени технически изисквания.
<P>
От друга страна, одиторите разкриват някои спорни области, защото установяват, че сред заявленията за получаване на средства, подадени от държавите-членки в областта на политиката за сближаване, 11% съдържат грешки. Подчертавам, че говоря за заявленията. За много хора може би изглежда, че тези неблагоприятни данни са резултат на небрежност от страна на Комисията или държавите-членки. Вероятно в това би могло да има малка доза истина, но аз считам, че проблемът е другаде. Основната причина за този огромен брой недостатъци при финансирането в областта на сближаването и политиката за регионално развитие е наличието на прекалено сложни и комплексни правни разпоредби, което признават и одиторите в своя доклад.
<P>
Приветствам усилията на Сметната палата да задълбочи сътрудничеството с партньорите си в държавите-членки. В заключение бих искал да кажа, че трябва да отделим по-голямо внимание на проблема с образованието и по-добрата информираност на бенефициерите от ЕС и институционалните политики, във връзка с които се провеждат и управляват конкретни програми.
<P>
В заключение, според мен Комисията следва да положи всички усилия преди всичко да опрости финансовите регламенти, като запази основните механизми за наблюдение, с които се предотвратяват злоупотреби. Много често обаче бенефициерите на конкретни европейски фондове се борят с редица регламенти, които не са напълно ясни и практически водят до невъзможност за изготвяне на финансови отчети, които напълно да удовлетворяват изискванията на одиторите. Това следва да се промени и още веднъж подчертавам: опростявайте и информирайте, но също така наблюдавайте.
<SPEAKER ID="038" NAME="Georgios Stavrakakis" AFFILIATION="S&amp;D">
(EL) Г-н председател, и аз бих искал да поздравя Сметната палата за отличната работа, както и Европейската комисия, и да кажа, че съм изключително доволен, защото виждам, че положението като цяло се е подобрило. Искам да акцентирам и на факта, че за първи път разходите за селско стопанство не са в "червено". По принцип нещата се развиват добре, но все още има проблеми с разходите за политиката за сближаване, което вече беше споменато от няколко уважавани колеги. Аз обаче съм оптимист.
<P>
Трябва да отчитаме и добрите новини. Системата за възстановяване на средства на ЕС работи. През 2008 г. са възстановени 1,6 млрд. евро, други са в процес на възстановяване, което е доказателство, че системата функционира добре. Процентът на разкритите измами е много нисък и се свежда само до няколко изолирани случая. Проблеми има в няколко държави-членки и това е показателно за добрата работа на системата като цяло и знак, че целите на политиката за сближаване се постигат.
<P>
В дългосрочен план системата за съвместно управление трябва да бъде преразгледана и голяма част от окончателната отговорност да бъде прехвърлена на държавите-членки, допринасяйки по този начин за опростяването на правилата. В член 310 от Договора от Лисабон е предвидена разпоредба, въз основа на която се допуска сътрудничество между Европейския съюз и държавите-членки при изпълнението на бюджета, за разлика от съществуващата до момента изключителна отговорност на Комисията.
<P>
В заключение искам да отбележа, че посланието на Сметната палата за необходимостта от опростяване на правилата достигна до Съвета и Комисията и аз, честно казано, се надявам, че промените...
<P>
(Председателят отнема думата на оратора)
<SPEAKER ID="039" NAME="Lambert van Nistelrooij" AFFILIATION="PPE">
(NL) Докладът за 2008 г. още веднъж дава основание за задълбочен анализ и действия, включително от страна на Европейския парламент. Благодаря ви за този доклад. Този подход на сътрудничество доведе до очевидни подобрения през последните години.
<P>
Въпреки това като координатор на групата на Европейската народна партия (Християндемократи), бих искал да отправя няколко бележки по-специално в областта на регионалната политика. Вярно ли е, че грешката от 11% при регионалната политика се дължи на три държави-членки и как това се отнася към вашите прогнози? Вярно ли е, че повечето пропуски са установени при процедурите за възлагане на обществени поръчки? Вярно ли е, че е било прекалено рано да се отразят подобренията при разходите съгласно новия, приложим в момента регламент за структурните фондове за периода 2007-2013 г.? Както знаете, през изминалата година бяха направени много подобрения. Ако е така, и с оглед на тези промени, подобренията в съществуващото законодателство, можем да продължим да работим в духа на положителната тенденция към подобрения в периода до 2013 г.
<P>
Важно е също така тези подобрения в транспонирането на европейското законодателство да се прилагат много по-категорично към правилата за възлагане на обществени поръчки, така че да има подобрения по отношение на правомощията, за да се преодоляват трудностите, и по отношение на прилагането във всички държави-членки. Все пак има сериозни проблеми във взаимоотношенията на европейско и национално равнище. Ето защо трябва да назоваваме засегнатите държави.
<P>
Едва тогава тези 11% ще могат да се променят и от неприемливата червена област ще преминат в жълтата и най-накрая в зелената. Избрани сме от гражданите, за да постигаме по-добри резултати и да внесем повече яснота в тази област. Радвам се, че имаме възможност да обсъдим направените във вашия доклад предложения за опростяване,.
<SPEAKER ID="040" NAME="Christel Schaldemose" AFFILIATION="S&amp;D">
(DA) Г-н председател, искрени благодарности на Сметната палата за разумния и полезен доклад. Слушайки разискването днес, си припомних една датска поговорка, в която се говори за това, дали чашата е наполовина пълна или наполовина празна. С други думи, това е въпрос на гледна точка - дали човек е песимист или оптимист. Струва ми се, че може би тук днес има твърде много хора, които са прекалени оптимисти. Членът на Комисията също е твърде оптимистично настроен. Аз просто не считам, че този резултат е достатъчно добър. Ако датски министър на финансите носеше отговорност за този бюджет, за който може да се каже, че липсват грешки при усвояването на по-малко от половината средства и само 47% от него са зелени, въпросният министър всъщност би останал без работа.
<P>
Считам, че е твърде жалко, че все още има толкова много неща, които трябва да бъдат направени, и че всичко се случва с такива бавни темпове. Съзнавам, че е трудно и че правилата може да бъдат много сложни. Разбирам също така, че е постигнат напредък, но това не е достатъчно. Ако погледнем с какви темпове се увеличава зелената част от бюджета, ще видим, че всичко се случва прекалено бавно. Призовавам Комисията да поеме своята отговорност. Вие разполагате с необходимите инструменти и трябва да реагирате по-бързо.
<SPEAKER ID="041" NAME="Monika Hohlmeier" AFFILIATION="PPE">
(DE) Г-н председател, госпожи и господа, до този момент акцентът беше поставян върху Кохезионния фонд и това е оправдано, предвид размера на бюджета за тази област. Аз обаче бих искала да насоча вниманието ви към една област, в която през изминалата година бяха изразходвани само 2,7 млрд. евро, но създаде значителни проблеми.
<P>
Европейската сметна палата, на която сега искам горещо да благодаря, почти е създала шедьовър, тъй като е успяла да въведе прозрачност при фрагментираната администрация в областта на помощта за развитие и да установи точно проблемите, които се повтарят непрекъснато. Не бих отишла токова далеч, че да твърдя, че тази област няма универсален принцип и прозрачни структури, но тя наистина изпитва сериозни проблеми.
<P>
Напредък се наблюдава например при плащанията за проекти, но въпреки това някои от тях все още не могат да бъдат одитирани поради липса на отчетни документи. Да не говорим за това, че в някои случаи такива изобщо не са представяни, както и че няма възможности за извършване на последващи одити. Темата за бюджетната помощ отново включва конкретни проблеми, защото е невъзможно средствата да бъдат проследени и да се установи за какво са били използвани. Според мен следва внимателно да обмислим възможността да интегрираме най-накрая Европейския фонд за развитие (ЕФР) в общия бюджет за целите на прозрачността, проследяването и осъществяването на контрол. Това ще ни предостави възможност да комбинираме и координираме Европейския фонд за развитие с други области, като например помощ за развитие, външна политика, политика за съседство и други политики в същата област, за да можем да добием пълна и ясна представа. Това е моето предложение.
<SPEAKER ID="042" NAME="Andrea Cozzolino" AFFILIATION="S&amp;D">
(IT) Г-н председател, госпожи и господа, както вече беше споменато, докладът на Европейската сметна палата за 2008 г. преди всичко ни запознава с някои положителни новини. Процентът на разходите на ЕС, за който е характерно високо равнище на неправомерни операции, се понижава до 31% през 2008 г. в сравнение с 60% през 2005 г. Това е съществено постижение и е знак за положителен подход, който трябва да продължим да следваме.
<P>
Що се отнася до структурните фондове, и по-конкретно до политиките за сближаване, продължават да съществуват проблеми и трудности. Считам, че следва да съсредоточим вниманието си върху тези области през следващите месеци и години.
<P>
Във връзка със структурните фондове, когато се прави сравнение с анализите на Сметната палата за периода 2000-2006 г., се вижда, че системите за управление и наблюдение и контрол за периода 2007-2013 г. предвиждат по-строги разпоредби и гарантират по-голяма надеждност и прозрачност по отношение на разходите, както и по-добра отчетност от страна на държавите-членки.
<P>
Сметната палата категорично подчертава необходимостта от допълнително опростяване. Ето защо още много работа трябва да бъде свършена за по-нататъшното опростяване на правилата.
<P>
Качеството на икономическия растеж и прозрачността при използването на ресурсите на Общността са две цели на една и съща битка, която се налага да водим. Считам, че за това е нужно също да направим разискванията, засягащи нашите институции и преди всичко гражданите, по-достъпни за широката общественост.
<P>
Политиките за сближаване, структурните фондове и регионалните политики са и ще останат съществени елементи от европейския проект. Те изпълниха със съдържание основните ценности на Европейския съюз. Необходимо е да работим съвместно, за да гарантираме ефективността и прозрачността в бъдеще.
<SPEAKER ID="043" NAME="Mairead McGuinness" AFFILIATION="PPE">
(EN) Г-н председател, благодаря на Сметната палата, по-конкретно за това, че тази сутрин ни запозна със съдържанието на един огромен доклад по много достъпен начин, като ни представи добрите страни и слабостите. За щастие, нямаше ужасяващи констатации, тъй като в известна степен сме се отърсили от най-лошите аспекти на счетоводните си практики.
<P>
Бих искала да се съсредоточа по-специално върху селското стопанство, което буквално беше изключено от това разискване, поради полученото почти "чисто" свидетелство. Правя това, защото искам да ви предупредя, че в бъдеще отново може да се сблъскаме с подобен проблем.
<P>
Би било добре тази сутрин да не забравяме, че подобрението при селското стопанство се дължи преди всичко на факта, че до голяма степен отслабихме зависимостта на плащанията от производството. Извършваме плащанията директно към активни земеделски стопани и производители и така вероятността от грешки намалява значително.
<P>
С помощта на инструмента за модулиране обаче сега вземаме тези средства и ги използваме в областта на развитието на селските райони, за която беше изразено сериозно безпокойство, а оттук и моята забележка за подобен проблем в бъдеще.
<P>
Безпокои ме също така и въпросът как ще се отчитаме по въпроси като управлението на водните ресурси, изменението на климата и биологичното разнообразие. Помислете си колко сложни биха били правилата в тези области - което е в реда на нещата предвид факта, че се изразходват публични средства - и трудностите и разходите за спазването на тези конкретни правила.
<P>
Разглеждаме прегледа на изпълнението на бюджета на Европейския съюз благодарение на бившия министър-председател на Великобритания Тони Блеър, чието правителство няма особено чисто досие, когато става дума за собствените му финансови отчети.
<P>
Отново при този преглед ще разглеждаме изразходването на средствата в области, за които Сметната палата очевидно изразява безпокойство, по-конкретно областта на научноизследователската дейност и иновациите. Ето защо трябва да бъдем много внимателни, за да не разрушим постигнатото до момента с това, което предстои да направим.
<SPEAKER ID="044" NAME="Peter Jahr" AFFILIATION="PPE">
(DE) Г-н председател, госпожи и господа, когато бях ученик учителите често казваха: "Доверието е хубаво нещо, но контролът още по-хубаво."
<P>
(Ораторът се съгласява да отговори на въпрос на друг член на Парламента в съответствие с член 149, параграф 8 от Правилника за дейността)
<SPEAKER ID="045" NAME="Ingeborg Gräßle" AFFILIATION="PPE">
(DE) Г-н председател, бих искала да Ви попитам дали сте забелязали, че по време на това важно разискване г-н Martin, който ни даде множество съвети, влезе в залата в 10,00 ч., изказа се в 10,09 ч. и напусна залата в 10,12 ч.
<SPEAKER ID="046" NAME="Peter Jahr" AFFILIATION="PPE">
(DE) Току-що ми припомнихте две важни правила от детството ми. Веднъж ми казаха: "Не прекъсвай човек, когато говори. Ако задаваш въпрос, то поне изчакай отговора." Съгласно този принцип щеше да бъде добре г-н Martin да остане в Парламента, за да проследи разискването. Това е моето становище.
<P>
Предложените от Сметната палата подобрения и механизми за контрол имат огромен принос за по-ефективното и по-икономично изразходване на средствата на Европейския съюз. Като член на Европейския парламент, който се интересува от селско стопанство, аз съм изключително доволен, че е дадена положителна оценка за начина, по който са изразходвани средствата в областта на селското стопанство и че като цяло не са установени значителни нередности. Това обаче е средното равнище за областта и в това е проблемът. Както се казва в селскостопанските среди, макар и средната дълбочина на езерото да била половин метър, кравата все пак се удавила. С други думи, когато всичко е правилно като цяло и преобладаващият брой държави могат да прилагат административните разпоредби правилно, тогава трябва да се справим с държавите, които не се придържат към правилата - с "лошите момчета". В този смисъл е важно те да бъдат публично порицани. Г-н председател, моля Ви не се отказвайте. Можете да бъдете по-конкретен и ще получите подкрепата на Парламента.
<P>
Положението при процента на грешката в областта "развитие на селските райони" е твърде различно. Макар процентът на грешка да е по-нисък в сравнение с предишната година, той все още е значително по-висок, отколкото този за разходите за селско стопанство. Тук обаче трябва да отбележа, че повечето от установените проблеми се дължат на неправилно прилагане и липса на разбиране на сложните разпоредби на ЕС. Това не означава непременно, че средствата са прахосани. Трябва да работим заедно, за да променим и подобрим регламентите на ЕС, за да улесним прилагането им от страна на държавите-членки.
<SPEAKER ID="048" NAME="Sophie Briard Auconie" AFFILIATION="PPE">
(FR) Г-жо председател, госпожи и господа, заключението в доклада на Сметната палата за 2008 г. гласи, че като цяло се наблюдава подобрение по отношение на законосъобразността и редовността на бюджетните транзакции на Европейския съюз. Въпреки това в него се казва, че разходите, свързани с политиката за сближаване все още са проблемна област, тъй като тук са установени повечето грешки.
<P>
Наличните средства за политиката за сближаване са приблизително една трета от европейския бюджет. Това е една от основните политики с най-символично значение за европейската интеграция и принципа на солидарност, залегнал в основата й.
<P>
Именно поради това трябва да сме взискателни и да гарантираме, че процедурите се прилагат правилно. Необходимо е обаче да отчетем специфичните характеристики на политиката за сближаване, която до голяма степен е децентрализирана и следователно се управлява от регионалните органи в държавите-членки. Наблюдаваните от Сметната палата грешки не са резултат от опити за измама от страна на ръководителите на проекти, а се дължат на сложните изисквания за допустимост.
<P>
Следователно според мен решението не е в това да правим процедурите по-тромави, а да ги опростим, както на общностно равнище, така и в държавите-членки. На равнище Общност мерките за опростяване вече се обсъждат в Съвета и в Парламента. На национално равнище аз лично участвам в работата по опростяване на процедурите във Франция в тясно сътрудничество с избраните представители и местните лица, отговорни за вземането на решения.
<P>
В това време на икономически спад би било особено жалко, ако бъде затруднен достъпът до европейско финансиране за ръководителите на проекти, които са все повече.
<SPEAKER ID="049" NAME="Ville Itälä" AFFILIATION="PPE">
(FI) Г-жо председател, разискваме важен въпрос и преди всичко бих желал да кажа, че се наблюдава значителен напредък при управлението на бюджета. Проблеми обаче съществуват и ми се иска да спомена някои от тях.
<P>
Първият е политиката на институциите по отношение на сградите и имуществото. Когато изготвях бюджета за 2008 г. за Парламента и другите институции забелязах, че нещата в тази област не са съвсем наред. Надявам се, че ще започнем цялостно разследване на въпроса, защо цената, платена за имоти и сгради на институциите е по-висока от средната пазарна цена. Когато проучването приключи, ще знаем дали има нещо съмнително или напротив - всичко е наред.
<P>
Вторият проблем, към който искам да привлека вниманието ви, е ситуацията с Румъния и България - нещо, което вече беше споменато. Знаем какви са проблемите и за да ги решим, трябва да намерим начини да помогнем на Румъния и България. Това е и политически въпрос. В крайна сметка, какъв е смисълът от разширяването, ако приемаме за членки държави, които не могат да организират адекватно управлението на собствените си бюджети?
<P>
Третият проблем, по-конкретно, се отнася до външните действия, свързани с Организацията на обединените нации, макар че при всички случаи трябва да можем да извършваме проверки, за да гарантираме, че обществеността е запозната, че всичко е наред.
<P>
Повече от всичко обаче трябва да осъзнаем, че броят на областите без грешка е нараснал и за това трябва да благодарим на члена на ЕК Калас и на Европейската сметна палата, които свършиха отлична работа.
<P>
(Ръкопляскания)
<SPEAKER ID="050" NAME="Seán Kelly" AFFILIATION="PPE">
(EN) Г-жо председател, имам един обикновен въпрос. Беше заявено, че много от случаите, в които правилата не са спазени, са следствие от липсата на разбиране на процедурите и регламентите.
<P>
Приемате ли, че това е така? Ако отговорът е да, какъв е процентът на нарушенията, които се дължат на тази нещастна случайност, а не на умишлено нарушаване на правилата?
<SPEAKER ID="051" NAME="Ивайло Калфин" AFFILIATION="S&amp;D">
Най-напред бих искал да поздравя и председателя на Европейската сметна палата за доклада, който представят, и комисаря, г-н Kallas за очевидно много подобрената работа на Европейската комисия по отношение на изразходване на европейските фондове. Идвайки от България, аз съм свидетел, че Комисията е изключително строга по отношение на фондовете и действията й определено имат ефект. Бих искал да повдигна един въпрос, свързан с това, че това е последният доклад на Европейската сметна палата по досегашните договори. Следващият доклад следващата година ще бъде вече на основата на Лисабонския договор и там има редица въпроси, които са поставени и на които все още няма достатъчно изяснен отговор, включително по отношение на формирането на бюджета и на процедурите за изразходване на бюджета. Аз мисля, че всички институции, включително Европейския парламент, заедно със Съвета, Европейската комисия, разбира се, с активното участие на Европейската сметна палата, би трябвало да направят всичко възможно, така че тези въпроси да намерят отговор и да мислим в една посока по тях.
<SPEAKER ID="052" NAME="Jean-Pierre Audy" AFFILIATION="PPE">
(FR) Г-жо председател, няма да взема думата по процедурата с вдигане на ръка. Просто искам да кажа, че съм разочарован от факта, че местата на представителите на Съвета са безнадеждно празни. Съветът е бюджетен орган, а ние отбелязваме също, че имаме много проблеми в държавите-членки. Исках да изразя съжалението си, г-жо председател.
<SPEAKER ID="053" NAME="Bart Staes" AFFILIATION="Verts/ALE">
(NL) Присъствах на цялото разискване. Един от основните въпроси, които чух, и несъмнено ще поискам г-н Калдейра внимателно да обясни това, е какво е положението с тези 11% по политиката за сближаване, които не е трябвало да бъдат изплатени? Бяха дадени различни обяснения по време на разискването. Някои споменаха 4 млрд. евро, други 2 млрд. евро и т.н. Считам за изключително важно като начало на процедурата по освобождаване от отговорност, да ни обясните ясно и недвусмислено за какво става дума наистина. Бих искал също така да изкажа специални благодарности на члена на ЕК Калас за свършената от него работа през последните години. Считам, че комисията по бюджетен контрол винаги е оценявала сътрудничеството си с Вас като много конструктивно. Не винаги сме били на едно мнение, но вероятно скоро ще получите нов мандат в новата Комисия, нов пост, и аз Ви желая успех.
<SPEAKER ID="054" NAME="Председател">
Бих искала да кажа на г-н Martin, че видях, че иска думата за лично изказване и ще му я дам, но в съответствие с Правилника за дейността ще направя това в края на разискването след Комисията.
<SPEAKER ID="055" NAME="Edit Herczog" AFFILIATION="S&amp;D">
(HU) Г-жо председател, напълно съм съгласна с г-н Audy. Отсъствието на Съвета прави впечатление, както и това на лидерите на политическите партии. Като заместник-председател на групата на Прогресивния алианс на социалистите и демократите в Европейския парламент мисля, че председателите на останалите групи също не считат разискването за важно. Отсъствието на Съвета обаче е най-осезаемо.
<SPEAKER ID="056" NAME="Витор Мануел да Силва Калдейра" LANGUAGE="FR">
Г-жо председател, преди всичко бих искал да благодаря на всички членове на Европейския парламент, които се изказаха. Техните коментари със сигурност ще бъдат високо оценени от служителите в Сметната палата, участвали в изготвянето на представения днес доклад.
<P>
В отреденото ми време в такова разгорещено и интересно разискване е малко трудно да отговоря на всички въпроси, отправени директно към мен. Първо, бих искал да отговоря на въпроса на г-н de Jong, който ме попита, дали не съм обезкуражен от факта, че в качеството си на председател на Сметната палата не съм в позиция да дам положителна декларация за достоверност. Като одитор бих му отговорил, че ще се чувствам щастлив да дам такова становище, когато настъпи моментът, но работата на одиторите не е да са доволни от становищата, които дават. Одиторите трябва да имат солидни основания за становищата си, почиващи на реални доказателства.
<P>
За да бъда съвсем честен, като одитор предпочитам да давам становища като това, което дадохме тази година. Няма да кажа на г-н Audy дали това е положително или отрицателно становище, но е реалистично становище, което очертава областите, в които е постигнат напредък. Видяхме, че има рязък спад при броя на грешките в някои области, по-специално при селското стопанство, но има и много области, на които е нужно да обърнем по-сериозно внимание. Поради това, вместо да бъда песимистично или оптимистично настроен, като одитор предпочитам да бъда реалист.
<P>
Мисля, че по този начин посланието ни за бъдещите перспективи ще бъде разбрано. Няколко членове на Европейския парламент попитаха какво може да се направи, за да решим тези проблеми. Сметната палата даде своя принос в доклада и при предишни доклади, като подчерта, че препоръките й във връзка с подобряване на системите за надзор и контрол в държавите-членки са важни, както и като заяви по отношение на Комисията, че е също толкова важно да опростим регулаторната рамка, което означава да не правим нещата по-сложни, отколкото е необходимо. Не можем да преминем от етап, в който искаме да направим всичко и да контролираме всичко, а за това е нужен допълнителен контрол, към етап, при който няма никакъв надзор. Иначе казано, няма да можем да намерим подходящия баланс за постигане на целите на провежданите от нас политики.
<P>
Няколко от вас споменаха, че в доклада не се говори за това, колко ефективно са изразходвани средствата. Дали няколкото грешки и нередности са попречили на изпълнението на проектите? Очевидно в докладите си Сметната палта трябва да изразява становище относно финансовите отчети, а то явно е положително, както и за свързаните с отчетите операции, т.е. дали операциите са в съответствие с правилата, които трябва да бъдат следвани.
<P>
Сметната палата обаче ви предоставя също така, на вас и по-специално на компетентните парламентарни комисии, на комисията по бюджетен контрол, всички наши доклади, свързани с ефективността на политиките, както и информация за това, дали в различните области средствата се използват правилно. Надявам се, че в тези доклади ще откриете важна информация за това, какво би могло да се подобри при тези политики. Както е посочено в нашия доклад обаче, и аз подчертах това в изказването си, важно е да се възползваме от възможността, която реформата на финансовия регламент и новата рамка на финансовата перспектива предлагат за в бъдеще, както и от възможностите, които ни предоставя бюджетната реформа, за да преосмислим някои основни въпроси.
<P>
Позволете ми да приключа, г-жо председател, като кажа, че методологията ни е в съответствие с международните одиторски стандарти. Считаме, че използваните от нас представителни извадки са подходящи за изготвянето на заключенията ни. Г-н Audy попита дали представителните извадки са достатъчно големи. Отговорът е да. Очевидно, ако имахме повече ресурси, вероятно можехме да свършим повече работа, но нашите ресурси са ограничени и от нас се очаква внимателно да ги управляваме.
<P>
В заключение бих искал да кажа нещо и за ролята, която Сметната палата и сметните палати в държавите-членки биха могли да играят в бъдеще. Винаги работим съвместно със сметните палати в държавите-членки и с националните одитори, като се радваме на добро сътрудничество и взаимно доверие. Този подход е залегнал в Договора и е потвърден от Договора от Лисабон, и следвайки го, ние правим всичко възможно, за да гарантираме, че в една или друга степен придаваме добавена стойност към ролята на външното финансиране в Европейския съюз.
<P>
Това бяха кратките ми заключителни бележки, г-жо председател, тъй като не бих искал да отнемам твърде много от вашето време.
<P>
(Ръкопляскания)
<SPEAKER ID="057" NAME="Сийм Калас" LANGUAGE="EN">
Г-жо председател, благодаря за това разискване и за добрите думи за Комисията. Искам да кажа две неща, свързани с изминалата 2008 г. и последните няколко години. Първо, беше подчертано нещо много важно - прозрачността. Искам да ви припомня, че заедно постигнахме голям напредък. Сега цялата информация за бенефициерите на средства на ЕС е публична и това е една от основните промени за този период.
<P>
Вторият факт от миналото е, че обсъждахме колко много средства са изгубени и, наред с другото, как трябва да ги възстановим. Бих искал да ви илюстрирам това с конкретни данни от един много сложен дял. Това е приложение VI от нашия обобщителен доклад и "обобщение на отказите от събиране на установените вземания", което всъщност означава, че средства в определен размер са напълно и безвъзвратно загубени. В обобщителния доклад за 2008 г. тези средства възлизат на 18 380 363,22 евро, което е под 0,01% от бюджета на ЕС, и те са загубени. Обсъдихме всички тези милиарди, които не са били управлявани правилно в структурните фондове, но в крайна сметка част от тях е възстановена. Процесът не е идеален и трябва да работим усилено, но понякога грешките се поправят. Това е дълъг процес и трябва да се отнесем много сериозно към него.
<P>
А сега да погледнем към бъдещето. В най-близко бъдеще ще започнем обсъждане на новия Финансов регламент и новите бюджетни перспективи. Много неща са свързани с този процес. Националните декларации и участието на държавите-членки се нуждаят от по-солидно правно основание. Несъмнено, можем да продължим напред с опростяването, обсъждано толкова много и толкова пъти в Парламента. Както г-н Калдейра вече спомена, целите са определени от над 500 програми, приети от Комисията, Парламента и Съвета. Всяка от тях има собствено правно основание, собствени цели и всичко трябва да бъде добре премерено, включително средствата, които се изразходват в съответствие с тези цели. Това е въпрос от ключово значение.
<P>
На последната пленарна сесия, когато обсъждахме освобождаването от отговорност във връзка с изпълнението на бюджета за 2007 г. беше споделена идеята да се намали броят на програмите и да имаме по-големи проекти и по-мащабни програми, на които може много по-лесно да се прави обзор. Това е важен въпрос и, както един от вас спомена, в случая с развитието на селските райони не може да се измерват целите, особено във външните дейности, където те са по-скоро политически, и да се каже, че са постигнати. Въпросът е ключов, но е част от рамката за бъдещото обсъждане на финансовите разпоредби.
<P>
По отношение на диалога, чието значение бе подчертано, трябва да кажа, че се опитахме да дадем всичко от себе си, за да постигнем добър диалог с Парламента, с комисията по бюджетен контрол и със Сметната палата. Самият аз обичам да обсъждам всичко с хора с различни възгледи, различно отношение и различна преценка. Това е нещо нормално. Това, което не харесвам, е, че някои хора целенасочено и постоянно използват неверни факти. В такъв случай диалог не би могло да има. Възможно е да имате различна преценка, различно тълкуване и различни възгледи, но фактите трябва да бъдат достоверни. Наистина се надявам този принцип да се спазва при съвместния ни диалог в бъдеще.
<P>
(Ръкопляскания)
<SPEAKER ID="058" NAME="Председател">
Г-н Martin, бихте ли желали да вземете думата в края на разискването?
<SPEAKER ID="059" NAME="Hans-Peter Martin" AFFILIATION="NI">
(DE) Г-жо председател, съжалявам, че трябва да се възползвам от възможността да направя лично изказване, за която според дневния ред имам три минути, но няма да са ми необходими толкова.
<P>
В изказването си заложих на много конструктивен подход и при разискването посочих какво би могло да се направи на тази нова база. За да достигна до тази оценка, проследих проведеното тази сутрин разискване отблизо. Бях в залата много по-рано от посочения от моята колега час, напуснах я по-късно и отново съм тук. Според мен е много жалко, че г-жа Gräßle явно изпитва необходимост да отправя лични нападки, което наистина е непочтено. Иска ми се да бъде по-конструктивна и да виждаме по-малко некоректни истории, разказани от нея в германския вестник "Билд Цайтунг". Бих предпочел да чуя градивни предложения за това, как можем да се справим със ситуацията и как да дадем възможност на Сметната палата да направи това. Освен това е много жалко, че самата г-жа Gräßle е човекът, който ненужно затруднява работата на независимите членове на Парламента, дискриминира ни и затруднява достъпа ни до информация, не ни дава възможност да работим със служители и счита, че е уместно да ни напада с неверни факти. Има какво да учите за демокрацията, г-жо Gräßle.
<SPEAKER ID="060" NAME="Председател">
Ще спрем на това място. Разискването приключи.
<P>
Писмени изявления (член 149)
<SPEAKER ID="061" NAME="Elisabeth Köstinger  " LANGUAGE="DE">
Вярно е, че все още съществуват значителни недостатъци в някои области, по-специално при политиката за сближаване, но понижаването на процента на грешка в областта на селското стопанство и природните ресурси под 2% ми дава основания да гледам по-оптимистично към бъдещето. Предвид факта, че по-голямата част от разходите на Европейския съюз са в тази област, сравнително ниският процент на грешка (2%) може да се разглежда като задоволителен. В бъдеще следва да съсредоточим всичките си усилия в две области. Първата е сътрудничеството между Комисията и държавите-членки. Целта е да се установят неточните и неверни данни в различните области, в които се изразходват средства, и да се поправят грешките. Втората област включва усъвършенстване на методите за изплащане на средствата на ЕС на държавите-членки и за възстановяването на тези средства.
<SPEAKER ID="062" NAME="Véronique Mathieu  " LANGUAGE="FR">
Бих желала да поздравя Сметната палта за годишния доклад относно изпълнението на бюджета на ЕС за финансовата 2008 година. Искам да ви обърна внимание на параграфа, посветен на агенциите на Европейския съюз, в който Сметната палата казва, че е дала становище без резерви за всички одитирани агенции, с изключение на Европейския полицейски колеж.
<P>
На този етап е добре да си припомним, че се сблъскахме с подобна ситуация при процедурата по освобождаване от отговорност във връзка с изпълнението на бюджета за 2007 г. Сметната палата публикува доклад, съдържащ декларация за достоверност с резерви относно финансовите отчети и свързаните с тях операции на Европейския полицейски колеж (CEPOL), в която се посочваше, че бюджетни кредити са били използвани, за да се финансират лични разходи. Докладчикът, а по-късно и комисията по бюджетен контрол поискаха освобождаването от отговорност на Европейския полицейски колеж да бъде отложено. При проведеното по време на пленарното заседание от 23 април 2009 г. гласуване предложението беше отхвърлено с 226 гласа "за" и 230 "против" с масивната мобилизация на групата на социалистите в Европейския парламент и на групата на Зелените/Европейски свободен алианс.
<P>
Пред вид факта, че днес Сметната палата ни запозна с други проблеми, свързани с Европейския полицейски колеж, важно e да признаем грешката, която очевидно допуснахме, когато го освободихме от отговорност през април, като гласувахме срещу становището на докладчика и на компетентната комисия.
