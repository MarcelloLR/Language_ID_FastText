<CHAPTER ID="019">
Спешното въвеждане на автономни търговски преференции по отношение на Пакистан (разискване) 
<SPEAKER ID="096" NAME="Председател">
Следващата точка е докладът на Vital Moreira, от името на комисията по международна търговия, относно предложението за регламент на Европейския парламент и на Съвета относно спешното въвеждане на автономни търговски преференции по отношение на Пакистан - C7-0322/2010 -.
<SPEAKER ID="097" NAME="Vital Moreira" LANGUAGE="PT">
Г-жо председател, всъщност настоящият доклад не е написан от мен. Аз съм докладчик по стечение на обстоятелствата: явих се в последната минута, след като първоначалният докладчик прекрати работа по доклада. Поради това, като председател на комисията, продължих работата в съответствие с Правилника за дейността. Освен че съм докладчик по стечение на обстоятелствата, работех и с неохота, тъй като истината е, че не гласувах за доклада и имам сериозни възражения. Независимо от това, нещата са такива, каквито са, и на мен се пада отговорността да приема смело възложените ми задължения.
<P>
Както знаете, настоящият доклад относно предоставените на Пакистан извънредни търговски преференции, се основава на решение на Европейския съвет, който даде мандат на Комисията да изготви предложение до Парламента и Съвета. Тъй като става въпрос за извънредни преференции, които не са съвместими с правилото на Световната търговска организация (СТО) за положителна или отрицателна недискриминация, преди предоставянето на тези търговски преференции е необходимо да се получи освобождаване от задължения, предоставено от СТО. Въпреки всичко Комисията внесе предложението в Парламента и комисията по международна търговия, чийто председател съм, реши да се проведе разискване и гласуване по доклада, чийто докладчик съм по стечение на обстоятелствата. В тази зала ви представяме резултата от гласуването.
<P>
Г-жо председател, госпожи и господа, въпросът се оказа доста спорен в парламентарната комисия по международна търговия по отношение на това дали - и това беше претекст за предложението на Комисията - следва да използваме търговските преференции като средство за спешна помощ за дадена страна, както и по отношение на срока на тези търговски преференции и удължаването му, и, накрая, по отношение на условията, които следва да се наложат на бенефициера, който в конкретния случай е Пакистан.
<P>
Въпреки че мнозинството от членовете на комисията гласуваха в подкрепа на предложението на Комисията за предоставяне на тези извънредни преференции на Пакистан, всъщност комисията по международна търговия гласува редица изменения, целящи ограничаване на въздействието на предоставените на Пакистан търговски преференции, включително, наред с другото, приемането на защитна клауза, в случай че вносът от Пакистан се увеличи твърде много поради намаляване или премахване на търговските мита. Други изменения се отнасят например до изискванията Пакистан да не създава или да премахне ограниченията, които е въвел върху стоките за износ.
<P>
В заключение, важно е да се вземе под внимание, че нашите усилия биха могли да се окажат напразни, ако не бъде предоставено освобождаване от задължения от страна на СТО; понастоящем не знаем кога или дали то ще бъде предоставено. Във всеки случай, дори и да се окаже, че усилията ни са били напразни, това ще бъде поне отлична възможност да обсъдим колко е чувствително да се използват търговски преференции като средство за политическа отплата на дадена страна и какви са границите при такова използване.
<P>
Следователно рискуваме да създадем опасни прецеденти или още по-лошо, да използваме за политически цели търговските преференции, при което следва да се спазват критерии, които са доста по-обективни и по-малко дискреционни и зависещи от контекста, отколкото в настоящия случай.
<SPEAKER ID="098" NAME="Нели Крус" LANGUAGE="EN">
Г-жо председател, днес обсъждаме законодателно предложение за спешно въвеждане на автономни търговски преференции по отношение на Пакистан. Предложението беше внесено от Комисията по изричното искане на Европейския съвет непосредствено след наводненията, които сполетяха Пакистан миналото лято и нанесоха опустошителни щети на страната и нейния народ.
<P>
Бих искала да благодаря на докладчика и комисията по международна търговия за усърдната им работа и подкрепа на предложението. Предложението на Комисията има за цел въвеждането на едностранно и временно преустановяване на прилагането на вносни мита за 75 продукта, предназначени за износ от Пакистан. В резултат на търговските преференции ще се либерализира около една четвърт от пакистанския внос за ЕС, а срокът на действие на тези преференции е 2 години, с възможност за удължаване с още една година.
<P>
Европейският съюз съзнава, че подобни търговски отстъпки, особено в чувствителни сектори като текстилния, биха могли да окажат въздействие върху промишлеността на ЕС и поради това гарантирахме поддържането на равновесие между потребностите на Пакистан и интересите на нашата промишленост и на други страни доставчици.
<P>
Броят на подбраните продукти е ограничен. Определихме таван на либерализирането на много чувствителни продукти, като срокът на либерализацията ще е ограничен. Междувременно поискахме също така Световната търговска организация да ни предостави освобождаване от прилагането на правилата на СТО, за да можем да приложим предложените мерки. Както знаете, все още обсъждаме този въпрос с останалите членове на СТО и се надяваме скоро да намерим решение.
<P>
Вероятно образите на загубили прехраната си хора вече са заличени от съзнанието на много от нас, но не следва да забравяме огромните щети от опустошителните наводнения по отношение на хуманитарните нужди и икономическата разруха. Тези търговски мерки не са самостоятелни, а се добавят към значителната хуманитарна помощ и помощта за развитие в размер на 480 милиона евро, която ЕС предостави на Пакистан. За устойчивото възстановяване на икономиката на Пакистан обаче от съществено значение са мащабните търговски мерки, които следва да са част от отговора в средносрочен план на тези безпрецедентни природни бедствия. Ето защо се надявам, че Парламентът ще подкрепи предложението.
<P>
Нека сега се спра на някои от предложените изменения. Няма да разгледам всички подробно, а ще наблегна върху най-важните от тях. Знам, че в някои изменения за предоставянето на автономни търговски преференции се поставя изискване Пакистан да спазва някои основни принципи. Разбирам загрижеността, която може да съществува в това отношение. Знаете, че въпросът за правата на човека е неразделен елемент от дългосрочните ни отношения с Пакистан. Въпреки това предвид временния характер на освобождаването от задължения с цел справяне със спешната ситуация Комисията счита, че поставянето на такива условия не би било целесъобразно.
<P>
Диалогът ни по правата на човека в контекста на Споразумението за партньорство и сътрудничество с Пакистан е подходящият форум, където се поставят такива въпроси за обсъждане с Пакистан и за намиране на устойчиви решения. По отношение на разпоредбите, които биха задължили Пакистан да се въздържа от запазване, въвеждане или повишаване на мита или такси с равностоен ефект или други ограничения или забрана върху износа или вноса на някои продукти, считам, че тези условия сериозно биха подкопали предоставянето на преференции и са в разрез с духа и целта на нашия регламент. Нещо повече, не можем да забраним на Пакистан посредством регламента да прилага мерки, които произтичат от международните му задължения.
<P>
От друга страна, бихме могли да се съгласим с въвеждането на механизъм за налагане на ограничения на безмитния внос за пакистански тарифни квоти, когато обемът на вноса на либерализирани продукти надхвърли определени равнища. Съгласна съм също така, че преференциите следва да бъдат премахнати за продукт, който причинява или има опасност да причини сериозни затруднения за производител от Съюза на подобни или пряко конкурентни продукти, както е установено от проведено от Комисията разследване. Бихме се съгласили освен това с въвеждането на механизми за митническо наблюдение на вноса, попадащ в приложното поле на настоящия регламент, свързано с представяне на тримесечен доклад. Механизмът за предварително наблюдение обаче би създал ненужна тежест по отношение на изискванията за разрешителни на администрациите.
<P>
Накрая, отбелязвам, че има искания за ограничаване на срока на търговските преференции на една година от датата на влизане в действие на освобождаването от задължения. Считам, че това би било много проблематично.
<P>
Комисията първоначално беше предложила прилагането на извънредни мерки за срок от три години. В компромисното си предложение, в което беше отразено искането за освобождаване от задължения от страна на СТО, Съветът намали продължителността до две години с възможност за удължаване с още една. Въпреки това допълнителното намаляване на срока до една година би подкопало предимствата на мярката, свързана с автономните търговски преференции, като биха станали безсмислени.
<P>
Нека също така да отбележа, че постигнатият в Съвета на 10 ноември компромис се основава на прилагането на тарифни квоти по отношение на седем продукта от категорията текстил и облекла, а не на пълно либерализиране. Този компромис стана основата на последвалото искане за освобождаване от задължения от страна на СТО. Това обаче не е отразено в измененията на Европейския парламент и след консултацията с членове на МТО би могло да се наложи да се приложат тарифни квоти по отношение на още няколко продукта.
<P>
Ако освобождаването бъде получено, то би представлявало максималните преференции, които ЕС би могъл да предостави на Пакистан при тези условия и вследствие на това регламентът трябва да отразява съдържанието на освобождаването на СТО, след като бъде договорено в СТО. Позволете ми също да ви уверя, че Комисията ще провежда годишна оценка на въздействието върху предоставените на Пакистан автономни търговски преференции и ще я представя на Парламента и Съвета, а това е още една причина да не се намалява срокът на прилагането на този инструмент.
<P>
Благодаря на Европейския парламент за сътрудничеството му по този чувствителен въпрос. Комисията е готова да работи в тясно сътрудничество с Парламента, за да бъде прието настоящото предложение и да се покаже на практика решимостта на ЕС да действа отговорно спрямо нуждаещи се страни.
<SPEAKER ID="100" NAME="Cristian Dan Preda" LANGUAGE="RO">
Г-н председател, считам, че моментът е подходящ да обсъдим доклада на г-н Moreira. Защо? Защото понастоящем очакваме решение относно освобождаването от задължения, което Европейския съюз поиска от Световната търговска организация във връзка с обсъжданата в момента тема.
<P>
Личното ми мнение е, че във връзка с това е важно да изпратим ясно послание на останалите търговски партньори на Европейския съюз. Съюзът трябва да продължи да допълва спешната хуманитарна помощ, която предостави щедро на Пакистан на първоначален етап, с търговски мерки, целящи устойчиво възстановяване на пакистанската икономика. Дипломатическите консултации със Световната търговска организация определено изискват време, тъй като трябва да бъде взета под внимание загрижеността на търговските партньори на Съюза. Изходът от консултациите понастоящем е несигурен. Въпреки това, както ни напомнят последните събития, за нас е ясно, че се нуждаем от стабилен и благоденстващ Пакистан, който няма да тръгне по хлъзгавия наклон на екстремизма и ще може да участва като партньор в антитерористичните усилия.
<P>
Като докладчик по становището на комисията по външни работи бих искал да благодаря на колегите от комисията по международна търговия за това, че приеха основните въпроси, които разработихме в становището ни. Тук бих искал да подчертая два от тези въпроси. Първият, който може би е най-важният за комисията по външни работи и беше също споменат от члена на Комисията, е изискването обвързаността на спазването на правата на човека, включително на основни норми на правото на труд, да не се отделя от предоставянето на търговски преференции. Считам, че имаме различни мнения по този въпрос. Правата на човека са ключов аспект на споразумението между ЕС и Пакистан и поради това предложените автономни търговски преференции трябва да зависят от зачитането на правата на човека в тази страна. От друга страна, Комисията не е извършила предварително цялостна оценка на въздействието на предложените мерки. Считам, че тези мерки ще имат значително въздействие по-специално върху населението на Пакистан и бюджетните ресурси на страната.
<SPEAKER ID="101" NAME="Daniel Caspary" LANGUAGE="DE">
Г-н председател, госпожи и господа, почти девет месеца след бедствените наводнения положението в Пакистан е лошо и пакистанският народ се нуждае от нашата помощ. Ето защо беше правилно и уместно Европейският съюз да предприеме действия и да подготви много бързо пакет с финансова помощ в размер на няколко милиона евро, като е важно тази помощ да достигне на практика до местната общност.
<P>
Още от самото начало не бях особено доволен от изготвеното под натиска на Съвета предложение на Комисията за използването на инструменти на външната търговия с цел предоставяне на краткосрочна помощ на Пакистан. В комисията поставих многократно този въпрос и поисках по-специално лицето, отговорно за външната търговия на Европейския съюз, а именно върховният представител, да дойде в комисията или в Парламента и да обясни защо външната търговия следва да се използва, за да се направи този принос, да ни представи подробно цялостната стратегия на Европейската комисия и да я постави в общ контекст, като по този начин би могъл да ни убеди, че наистина има смисъл, ще го кажа отново - да се позволи на външната търговия да направи краткосрочен принос в това отношение.
<P>
Много съм благодарен, че г-н David и останалите колеги успяха да подготвят пакета, който получи подкрепата на мнозинството от членовете на комисията. В това отношение, искам да подчертая специално, че бихме искали срокът да бъде ограничен. Това е единственото решение, което ще ни позволи да избегнем погрешно насочване на средствата.
<P>
Какво е обаче положението в момента в Пакистан? Въпреки че Бен Ладен вече не е част от уравнението, остава въпросът, който възникна неотдавна, а именно до каква степен представители на пакистанското правителство са знаели кой се укрива в страната им. Много колеги, включително някои от моята група, не са доволни от този факт. Освен това все още не знаем как останалите страни от СТО ще реагират и дали в крайна сметка ще дадат съгласието си. Следователно би било целесъобразно, когато утре гласуваме измененията, да не провеждаме окончателното гласуване, а да върнем въпроса в комисията, за да можем да видим какъв ще бъде резултатът от разговорите със СТО и дали в крайна сметка има смисъл да даваме съгласието си за този пакет.
<SPEAKER ID="102" NAME="Gianluca Susta" LANGUAGE="IT">
Г-н председател, г-жо член на Комисията, госпожи и господа, съвсем откровено, не разбираме защо повечето членове на комисията по международна търговия настояваха толкова упорито да бъде предложен въпросът за обсъждане, само за да поискат след това да бъде върнат в комисията - искане, което отхвърляме. И двете решения са неправилни; поради времевите ограничения обаче, наред с други причини, възнамерявам да се спра единствено на основния въпрос, но само след като изразя пълната си подкрепа за изказването на г-н Moreira.
<P>
В този сложен свят, в който природните и предизвикани от човека бедствия се случват непрекъснато и са многобройни, ще създадем опасен прецедент, ако превърнем всяка извънредна хуманитарна ситуация в преразглеждане на търговската политика. Това е хлъзгав терен, който би довел до сериозен дисбаланс и оттук - до несправедливо третиране на най-бедните страни. Всъщност тези страни могат да се възползват от предимствата на търговската политика, която не трябва да замества сътрудничеството за развитие, само чрез балансирани, постоянни и обективни правила.
<P>
Знаем, че целевата помощ за Пакистан няма да бъде използвана за оказване на помощ на пострадалите от наводненията преди почти една година хора. Също толкова сигурни сме, че европейският текстилен сектор основно, ако не изключително, ще плати цената за тази хуманитарна подкрепа. Не можем да приемем това несправедливо отклонение от правилата на търговската политика, тъй като съзнаваме необходимостта да се вземат под внимание и други фактори в нашето обсъждане.
<P>
Всички знаем, че освен засвидетелстването на солидарност със засегнатото от наводненията население на Пакистан, в основата на решението за подкрепа на усилията на Пакистан в борбата му с тероризма лежи друга основна причина за предоставяне на помощ. Появилите се през последните дни сиви зони между пакистанските власти и Ал Кайда, както и самата афера с Бен Ладен показват колко ненадеждна е страната. Считам, че трябва да насочим вниманието си върху тези факти, както и върху значимите проблеми с правата на човека, които възникнаха неотдавна.
<SPEAKER ID="103" NAME="Niccolò Rinaldi" LANGUAGE="IT">
Г-н председател, г-жо член на Комисията, госпожи и господа, има нещо погрешно в това да провеждаме разискване през май 2011 г. за природно бедствие, настъпило през лятото на 2010 г., бедствие, което остави 12 милиона души без дом и разруши 20 % от територията на страната.
<P>
Не подкрепям позицията на социалистите, изложена току-що от г-н Susta. Това се дължи отчасти на нашата нерешителност, поради която все още си напрягаме умовете, за да определим кои инструменти можем да приемем с цел да помогнем активно на Пакистан и освен че не сме удовлетворени от това, че не сме изпълнили задачата, съзнаваме и че се нуждаем от външнотърговски подход, който да е по-зрял в политическо и хуманитарно отношение: търговската политика трябва да стане един от инструментите за подпомагане на хора, изпаднали в затруднение.
<P>
Признавам, че Комисията е действала бързо и ефективно, като е предложила пакет с мерки, които очевидно трябва да обсъдим и отново да балансираме, за да не наказваме европейски сектор, който вече беше поставен на изпитание от кризата. Благодарение на извършената от комисията по международна търговия работа, включително и съдържащата се в някои изменения, от които групата на Алианса на либералите и демократите за Европа подкрепя изменение 37: предприятията също могат да поискат прилагането на защитната клауза. Изглежда обаче, че Пакистан преживява трудни времена и че твърде много хора не изпълняват отговорностите си.
<P>
Настояваме Индия да промени отношението си и да смекчи отрицателната си позиция в Световната търговска организация (СТО), като ясен сигнал за добри съседски отношения. Истината е, че между тези две държави отношенията са трудни поради атентатите в Мумбай и незадоволителното сътрудничество от страна на Пакистан за идентифицирането и залавянето на извършителите на атентатите. Все пак тази ситуация би могла да сложи край на лошите навици в лошите междусъседски отношения.
<P>
Искаме от пакистанските власти още нещо, а именно да бъдат по-решителни, за да разгледат този проблем от двустранна гледна точка на отношенията си с Индия. На проведените неотдавна двустранни срещи беше постигнат много малък напредък, може би поради гордостта на пакистанците. Очевидно дипломацията на крикета, върху която наблягат членове на пакистанския парламент, с които се срещнах преди две седмици, не дава желаните резултати до момента.
<P>
Накрая, искаме най-вече от СТО, както направихме по време на проведената неотдавна Междупарламентарна асамблея в Женева, да приеме бързо механизми, чрез които международните търговски правила да реагират бързо на извънредни ситуации в дадена страна, засегната от непредвидени бедствия. Въпросът за намаляването на митата може да приключи безрезултатно, но може и да постави началото на нова ера в търговските отношения.
<SPEAKER ID="104" NAME="Sajjad Karim" LANGUAGE="EN">
Г-н председател, това беше най-тежкото природно бедствие, сполетяло досега Пакистан. Ние, и аз съм горд да кажа това, реагирахме бързо. Членът на Комисията, г-жа Георгиева, беше на място и, когато се срещнах с министър-председателя Syed Yousaf Raza Gillani, можах, разбира се, да обсъдя с него реакцията на ЕС.
<P>
Едно нещо беше абсолютно ясно. Трябваше да мислим творчески. Трябваше да предложим решение за предоставяне на помощ. Отговорът беше не само помощ, но и търговия като краткосрочна мярка за оказване на съдействие.
<P>
Доволен съм, че комисията одобри доклада след пространни разисквания. Знам от колеги в комисията, че е извършена сериозна работа, за да се направи опит и да се предложи нещо, което да е приемливо. Но се опасявам, че някои от измененията, споменати от Комисията, се отдалечават от духа на намеренията ни и начина, по който първоначално реагирахме.
<P>
На равнище на СТО има възражения срещу предложението на ЕС. От една страна, Индия казва, че това не следва да е част от ССТ между ЕС и Индия. Съгласен съм. Не трябва да има връзка. Това е правилният подход. Същевременно обаче тя иска директно от Пакистан облекчения в търговията. Има противоречие в подхода й. Искам това да бъде преосмислено.
<P>
Считам, че тази зала следва да приеме позицията на Комисията. Имаме гаранция за годишни оценки на въздействието.
<P>
Колегите ми изразяват загрижеността си относно сигурността, но пред вас стои човек, който едва оцеля по време на атентатите в Мумбай и казвам на тези колеги: не е моментът да обръщате гръб на Пакистан. На карта е заложено доверието на ЕС. Подкрепете предложението на Комисията.
<SPEAKER ID="105" NAME="Keith Taylor" LANGUAGE="EN">
Г-н председател, като много други в тази зала и аз споделям загрижеността и съчувствието към хората, пострадали от ужасните наводнения в Пакистан. Направих това тогава и го правя и сега. Но когато липсва политическа воля, се намесват корпоративни интереси и СТО протака решението си, това, което виждам пред нас, са препоръки, които разводняват първоначалните предложения, изготвени от Комисията в кратък срок.
<P>
Вече беше споменат краткият срок на прилагането на търговските преференции, който беше намален от три на една година. Пакистан не може да запази или увеличава мита или такси за срока на действие на търговските преференции. Нещо повече, предлага се да се изготвя не само годишен доклад за едногодишна програма, но и тримесечни доклади за прилагането и изпълнението на мерките. Това води до огромна бюрокрация, която ще приключи само след една година.
<P>
Така че категорично одобрявам предложението, което е изменение 43, да върнем доклада в комисиите, за да можем да предложим нещо, което наистина ще осигури помощта, която искаме да предоставим на Пакистан. Накрая, считам, че това наистина подчертава острата необходимост да видим как работи СТО и да я превърнем в истински демократичен орган, чийто процедури са прозрачни, а членовете му са отговорни.
<SPEAKER ID="106" NAME="Helmut Scholz" LANGUAGE="DE">
Г-н председател, г-жо член на Комисията, госпожи и господа, измина почти година, откакто народът на Пакистан беше сполетян от опустошителни наводнения. Всички имаме много тесни връзки с хората от тази засегната от бедствието страна.
<P>
Скандалното в случая е фактът, че преговорите в СТО все още се протакат и това е достатъчно, за да стане ясно, че тази форма на търговско улеснение не е подходяща да се използва като мярка за предоставяне на спешна помощ. Моята група многократно призова Комисията да предложи план "Б", за да помогнем на пакистанския народ да възстанови страната си бързо и трайно. Въпреки това не беше предложено алтернативно решение. Може би Комисията просто няма идеи или не може да действа, тъй като чувства, че съпротивата в Европейския съвет я възпрепятства - нещо, което й е добре познато. В противен случай би изглеждало, че трудните преговори в СТО се използват като извинение за липсата на действия.
<P>
Вие знаехте, както и ние, че тези преговори, още преди да са започнали, ще бъдат трудни, а вероятно сте знаели това и когато някои от министрите на външните работи на Германия и на други държави-членки Ви изпратиха на тази мисия. В крайна сметка търговското улеснение в областта на текстила, кожените изделия и етанола, които сега искате да предложите на Пакистан, ще подкопае статуса в Общата система за преференции (GSP+), който страни като Бангладеш постигнаха и настина, за разлика от Пакистан, го постигнаха посредством ратифицирането на важни конвенции с ООН и МОТ за правата на работниците и опазването на околната среда. Именно този преимуществен статус дава възможност на Бангладеш да внася първични продукти от Пакистан, да ги преработва и след това да ги изнася за Европа. Не е чудно, че сега тази страна проявява съпротива.
<P>
Въпреки това, съвсем честно не можем да очакваме нашето желание да помогнем на Пакистан да бъде одобрено за сметка на една от най-бедните страни в света. Като правим това, ще си навредим сами и всъщност ще направим това непосредствено преди представянето на новия проект на Комисията относно преразглеждането на системата за търговски преференции.
<P>
Моето решение на проблема е следователно следното: да се постави ударението върху насочване на помощта за възстановяване след наводненията и да се предприемат незабавни действия, вместо да се губи време в преговори в Женева. В крайна сметка с всеки изминал ден без предоставена помощ като европейци губим доверието на Пакистан по-специално, за което накрая ще платим висока политическа цена.
<SPEAKER ID="107" NAME="Claudio Morganti" LANGUAGE="IT">
Г-н председател, госпожи и господа, считам, че настоящият доклад е напълно неприемлив. Знам, че миналата година Пакистан беше сполетян от трагични наводнения и считам, че е правилно да помогнем на страната. Разбирам, че Европейският съюз вече е предоставил помощ в размер на около 500 милиона евро, която според мен не е незначителна.
<P>
Тези нови отстъпки са абсурдни, тъй като са концентрирани в сектор - текстилния, който е преобладаващ в Пакистан, но който в Европа, от друга страна, беше унищожен именно в резултат от нелоялната конкуренция от азиатски страни. Искаме ли да нанесем последния удар на европейския текстилен сектор? Това със сигурност не е искането на "Северна лига" (Lega Nord), нито възнамеряваме да го приемем.
<P>
Въпросът дали да се предоставят тези отстъпки, ако Парламентът ги одобри, ще трябва да бъде разгледан след това от Световната търговска организация. Изглежда, че някои държави, включително споменатата по-горе Индия - дългогодишен враг на Пакистан - искат да дадат съгласието си, но не безплатно, разбира се, а в замяна на сходни благоприятни условия, предоставяни от Европейския съюз, който е склонен да приеме такива искания.
<P>
Моето впечатление е, че търговската политика на ЕС е продиктувана от възможно най-лошия вид саморазрушително поведение и поради това се надявам, че тази мярка ще бъде отхвърлена категорично.
<SPEAKER ID="108" NAME="Andreas Mölzer" AFFILIATION="NI">
(DE) Г-н председател, в някои райони на Северозападен Пакистан това, което не е било вече разрушено от войната и тероризма, беше отнесено от наводненията през 2010 г. В допълнение към предоставената спешна помощ в размер на 415 милиона евро, сега ЕС иска да премахне митата върху редица продукти. Пакистан скоро ще получи дълго желания статут на развиваща се страна със специални тарифни преференции.
<P>
ЕС обаче не трябва да храни никакви илюзии, че с предоставянето на търговски преференции ще се спре настъплението на фундаменталните ислямисти и терористи в ядрената държава Пакистан. САЩ не успяха да направят това, въпреки предоставените милиарди за военна помощ. Следователно Западът плати скъпо за лоялността на малка и освен това намаляваща част от политическото ръководство на Пакистан.
<P>
Премахването на Бен Ладен от САЩ също повдигна редица трудни въпроси. Дори и Пакистан да е знаел местоположението на лидера на Ал Кайда, за когото има издадена международна заповед за арест и поради това към Пакистан е трябвало да бъде отправено искане да го екстрадира, това не променя факта, че целевото убийство беше нарушаване на суверенитета на Пакистан. Западът не трябва да пренебрегва собствените си принципи, като принципите на правовата държава. Терористите, диктаторите и масовите убийци трябва да бъдат изправени пред съда, а не да бъдат премахвани чрез целеви убийства.
<SPEAKER ID="109" NAME="Paulo Rangel" AFFILIATION="PPE">
(PT) Г-н председател, най-напред бих искал да поздравя по-специално нашия колега от групата на Европейската народна партия (Християндемократи), г-н David, за неговата работа. Днес го представлявам тук, тъй като му е абсолютно невъзможно да присъства в залата. Бих искал освен това да кажа, че винаги сме смятали подкрепата за жертвите от наводненията в Пакистан за етично и морално задължение. Поради това сме подкрепяли категорично всички взети мерки за предоставяне на традиционна хуманитарна помощ. Настина сме убедени, че трябва да продължи работата, насочена към стабилизиране на положението на милиони засегнати от наводненията хора.
<P>
Това, което не можем да приемем, е че търговската политика на Европейския съюз сега следва да се разглежда като подходящ и целесъобразен инструмент за хуманитарна помощ. Истината е, че това ще има две отрицателни последици: едната, в рамките на Европейския съюз, особено за южните държави и за тяхната текстилна промишленост и производството на облекло, които понастоящем са сериозно засегнати от безпрецедентната икономическа, социална и финансова криза след присъединяването на тези държави към Съюза; и втората, на международно равнище, по време на преговорите в Световната търговска организация (СТО), когато отварянето към потенциалния износ от Пакистан на най-големия търговски блок в света - Европейския съюз, би могло да доведе до пълен дисбаланс в преговорите. Не случайно стигнаха до задънена улица.
<P>
Изправени пред такава ситуация, следователно е съвсем естествено да кажем по отношение на осеммесечната история на тези трудни преговори, в които участваме и вече предложихме най-конструктивни предложения, във връзка с настоящия регламент, че единствената позиция, която сега можем да заемем, е, за съжаление, в подкрепа на изменението, което в крайна сметка предвижда края на това предложение за регламент, както знаем. Сега трябва да направим това не поради липса на солидарност с Пакистан, а защото считаме, че хуманитарната помощ следва да се предоставя на правилното място и по правилния начин.
<SPEAKER ID="110" NAME="Josefa Andrés Barea" AFFILIATION="S&amp;D">
(ES) Г-н председател, г-жо член на Комисията, разглеждането на доклада на Европейския парламент беше сложно, главно защото включва мерки, изискващи одобрението на Световната търговска организация (СТО), така че изпратеният от Комисията до Парламента предварителен проект е различен от изпратения в Женева.
<P>
Смятаме, че необходимо да помогнем на Пакистан. Считаме, че по изключение, могат да бъдат предоставени търговски преференции, при условие че се вземе под внимание чувствителността на европейската промишленост, и по-специално на текстилната промишленост, която понася тежко последиците от кризата в региони като автономна област Валенсия в Испания.
<P>
Настоящият доклад обаче ни даде възможност да проверим, че мерките, които могат да бъдат взети в рамките на международната търговия, вероятно не могат да бъдат изпълнени толкова бързо, колкото изискват тези действия, и следва да го имаме предвид за в бъдеще.
<P>
Нека помогнем на Пакистан - да; това обаче не трябва да стане чрез първоначалното предложение на Комисията, тъй като в него не се вземат предвид последиците за европейската промишленост по отношение на сроковете за прилагане за чувствителните продукти и дори ще се забави прилагането на тези мерки, тъй като това не е същият текст, който очаква одобрението на СТО: ще изпуснем срока.
<P>
Поради това считаме, че е неприемливо да запазим това предложение и мислим, че ще се наложи да гласуваме против него.
<SPEAKER ID="111" NAME="João Ferreira" AFFILIATION="GUE/NGL">
(PT) Г-н председател, г-жо член на Комисията, с настоящото предложение за регламент ние сме изправени още веднъж пред ясно и жалко упражнение по лицемерие на Комисията. Упражнение по лицемерие, което се състои във въвеждането в областта на хуманитарната помощ на неща, чието място чисто и просто е изцяло в сферата на търговските интереси на няколко предприятия. Упражнение по лицемерие, което използва природното бедствие, сполетяло Пакистан, за да се съживят отдавнашните планове на няколко големи компании, като попаднат сред правомощията на Европейския съюз.
<P>
Днес обосновката е хуманитарна помощ за Пакистан. Вчера беше помощ за борбата с тероризма. Вчера, както и днес, истинското намерение е само едно: да се постигнат търговски отстъпки, които ще бъдат от полза преди всичко на големите европейски вносители. Това е положението, независимо от огромното желание на комисията по международна търговия да замаскира истината с безполезни гаранции, които всъщност не променят нищо.
<P>
Тези търговски отстъпки, както се признава в самия доклад, ще навредят на текстилната промишленост на Европейския съюз, както и на страните и регионите, които зависят в най-голяма степен от него. Въздействието е значително върху вече силно отслабения сектор, тежко засегнат от либерализацията на световната търговия, и е концентриран в региони с високи равнища на безработица, бедност и маргинализация и със слаба икономическа диверсификация. Положението става обаче още по-сериозно, когато тези региони се намират в държави-членки, като Португалия, която е изправена пред изключително сериозна икономическа и социална криза, която може да се изостри скоро в резултат на незаконната намеса, подготвяна Международния валутен фонд (МВФ) и Европейския съюз.
<P>
Спомням си, че португалският парламент единодушно прие резолюция срещу тези търговски отстъпки. Необходими са мерки, които защитават европейския текстилен сектор и свързаните работни места. Не сме видели нищо такова от Комисията.
<SPEAKER ID="112" NAME="Mara Bizzotto" AFFILIATION="EFD">
(IT) Г-н председател, госпожи и господа, регламентът, който се обсъжда днес под прикритието на солидарността, е в действителност още едно предателство от страна на Европа към своите граждани.
<P>
Не можем да позволим ЕС да продължава да нанася вреди на висококачествени сектори като текстилния в Италия и в други държави. Следва да ги защитим с всички възможни средства от нелоялната конкуренция на страни като Китай, Турция, Индия, Виетнам и Пакистан, където работниците се експлоатират при много ниски разходи и няма минимални социални гаранции по отношение на зачитането на социалните права. Именно в тези страни редица големи европейски компании преместиха производството си за сметка на работни места в Европа.
<P>
Нещо повече, за мен остава непонятно защо дори не беше възможно да се дочака решението на Световната търговска организация относно настоящия регламент. Междувременно обаче Европа като цяло показа, че няма да се спре пред нищо, за да накърни интересите на гражданите си и висококачествените сектори, сега и в бъдеще. Искрено се надявам, че регламентът ще бъде отхвърлен при гласуването.
<SPEAKER ID="113" NAME="Georgios Papastamkos" AFFILIATION="PPE">
(EL) Г-н председател, очевидно и аз подкрепям предоставянето на хуманитарна помощ от Европейския съюз, когато и където е възможно. Разбирам доводите на Комисията за предоставяне на помощ под формата на едностранни търговски отстъпки на Пакистан. Въпреки това не съм съгласен с предложенията на Комисията, в които се призовава два промишлени сектора в Съюза, а именно текстилния и производството на биоетанол, да поемат по-голямата част от тежестта.
<P>
Бих искал да посоча, че европейската текстилна промишленост беше подложена на огромен натиск през последните години в резултат на либерализацията в Световната търговска организация.
<P>
Това е четвъртият ми мандат като член на Европейския парламент за регион, част от който, а именно Naoussa, е с едно от най-високите равнища на безработица в Европа поради въздействието на глобализацията на текстилната промишленост. По отношение на биоетанола, бих подчертал, че в този нов промишлен сектор бяха направени големи инвестиции в ЕС. Не трябва да пренебрегваме факта, че това са два промишлени сектора, в които Пакистан изглежда е особено конкурентоспособен. Освен това посочените отстъпки не са обвързани с условна клауза, която се прилага, ако на Пакистан беше предоставен статус в Общата система за преференции (GSP+). Накрая бих искал да попитам дали въпросните отстъпки ще бъдат от полза за пострадалите от наводненията жители на Пакистан. Съмнявам се. За да бъдат умерени добродетелните намерения във връзка с това, моето контра предложение е отстъпките да се направят по отношение на други промишлени продукти. Защо точно в текстилния сектор? Ще бъдем еднакво полезни на жертвите на наводненията в Пакистан. Във всеки случай срокът и обхватът на отстъпките трябва да бъдат ограничени и да се предвидят защитни мерки, както се предлага в измененията, внесени от Европейската народна партия (Християндемократи).
<SPEAKER ID="114" NAME="Bernd Lange" AFFILIATION="S&amp;D">
(DE) Г-н председател, г-жо член на Комисията, всички ние изразяваме твърдо убеждение, че трябва да помогнем на хората в Пакистан, но инструментът, който предлагате, г-жо член на Комисията, не е правилният поради три причини.
<P>
Първата е, че няма абсолютно никакво доказателство, че от търговското улеснение ще се възползват засегнатите от наводненията хора. Точно обратното, виждаме дори, че текстилната промишленост е съсредоточена в други райони и през последните години дори е отбелязала ръст. Така в действителност този сектор изобщо не е засегнат. Как възнамеряваме да помогнем на засегнатите хора чрез търговско улеснение за мен е непонятно.
<P>
Второ, не мога да разбера как можем сега да предоставим тези улеснения на страна, която очевидно не отговаря на условията на GSP+ по отношение на социалните и екологични стандарти и да изпратим сигнал до други страни, като Бангладеш, която отговаря на тези условия, за да им кажем, че техните усилия не са желани и че е също така възможно да се постигне този статут с други средства.
<P>
Третият ми довод, г-жо член на Комисията, е, че това не е подход, основан на солидарност, тъй като тежестта в Европа се поема едностранно само от определени сектори и определени страни. Ако искаме да направим нещо, трябва да го направим в дух на солидарност с всички страни и с участието на всеки, а това означава, че трябва да предоставим пряка помощ на жертвите от наводненията. Това би бил правилният подход, който трябва да възприемем.
<SPEAKER ID="115" NAME="Paweł Zalewski" AFFILIATION="PPE">
(PL) Г-н председател, всички жертви на ужасното наводнение се нуждаят от съчувствие и поради това Европейският съюз правилно побърза да предостави хуманитарна помощ. Бъдещето на Пакистан е ключов проблем за света и за Европа. Тази страна е особено важна в контекста на борбата срещу тероризма, но е и страна, която е значителен източник на имиграция за Европейския съюз.
<P>
За съжаление, до момента Европейският съюз нямаше концепция за политика спрямо Пакистан. Предложението за търговски преференции на ЕС няма конкретна цел. Комисията не можа да обоснове изпълнението на предложението, както не можа да направи това и комисията по международна политика на заседанието си. Чрез предложението не се помага на засегнатите от наводнението хора, нито се оказва значително влияние върху развитието на страната. Европейският съюз има значителен и много важен интерес в отношенията си с Пакистан главно в две направления: първо, борбата срещу тероризма, и второ, икономическото развитие на страната, което следва да се основава върху принципите на правовата държава, както е навсякъде другаде. Така че вместо да се правят предложения, които не водят до нищо, трябва да изготвим сериозно, широкообхватно предложение за икономическа помощ и сътрудничество, обвързано с определени условия.
<P>
Ако Пакистан иска да разшири сътрудничеството си с Европейския съюз, той следва да покаже на практика, че сътрудничи в борбата срещу тероризма и развива принципите на правовата държава. Тогава ще има смисъл от една широкообхватна програма за предоставяне на помощ - широкобхватна, а не ограничена до едни или два клона на икономиката. Предложението, което беше представено, и, повтарям още веднъж, не решава нищо и поради това следва да бъде отхвърлено. Призовавам г-жа Аштън да представи добре обмислена, обвързана с условия концепция за сътрудничество с Пакистан.
<SPEAKER ID="116" NAME="David Martin" AFFILIATION="S&amp;D">
(EN) Г-н председател, изминаха осем месеца, откакто Съветът предложи чувствителен пакет с мерки за оказване на помощ на Пакистан след опустошителното наводнение. Съжалявам, че осем месеца по-късно все още го обсъждаме, а не го прилагаме.
<P>
Нека си зададем въпроса защо ни беше необходим този пакет. Има разлика между помощ и съдържанието на търговския пакет. Разбира се, помощта е много важна за Пакистан, но идеята на този търговски пакет беше да се стимулират предприемачите да започнат възстановяването на фабриките и да инвестират отново в текстилния и други отрасли, които бяха буквално отнесени от наводненията. Не е правилно да се твърди, че текстилната промишленост не е била засегната от наводнения. Истината е, че центърът на текстилната промишленост е съсредоточен в област, различна от наводнената, но много от пакетите за подкрепа на текстилната промишленост бяха за наводнените области, в които се намира и голяма част от текстилната промишленост.
<P>
Това би дало стимул за възстановяване на текстилната промишленост, като покажем, че има пазар за продуктите им. За съжаление, реагирахме много раздразнено. Разбира се, мога да приема идеята за включване на защитна клауза, но би било по-добре нищо да не правим, отколкото да го правим само за една година. За една година няма да могат да се извършат необходимите инвестиции.
<P>
Освен това съжалявам, че Индия меко казано не подкрепя нашето предложение в СТО, но се надявам, както отбеляза г-н Rinaldi, че дипломацията на крикета ще доведе до решение и че Индия ще признае, че както по хуманитарни съображения, така и в интерес на сигурността, е важно, да се помогне на Пакистан да разкрие работни места и да инвестира в бъдещето.
<SPEAKER ID="117" NAME="Anna Záborská" AFFILIATION="PPE">
(SK) Г-н председател, г-жо член на Комисията, виждам, че темата раздели членовете на ЕП в залата. Независимо от това и в разрез с мнението на моите колеги, подкрепям предложението на Съвета.
<P>
Като член на комисията по развитие бих искала да подчертая точно този аспект. Въпреки че като реакция на бедствия като това в Пакистан спешната хуманитарна помощ под формата на финансиране е от съществено значение, трябва да се направи повече. Най-ефективният начин, по който можем да насърчим развитието, е да дадем възможност на хората да си помогнат сами. Поради това приветствам премахването на митническите бариери, независимо колко временно ще е това, и съм уверена, че този преходен период ще ни позволи да направим оценка на предложения от Комисията процес. Ако този процес и подход работят, тогава бих преразгледала определението на Европейския съюз за помощта за развитие. По-скоро Китай, а не Пакистан е най-голямата заплаха за европейския текстилен пазар.
<SPEAKER ID="118" NAME="George Sabin Cutaş" AFFILIATION="S&amp;D">
(RO) Г-н председател, както казаха някои от колегите ми, забелязали сте довода, че предоставянето на специални търговски преференции на Пакистан няма да бъде целесъобразно решение за подпомагане на жертвите на наводненията, тъй като те не разглеждат търговията като подходящо средство за реакция при такива извънредни ситуации. Съгласен съм, че предоставянето на търговски преференции може да не помогне пряко на хората, които страдат от последиците от наводненията. Въпреки това чрез прилагането на мерки, допълващи хуманитарната помощ, можем да допринесем за икономическото възстановяване на пакистанската икономика. Всъщност международната търговия и хуманитарната помощ не са две диаметрално противоположни дейности. В практическо отношение съществува известна допълняемост между всички политики на Европейския съюз. В действителност, когато предлагаме търговски преференции на развиващите се страни, не предприемаме това действие чисто по прагматични, търговски съображения, а за да покажем нашата солидарност с тези държави.
<SPEAKER ID="119" NAME="Charles Tannock" AFFILIATION="ECR">
(EN) Г-н председател, картините от наводненията в Пакистан миналата година бяха наистина шокиращи и Европейският съюз съвсем правилно положи усилия, за да приложи мерките за помощ с цел да се подпомогнат милионите пакистанци, чийто живот беше унищожен от това ужасно бедствие.
<P>
Хуманитарната помощ следва да се разпределя без политически условия. Спешните търговски преференции обаче са политическа противоречива мярка, както в контекста на Пакистан така и на региона. Присъствието на Осама бен Ладен в Пакистан още веднъж показа колебливия подход на Пакистан към борбата с тероризма.
<P>
Като говоря от свое име, изразявам загрижеността си, че спешните търговски преференции ще изглеждат като награда за пакистанското правителство за липсата му на действие в това отношение. Освен това се безпокоя, че светската демократична държава Бангладеш, в която често има наводнения, ще бъде засегната от нелоялната конкуренция, тъй като и тя силно зависи от текстилната промишленост.
<P>
Това е добронамерена мярка и разбира се изцяло я приемам, но трябва да я разгледаме изключително внимателно предвид всички аспекти, които засегнах в краткото си изказване.
<SPEAKER ID="120" NAME="Franz Obermayr" AFFILIATION="NI">
(DE) Г-н председател, г-н член на Комисията, този проект е атака срещу европейската текстилна промишленост, няма съмнение за това. Въпреки това позволете ми да внеса и хуманитарен аспект. Продължителното освобождаване от мита трябва да бъде свързано с абсолютно задължение за зачитане на правата на човека. Във връзка с това имам предвид християнските малцинства и правата на жените. Особено безпокойство буди пакистанският закон за богохулството, съгласно който всеки, който богохулства срещу Мохамед, се осъжда на смърт. Фундаментализмът е широко разпространен в Пакистан сред всички слоеве от населението и може дори да се открие сред студентите в известния Международен ислямски университет.
<P>
Самите вие не сте убедени в довода, че търговските преференции могат да се използват за насърчаване на благосъстоянието и за борба с радикализма. ЕС не може просто да предоставя търговски преференции, когато се пренебрегва или не се изисква спазването на важни принципи на основния закон.
<SPEAKER ID="121" NAME="Jean Lambert" AFFILIATION="Verts/ALE">
(EN) Г-н председател, говоря в качеството си на председател на делегацията за Пакистан и трябва да кажа, че тази вечер бяха пролени няколко истински крокодилски сълзи от хора, които изразиха мнения, различаващи се на 180 от тези, които обикновено изразяват.
<P>
Когато обсъждахме този въпрос преди, Комисията ни увери, че въпросните продукти са внимателно преценени, за да се гарантира, че няма да засегнат износа на ЕС. Промени ли се това? Питат ни: защо текстил от Пакистан? Отговорът е: защото текстилът е най-важният продукт на износа на тази страна. Не можете да очаквате, че ще създадат нещо за няколко месеца.
<P>
Ние също се съмнявахме в потенциалния ефект на тази мярка в засегнатите от наводнението райони. Повдигнахме въпроса, когато бяхме в Пакистан, и чухме директно от депутатите, че тя ще бъде от полза за промишлеността в техните избирателни райони, и поради това наистина мисля, че следва да обмислим посланието, което изпращаме, в случай че не подкрепим мярката.
<SPEAKER ID="122" NAME="Карел де Гухт" LANGUAGE="EN">
Г-н председател, най-напред бих искал да се извиня, че не присъствах в началото на разискването, но току-що пристигам от Брюксел със самолет, а вие, как да кажа, бяхте по-напред в дневния ред от предвиденото, което е много похвално, но поради което закъснях малко.
<P>
Запознах се с всички направени изказвания по доклада. Бих искал да се спра на няколко въпроса. Първо, не обсъждаме ССТ. Струва ми се, че в много от изказванията се изхожда от предположението, че това е вид ССТ с всички елементи, характерни за него. Например проблемът за социалната условност, за устойчивостта, както я наричаме, не следва да се разглежда тук, тъй като това е много ясно мярка, която е ограничена във времето.
<P>
Второ, не обсъждаме и Общата система за преференции (GSP). Ще направим това в близко бъдеще и тогава ще се обсъжда кои страни могат да бъдат включени и кои не.
<P>
Не, това е предложение, което Европейската комисия изготви във връзка с масивните наводнения в Пакистан, със срок на действие две години и с възможност да бъде продължено с още една година.
<P>
Позволете ми освен това да кажа, че изменението за ограничаване на срока на действие на една година, честно казано, според мен няма голям смисъл: ще бъде по-добре, ако просто гласувате против.
<P>
Защо все още не сме приключили и защо този довод се използва сега, когато измина почти година от наводнението? Просто защото неотдавна внесохме искането за освобождаване от задължения в СТО, но в СТО сме изправени пред сериозни проблеми със съседите на Пакистан. Не мисля, че трябва да ги назовавам. Опитахме се да намерим решение. Мисля, че напредваме в правилната посока и че през следващите седмици ще видим какъв ще бъде вероятно резултатът от това, което се случи неотдавна в Пакистан.
<P>
Ние обаче сме в ръцете на СТО, която може да ни предостави, но може и да не предостави освобождаването, а то може да се получи само с единодушие, така че не можем да ускорим нещата в СТО. Можем само да се опитаме да направим всичко възможно, за да получим освобождаването.
<P>
Бих искал също да кажа, че не говоря като един от преждеговорящите за крокодилски сълзи, лицемерие и т.н. Не зависи от мен да кажа, но нека кажем по съвсем неутрален начин, че това, което се каза тази вечер, не е непременно логично свързано с това, което беше казано преди. Това, че обосновката се е променила, не се дължи на факта, че оттогава мина време и ние все още не сме получили освобождаването.
<P>
Още в самото начало се проведе обсъждане дали тази мярка ще бъде от пряка полза за хората, засегнати от наводнението. Отчасти, да. Още в самото начало беше казано, че ще има и хуманитарна помощ. Беше предоставена хуманитарна помощ в размер на 480 милиона евро, така че доводите не са се променили и аз наистина не виждам нашата заслуга в това, сега изведнъж да обърнем посоката.
<P>
Набелязахме проблемите, които могат да възникнат в европейската текстилна промишленост, както и в производството на етанол. Предложена е защитна клауза, която според мен, е достатъчна, за да предотврати проблеми, които може да възникнат, така че това е доста ясно и вие сте или за или против предложението. Комисията го подкрепя и считам, че както от гледна точка на икономическото развитие на Пакистан, така и от гледна точка на проблемите със сигурността, които, разбира се,са свързани с Пакистан, би било огромна грешка от страна на Европейския парламент да не поеме тази отговорност и да гласува против.
<SPEAKER ID="123" NAME="Vital Moreira" LANGUAGE="PT">
Г-н председател, бих искал да приветствам г-н Де Гухт, макар и малко по-късно, към което проявяваме разбираме, но считам, че все още има време да изготвим окончателната позиция на комисията.
<P>
Като докладчик по стечение на обстоятелствата по този доклад и още веднъж против волята ми, моля да ми позволите да направя два коментара. Първият е, че настоящото разискване показа, че в залата има такова разделение по този въпрос, каквото има и в самата комисия по международна търговия, или дори и в по-голяма степен, а вторият се отнася до това, че достойнствата на предложенията, приети от комисията по международна търговия, някои от които Европейската комисия счита за неубедителни... утре на пленарното заседание ще се вземе решение относно достойнствата на тези предложения и възраженията на Комисията.
<P>
Позволете ми само два последни коментара. Има две неща, в които Парламентът и комисията по международна търговия не могат да бъдат обвинени. Първо, че сме се опитали да блокираме въпроса, въпреки че той зависи от предоставянето на освобождаване от задължения от страна на Световната търговска организация (СТО), и, настина, че сме гласували по въпрос, който може да стане безпредметен при липса на това освобождаване. Всъщност, комисията по международна търговия реши да продължи работа по въпроса независимо от това.
<P>
Второ, взехме предвид внесените от Комисията в последния момент изменения, тъй като Комисията, която е единственият орган и институция със законодателна инициатива, внесе предложението, но условията на изпратеното в СТО искане за освобождаване са различни от тези на представеното от Комисията пред Парламента предложение. Нещо повече, след това дойде компромисният текст на Съвета, който също се различава от първоначалното предложение на Комисията.
<P>
Комисията по международна търговия не оспори нито един от тези факти като пречка за поемане на разискването в свои ръце и гласуването по този въпрос и разгледа всички направени на по-късен етап от Комисията и Съвета промени.
<SPEAKER ID="124" NAME="Председател">
Разискването приключи.
<P>
Гласуването ще се проведе в сряда, 10 май 2011 г.
<P>
Писмени изявления (член 149)
<SPEAKER ID="125" NAME="Krzysztof Lisek" LANGUAGE="PL">
Въпросите, отнасящи се до Пакистан, винаги са съпътствани с известна полемика, дори тези, свързани с предоставянето на помощ след природното бедствие. По отношение на автономните търговски преференции, е важно да се въведе защитна клауза в случай на нарушаване на търговския поток поради премахване на митата. Освен това следва да вземем под внимание нашите търговски интереси и да се погрижим за тях в дългосрочен план, като определим оптималния срок на действие на тези преференции и условията, които трябва да изпълнява Пакистан. Катастрофалното наводнение, което сполетя Пакистан през лятото на 2010 г., имаше опустошителни последици за икономиката на страната. ЕС иска да помогне на Пакистан, като допринесе за икономическото му възстановяване. Предвид факта, че Пакистан е необичайно важен за сигурността на ЕС поради геостратегическото си положение, следва да направим всичко възможно за стабилизирането на положението там. По този начин ще предотвратим радикализацията на общественото мнение в Пакистан. Една по-стабилна икономика винаги води със себе си по-демократично общество и отдръпване от антидемократични, радикални и социални движения. Чрез решението си ще изпратим ясен сигнал на Пакистан, че искаме да помогнем и че бихме искали Пакистан да стане стабилна и богата страна, която няма да допусне радикализация на общественото мнение в Пакистан. Считам, че този Пакистан, като наш съюзник, също ще помогне за решаване на безизходната ситуация в Афганистан.
<SPEAKER ID="125" NAME="Tokia Saïfi" LANGUAGE="FR">
Подкрепям принципа за оказване на подкрепа на Пакистан да възстанови и развие икономиката си след наводненията от юли 2010 г. Въпреки това считам, че предложението на Комисията е неподходящо по няколко причини. Първо, това не е особено бързо решение: почти година след бедствието нямаме положителен знак за освобождаването, което Съюзът трябва да получи от СТО, преди предложението му да може да влезе в сила, не сме приключили работата си като законодатели и все още трябва да проведем преговори със Съвета. Второ, не е проведена оценка на въздействието и не знаем какво ще е въздействието на мерките нито върху пакистанската икономика, нито върху европейската икономика (по-специално текстилния сектор и сектора на производството на етанол, които са конкретно визирани в предложението). Не знаем и как Пакистан ще преразпределя приходите от износа, обхванат от тези мерки, за да бъдат наистина от полза за засегнатите от наводнението райони. Накрая следва да се отбележи, че с предлаганите мерки не се поставят задължения за Пакистан, свързани с правата на човека. Това противоречи на всички неотдавна приети позиции и трябва да остане изключение.
