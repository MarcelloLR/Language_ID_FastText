<CHAPTER ID="014">
Административно сътрудничество в областта на данъчното облагане - Взаимната помощ при събиране на вземания, свързани с данъци, такси и други мерки - Механизъм за самоначисляване: стоки и услуги, при които съществува риск от измами - Насърчаване на доброто управление в областта на данъчното облагане (разискване)
<SPEAKER ID="079" NAME="Председател">
Следващата точка е общото разискване относно четирите доклада в областта на данъчното облагане.
<P>
Това са:
<P>
доклад от г-жа Alvarez относно административното сътрудничество в областта на данъчното облагане,
<P>
доклад от г-н Dumitru Stolojan относно взаимната помощ при събиране на вземания, свързани с данъци, такси и други мерки,
<P>
доклад от г-н Casa относно незадължително и временно прилагане на механизма за самоначисляване във връзка с доставки на някои стоки и услуги, при които съществува риск от измами,
<P>
доклад от г-н Domenici относно насърчаването на доброто управление в областта на данъчното облагане,
<P>
Давам думата на г-жа Alvarez, докладчик, за четири минути.
<SPEAKER ID="080" NAME="Magdalena Álvarez" LANGUAGE="ES">
Г-н председател, госпожи и господа, Европейският съюз се основава на отношенията на солидарност между държавите-членки. Всъщност добър пример за солидарност е административното сътрудничество в областта на данъчното облагане, което е основен елемент от функционирането на Съюза. Става въпрос за лоялност между държавите-членки и данъчните им администрации. Подобна лоялност прераства в доверие между партньори, които си вярват, съюзници, които няма да позволят на измамниците да намерят убежище на тяхна територия и да продължат да извършват дейности с цел измама там.
<P>
Данъчните измами засягат цялата икономика и това има сериозни последици за националните бюджети, тъй като водят до намаляване на капацитета за поемане на разходи и предприемане на инвестиции. Освен това се накърнява принципът за справедливост на данъчното облагане по отношение на гражданите, които спазват тези правила. Появява се нелоялна конкуренция, което води до неадекватно функциониране на пазара. Всички тези последици са особено обезпокоителни, тъй като последните оценки показват, че данъчните измами в Европейския съюз възлизат на 200 милиарда евро на година. Ако приемем, че това число е равно на удвоените разходи за плана за икономическо възстановяване, предложен от Комисията, можем реално да оценим тази сума.
<P>
Ето защо сме изправени пред огромно предизвикателство и в отговор следва да предприемем решителни действия. Сега действащата директива със сигурност е първа стъпка напред. За съжаление, въпреки всички добри намерения, вложени в нея, практическото й приложение не доведе до желаните резултати.
<P>
Време е да предприемем следващата стъпка и да се въоръжим с нови инструменти, така че тези въпроси в областта на данъчното облагане да се разгледат успоредно с интегрирането и либерализирането на пазара. Ето защо приветствам внесеното от члена на ЕК Ковач предложение и бих желала да го поздравя за работата му през целия мандат, а днес по-конкретно за това предложение за нова директива.
<P>
Предложението ще ни даде повече и по-ефикасни средства за борба с данъчните измами и укриването на данъци в Европа. Новата директива представлява качествен и количествен скок напред в това отношение. Количествен, защото определя нови задължения, а качествен, тъй като разширява и конкретизира съществуващите задължения. Приложното поле се разширява, като се преминава от обмен на информация при поискване към автоматичен обмен.
<P>
Третият нов елемент е премахването на банковата тайна. Според мен това е най-значимата мярка в това предложение, тъй като практиката с банковата тайна е основната пречка, с която се сблъсква данъчната администрация. ОИСР отдавна призова за премахване на банковата тайна, а Г-20 сега подеха тази инициатива. Прилагането на тази мярка ще осигури много ефективно средство за премахване на неприемливото наличие на данъчни убежища в рамките на Европейския съюз.
<P>
Тази цел се споделя и в доклада, който ще разискваме днес. С него всъщност целим да подкрепим резултатите от предложението на Комисията. Идеята е да се подобри ефикасността и да се разшири приложното поле на новата директива.
<P>
Не възнамерявам да се впускам в подробности и ще съсредоточа вниманието си върху основните изменения. Първо, разширява се приложеното поле, засилва се прилагането на автоматичен обмен на информация, а по отношение на банковата тайна се предлага разширяване на критерия за приложимост, за да се приведе в съответствие с останалата част от директивата. Има също така компромисни изменения, а именно тези, свързани с автоматичния обмен на информация, защитата на данните и поверителността, и обмена на информация с трети държави.
<P>
В заключение, бих искала да благодаря на колегите от моята комисия за свършената работа и за готовността им да сътрудничат. Отношението им заслужава поздравление. Постигнахме широк консенсус. Парламентът изпраща ясно послание. Той е твърдо решен да се бори с данъчните измами и укриването на данъците и да затвърди основните принципи на ЕС за лоялност, прозрачност и справедлива конкуренция.
<SPEAKER ID="081" NAME="Theodor Dumitru Stolojan" LANGUAGE="RO">
Неотдавнашната финансова и икономическа криза ясно подчертава необходимостта от надеждни, устойчиви публични финанси във всяка държава-членка. Държавите-членки, които имат добър контрол на публичните си финанси и антициклична фискална политика, успяха да осигурят финансови стимули, за да помогнат на икономиките си да излязат от кризата.
<P>
Във връзка с това в качеството си на докладчик приветствам инициативата на Европейската комисия и проекта на директива на Съвета относно взаимната помощ при събиране на вземания, свързани с данъци и такси. Тази директива не само ще помогне за повишаване на ефективността в областта на събирането на вземанията, но и ще допринесе за по-доброто функциониране на единния пазар. Бих искал да ви припомня, че проектът на директива съдържа основни подобрения по отношение на редица важни аспекти, свързани със събирането на вземания: обмен на информация между компетентните органи, методи за проследяване на вземания и получаване на обратна информация, изисквана от Европейската комисия, за да се наблюдава непрекъснато нарастваща активност, която се отразява в броя на случаите между държавите-членки.
<P>
Бяха изготвени предложения. Бих искал да благодаря на уважаемите колеги, които внесоха тези изменения, конкретизиращи условията за прилагане на директивите.
<SPEAKER ID="082" NAME="David Casa" LANGUAGE="MT">
Считам, че този доклад ясно ще покаже ефективността, с която функционира Европейският съюз посредством институциите си, когато се изправи пред проблем, изискващ неотложно и специфично внимание.
<P>
Считам, че когато говорим за измама с липсващ търговец в рамките на Общността, трябва да се обърне внимание на мерките, които следва да се предприемат в тази временна схема, целяща да спре онези, които злоупотребяват със системите за ДДС, използвани в Европа. Този вид измама, както вече споменах, е познат като измама с липсващ търговец в рамките на Общността. Най-сериозната му форма е т.нар. "верижна измама", което е престъпление, извършвано от експерти и професионални измамници.
<P>
Последните проучвания сочат, че този тип измама възлиза на близо 24% от всички видове измами, свързани с ДДС. Това се случва, когато човек, предлагащ услуга или продаващ стока, получава плащане за ДДС от вътреобщностен купувач и това плащане буквално изчезва, без да се внесе дължимото в Хазната от тези измамници и престъпници.
<P>
Следователно измамата беше наречена "верижна измама", защото този ДДС продължава да изчезва от всяка държава, в която се извършва такъв вид търговия. И така, предложението на Комисията осигурява възможност за премахване на риска, който се поема при вътреобщностна търговия. Трябва да гарантираме, че няма да увеличим бюрократичната тежест и да накараме честните стопански субекти да понесат последствията. Внимаваме също така да не прилагаме тази временна мярка за широк кръг от стоки, а само за онези, които могат да бъдат контролирани и оценявани.
<P>
Схемата за търговия с емисии следва да бъде спомената, тъй като чрез това предложение на Комисията и тя се променя. Уточняваме това поради уязвимостта на схемата за търговия на емисии. Друга внесена промяна гласи, че когато държава-членка реши, че е готова да приеме тази система, процедурата за самоначисляване трябва да стане задължителна за всички плащания, засягащи емисиите на парникови газове, защото тя е задължително условие за координираните и незабавни действия между всички държави-членки.
<P>
Понастоящем и до 2012 г. около 90-95% от кредитите са разпределени за онези, които генерират най-много емисии. Те се отпускат от националните правителства и между 5 и 10% от тях се предлагат на търг. След 2013 г. по-голямата част от тези кредити ще бъде предлагана на търг и следователно, преди да се въведе тази система и докато е в процес на подготовка, трябва да гарантираме, че пазарът е защитен от онези, които се опитват да злоупотребят със системата.
<P>
Предвид постигнатия консенсус в комисията по икономически и парични въпроси и дори предвид компромисите, които успях да постигна със социалистите, либералите и всички политически групи, считам, че ще успеем да положим основите на една по-надеждна система. Ето защо, одобрявайки изготвения от мен доклад, ще се борим сериозно срещу измамите и следователно ще се справим по-успешно с проблемите, свързани със системата за ДДС в рамките на Европейския съюз.
<SPEAKER ID="083" NAME="Leonardo Domenici" LANGUAGE="IT">
Г-н председател, госпожи и господа, въпреки че темата за доброто управление в областта на данъчното облагане винаги е била важна, след сериозната икономическа и финансова криза, настъпила преди две години, стана дори още по-важна и значима. Този въпрос беше и продължава да бъде предмет на обсъждане на европейските и международните срещи на високо равнище ( Г-20), особено когато става дума за борба с укриването на данъци и данъчните убежища.
<P>
Всичко това е важно. То е знак за ангажираност и силна воля, но не следва да мислим, че е достатъчно просто да заявим този факт. Необходима ни е ефективна и постоянна политика. Все още съществуват много проблеми за решаване. Наистина е много по-лесно да купиш или основеш фиктивно дружество, за да избегнеш данъчно облагане. Просто погледнете в интернет - има хиляди уебстраници, в които се предлагат дружества за продажба, дори в държави от Европейския съюз. Често всичко, което трябва да направите, за да основете дружество, е да изпратите писмо по електронната поща и да прикачите сканирано копие на паспорт. Трябва да прекратим тази практика на създаване на фиктивни юридически лица с цел укриване на данъци.
<P>
Докладът, който представям, се основава на съобщението на Европейската комисия от 28 април 2009 г. относно насърчаването на доброто управление в областта на данъчното облагане. Докладът е стъпка напред към решителни предложения и призовава за поемане на твърд ангажимент от страна на Европейската комисия и на Съвета, за да може тези предложения да се приложат. Борбата срещу данъчните убежища, укриването на данъци и незаконното изтичане на капитали трябва да се счита за приоритет на Европейския съюз.
<P>
Приоритет трябва да бъде и принципът на доброто управление, базирано на прозрачност, обмен на информация, трансгранично сътрудничество и справедлива данъчна конкуренция. Нуждаем се от по-добро взаимодействие и сътрудничество в Европейския съюз.
<P>
Главната цел, която следва да си поставим, е автоматичен обмен на информация в световен и многостранен мащаб, но началото очевидно трябва да се положи в рамките на Европейския съюз. Както г-жа Alvarez вече спомена, необходимо е да премахнем напълно банковата тайна в държавите от Европейския съюз и да побързаме да прекратим временната дерогация, която позволява да се задържа данък при източника, което често се избягва или подценява, вместо да се задейства процедурата за обмен на информация.
<P>
Не бих искал да се спирам на конкретните предложения, съдържащи се в доклада. Въпреки това ще подчертая, че все още е необходимо да направим някои неща, като например да разширим приложното поле на Директива 2003/48/ЕО относно данъчното облагане на доходи от спестявания, да се борим с измамите с ДДС, да бъде създаден публичен регистър на равнище ЕС, който да включва всички имена на частни лица и предприятия, които са учредили дружества и разполагат със сметки в данъчни убежища, и да дадем тласък на проектите за хармонизиране на данъчното облагане, като започнем със създаването на обща консолидирана корпоративна данъчна основа.
<P>
Европейският съюз също така трябва да изпраща едно единствено послание в международен план и да се бори за подобряване на стандартите на ОИСР за постигане на автоматичен обмен на информация вместо това да се случва при поискване.
<P>
Г-н Ковач, след като изслушахме и другите доклади, можем да кажем, че сега е необходимо Комисията да поеме твърд ангажимент и да се обърне сериозно внимание на тези приоритети при встъпването в длъжност на членовете на новата Комисия. Като Европейски парламент имаме право да призовем Съвета и Комисията да се отчитат за извършената от тях дейност.
<P>
Благодаря на моите колеги и особено на докладчиците в сянка за сътрудничеството в процеса на работа, която, надявам се, ще се бъде одобрена от Парламента.
<SPEAKER ID="084" NAME="Ласло Ковач" LANGUAGE="EN">
Г-н председател, уважаеми членове на Европейския парламент, за мен е удоволствие днес, в последния ден от моя мандат като член на Комисията, отговарящ за данъчното облагане и митническия съюз, заедно с вас да участвам в обсъждане на въпроси в областта на данъчното облагане.
<P>
Бих искал да изразя благодарност преди всичко към Европейския парламент и особено към комисията по икономически и парични въпроси за подкрепата, която Комисията и аз получавахме през последните пет години за повечето, ако не и за всички, внесени данъчни предложения.
<P>
Въпросите, свързани с данъчната политика, които в момента обсъждате, имат основна роля за постигане на целта на Комисията за по-успешно справяне с данъчните измами и укриването на данъци, които водят до загуби от 200 до 250 млрд. евро годишно на равнище Европейски съюз. Целим също така да повишим прозрачността и сътрудничеството.
<P>
Бих искал да изразя специални благодарности към г-н Domenici, г-жа Alvarez, г-н Stolojan и г-н Casa за конструктивния подход, който използваха при работата по тези данъчни инициативи. Много съм доволен от факта, че основното послание на докладите е подкрепа за инициативите на Комисията. Разбирам, че докладите призовават към по-големи усилия относно, на първо място, доброто управление в областта на данъчното облагане както в Европейския съюз, така и извън него, второ, административното сътрудничество в областта на данъчното облагане, трето, взаимната помощ при събиране на вземания и, четвърто, борбата срещу измамите с ДДС и по-конкретно срещу "верижните измами".
<P>
По отношение на доброто управление в областта на данъчното облагане политиката на Комисията цели насърчаване на принципите на прозрачност, обмен на информация и справедлива данъчна конкуренция в световен мащаб. През април 2009 г. Комисията прие съобщение за насърчаване на тези принципи с цел борба с трансграничните данъчни измами и укриването на данъци както в рамките на ЕС, така и извън него, и постигане на равностойни условия.
<P>
Комисията внесе за разглеждане няколко предложения с цел усъвършенстване на доброто управление в рамките на ЕС. Разискването на тези предложения продължава, но се надявам, че скоро ще бъдат приети и че това ще потвърди нашите аргументи по отношение на други юрисдикции да предприемат подобни стъпки.
<P>
Комисията е твърдо убедена, че задълбочаването на икономическите връзки между ЕС и юрисдикциите партньори винаги следва да бъде съпътствано от ангажимент за спазване на принципите на доброто управление. На база на заключенията на Съвета от 2008 г. целта е в съответните споразумения с трети държави да се въведе разпоредба, въз основа на която партньорите на ЕС да признаят и да поемат ангажимент за прилагане на принципите на добро управление в областта на данъчното облагане.
<P>
Необходимо е да се обърне специално внимание на развиващите се страни. Службите на Комисията понастоящем подготвят съобщение, което ще бъде посветено на доброто управление в областта на данъчното облагане конкретно в контекста на сътрудничеството за развитие. В това съобщение ще бъде посочено каква роля може да играе доброто управление за по-успешното мобилизиране на ресурсите в развиващите се страни, особено чрез изграждане на капацитет.
<P>
Удовлетворен съм от подкрепата ви за това, ОИСР да включи изцяло Комисията в работата по провеждане на партньорски проверки на Световния форум, особено по отношение на установяването на несътрудничещите юрисдикции, разработването на процеса за оценка на съответствието и прилагането на мерки с цел да се насърчи придържането към стандартите. Европейската комисия следва да продължи да бъде активен участник, за да гарантира, че всички партньори спазват поетите ангажименти.
<P>
Във връзка с броя на споразуменията за обмен на данъчна информация (12), които една държава трябва да сключи, за да получи статут на сътрудничеща юрисдикция, Комисията подкрепя необходимостта от преразглеждането му, както и предложението да се вземат предвид качествени аспекти като например, на първо място, юрисдикциите, с които са подписани споразуменията. За да бъда пределно ясен, данъчно убежище, което има 12 споразумения с други данъчни убежища, със сигурност няма да премине прага. Второ, готовността на дадена юрисдикция да продължи да подписва споразумения, дори след като е достигнала този праг и, трето, ефективността на прилагане на тези споразумения.
<P>
По отношение на искането ви за разглеждане на възможностите и инициативите за насърчаване на доброто управление в областта на данъчното облагане Комисията вече проверява редица инициативи за насърчаване на доброто управление на равнище ЕС, например по-честото използване на помощта за развитие с цел да се стимулират някои трети държави да не прибягват към нелоялна конкуренция. Работата по евентуалните санкции не е в толкова напреднал етап и, разбира се, при всяко действие на ЕС трябва да се взема предвид индивидуалната данъчна политика на държавата-членка.
<P>
Има обаче две специфични области, с които не съм напълно съгласен. Една от тях се отнася до публичните регистри и разкриването на информация за инвеститори в данъчни убежища. Считам, че трябва да бъде установен баланс между неприкосновеността и необходимостта юрисдикциите да прилагат своето данъчно право.
<P>
Макар да не трябва да има ограничения за обмен на информация на базата на банкова тайна или вътрешни изисквания за данъчните ставки, то правата на данъкоплатците трябва да се спазват и към обменената информация да се прилагат строги правила за поверителност. Тези ограничения трябва да се спазват. Следователно публичният регистър може би не е най-доброто решение.
<P>
Другата причина за безпокойство е трансферното ценообразуване. Вие предлагате да се премине към метода на сравнимите печалби с цел по-добро установяване на транзакции с неточна стойност и на най-често използваните техники за укриване на данъци. Според мен, въпреки че е вярно, че сравняването на доходите в промишления сектор може да бъде показател за нередности, сам по себе си той не е достатъчен, за да се докаже убедително неправилно трансферно ценообразуване и може да играе само ролята на един фактор от много по-широка оценка на точността на образуване на цените на транзакции между дъщерни дружества на многонационално дружество.
<P>
Методът на сравнимите печалби е приемлив, но само ако постига същите резултати като транзакционните методи. Преминавайки директно към метода на сравнимите печалби, както предлага изменението, не означава, непременно че ще получим достатъчно задълбочен отговор.
<P>
Предложената нова директива за административно сътрудничество в областта на данъчното облагане цели да повиши и рационализира всички механизми за обмен на информация и други форми на сътрудничество между държавите-членки с цел по-успешно предотвратяване на данъчните измами и укриването на данъци. По-конкретно, директивата предлага да се премахне банковата тайна във взаимоотношенията между държавите-членки за целите на административното сътрудничество. Горещо приветствам това градивно отношение и подкрепата за това предложение, изразена в изготвения от г-жа Alvarez доклад.
<P>
Зная, че най-противоречивият въпрос по време на обсъжданията в комисиите е свързан с изменението относно автоматичния обмен на информация, което цели да направи използването на автоматичния обмен на информация незадължително единствено въз основа на решение, взето от държавите-членки.
<P>
Нека ви припомня, че целта на това предложение е в рамките на ЕС да се насърчат всички видове обмен на информация и други форми на административно сътрудничество и по-специално, автоматичният обмен, който е основен стълб за предотвратяване на данъчни измами и укриване на данъци.
<P>
Насърчаването на обмена на информация при поискване като стандарт на ОИСР със сигурност е нещо приемливо за трети държави, но в един напълно интегриран вътрешен пазар като единния пазар на ЕС държавите-членки трябва да бъдат по-амбициозни и да отидат по-далеч. Те трябва да могат да използват най-добрите инструменти, с които разполагат, за да постигнат политическите си цели за борба с данъчните измами и укриването на данъци.
<P>
Забелязвам, че проектодокладът относно доброто управление подчертава необходимостта от развитие на обмена на информация като основно правило, като средство за прекратяване на практиката за използването на фиктивни юридически лица за избягване на данъчно облагане. Забелязвам също така, че в доклада се изразява одобрение за предложението за нова директива относно административното сътрудничество, тъй като то разширява приложното поле на директивата, за да обхване всички видове данъци и да премахне банковата тайна. Ето защо ви призовавам да не гласувате в подкрепа на внесеното ново изменение от групата на Европейската народна партия (Християндемократи) за премахване на каквото и да е позоваване на автоматичен обмен на информация в доклада.
<P>
Относно измененията, целящи да се предвидят по-ясно очертани правила за защита на личните данни, бих искал да подчертая, че във всеки случай държавите-членки са принудени да спазват съществуващото общностно право в тази област и следователно тези правила ще трябва да се спазват, без каквито и да било допълнителни изменения в настоящия проект на директива. С цел по-голяма яснота обаче, бих могъл да предвидя общо съображение, в което да се позовем на сега действащите общностни правила.
<P>
По отношение на измененията относно системата и изискванията за оценяване считам, че правилата, предвидени в предложението и потвърдени в компромисния текст на председателството, следва да осигурят подходяща рамка, отразяваща духа на предложените изменения.
<P>
По принцип комисията може да приеме някои изменения, като тези, въвеждащи възможността Комисията да приема делегирани актове по отношение на техническите подобрения, въведени в категориите доходи и капитал, които подлежат на автоматичен обмен на информация, като въпросните категории следва да бъдат определени в самата директива, а не чрез комитология. Това е в съответствие и с насоката на провеждащите се в момента обсъждания в Съвета.
<P>
Комисията може по принцип също да приеме измененията относно банковата тайна, при които няма да се прави разлика между данъкоплатците въз основа на мястото на установяване за целите на данъчното облагане. Освен това Комисията приема също по принцип измененията във връзка с присъствието и участието на длъжностни лица в административните разследвания.
<P>
Комисията ще защити духа на измененията при разискванията в Съвета, без формално да променя предложението си, тъй като тези разпоредби изглежда вече са отразени в компромисния текст.
<P>
Позволете ми да се спра на предложението на Комисията относно взаимната помощ при събиране на данъци. Приложното поле на националните разпоредби за събиране на данъци е ограничено до националните територии, а измамниците се възползват от това, за да организират процедури по несъстоятелност в държави-членки, в които имат дългове. Ето защо държавите-членки все по-често искат помощ от други държави-членки за събиране на данъци, но съществуващите разпоредби позволяват да бъдат възстановени едва 5% от дълговете.
<P>
Предложението на Комисията цели да осигури усъвършенствана система за подпомагане с лесно приложими правила и по-гъвкави условия за искане на помощ. Както знаете, ЕКОФИН постигна съгласие на 19 януари 2010 г. относно общия подход към проекта на директива. Горещо приветствам подкрепата за това предложение, изразена в доклада на г-н Stolojan.
<P>
Комисията по принцип може да приеме изменението, предвиждащо упражняването на правомощията за извършване на проверки в запитаните държави-членки от длъжностни лица от запитващата държавата-членка да бъде предмет на споразумение между заинтересованите държави-членки. Това също е отразено в компромисния текст на Съвета. Комисията обаче не може да приеме други изменения, като например въвеждането на системен и автоматичен обмен на информация в областта на събираемостта на данъците, тъй като това ще доведе до несъразмерна административна тежест, защото изменението включва и ситуации на безпроблемно събиране на данъци. Независимо от това, Комисията съвместно с държавите-членки ще проучи възможностите за това, как би могла да се подобри помощта за събиране на данъци и да се справи с евентуални проблеми.
<P>
В заключение бих искал да кажа няколко думи за предложението на Комисията за незадължително и временно прилагане на механизма за самоначисляване. За да отговорим бързо на новите и обезпокоителни видове измами, отчетени от няколко държави-членки, целта на това предложение е да се даде на заинтересованите държави-членки възможността при незадължителна и временна схема да прилагат така наречения механизъм за самоначисляване, при който клиентът трябва да отчита ДДС към ограничен брой изключително чувствителни към измами сектора. Съгласно предложената директива държавите-членки ще могат да изберат най-много две категории изключително чувствителни към измама стоки, като мобилните телефони например, и една от пет категории услуги, като квотите за емисии на парникови газове, при които са установени основните вериги за измами през последното лято.
<P>
Ще трябва да оценят ефикасността на тази мярка, както и въздействието й при евентуално преминаване на измамата към друга държава-членка или при други видове доставки или измами.
<P>
Удовлетворен съм от факта, че Съветът е приел това предложение толкова бързо и е постигнал съгласие по него на заседанието на ЕКОФИН на 2 декември 2010 г. Жалко е, разбира се, че може да се постигне съгласие само за една част от предложението (относно квотите за емисиите на парникови газове), но съм наясно с факта, че това е частта, която се нуждае най-много от незабавна реакция.
<P>
Комисията ще продължи да допринася за преговорите в Съвета относно останалите части от предложението по възможно най-градивен начин.
<P>
В заключение, бих искал още веднъж да благодаря на Европейския парламент за бързата му реакция и за категоричната подкрепа. Въпреки че в момента Комисията не е в позиция официално да приеме всички предложени изменения, те ще осигурят сериозен материал за предстоящите разисквания в Съвета. Това, за което става дума, всъщност е възможността ни да реагираме бързо на огромен механизъм за измами, а също и надеждността на системата на ЕС за търговия с емисии.-
<SPEAKER ID="085" NAME="Председател">
Благодаря Ви, г-н Ковач. Както споменахте, това е последният повод, по който идвате в Парламента, затова ми позволете да Ви благодаря за отличното сътрудничество по време на Вашия мандат.
<SPEAKER ID="086" NAME="Astrid Lulling" LANGUAGE="FR">
Г-н председател, много често нещата, които се случват, са въпрос на късмет. Във време, когато разискваме защитата на неприкосновеността и на личността и когато тези разисквания имат нови последици, членовете на Европейския парламент имат чудесна възможност да утвърдят някои основополагащи принципи. Независимо дали става въпрос за въвеждането на телесните скенери на летищата или за споразумението SWIFT със САЩ, онези, които ревностно защитават личните свободи, тази седмица не биха се поколебали да направят така, че гласовете им да бъдат чути, дори ако това означава да предизвикат значително дипломатическо напрежение.
<P>
Съжалявам обаче, че борбата им за граждански свободи е променлива и непоследователна. Когато става въпрос за защита на банкови и финансови данни, доброто изведнъж се превръща в зло. Това, което в някои области заслужава защита, тук се налага да бъде пренебрегнато в името на нов императив: като цяло задължителната фискална колоноскопия. Автоматичният обмен на информация при търговия на едро, който е залегнал в основата на докладите на г-жа Alvarez и г-н Domenici, е скенерът, който те разголва на всяка крачка, това е споразумението SWIFT в разширена версия, от което няма връщане назад. Парламентът обаче няма да позволи едно противоречие да го спре. Той може да реши в подкрепа на автоматичния обмен на всякакъв възможен вид данни между данъчните органи в Европа и в същото време да отхвърли споразумението SWIFT със Съединените американски щати в името на личните свободи.
<P>
Възможно ли е това несъответствие, тази непоследователност да бъдат разбрани или дори донякъде оправдани в името на ефикасността? Не. Златното правило, вашето златно правило, с други думи автоматичният обмен на всякаква фискална, банкова и финансова информация за всички нерезиденти неизбежно ще доведе до заливане с неуправляеми данни. Прецедентът с данъчното облагане на спестяванията обаче следва да ви служи като предупреждение. И все пак случаят не е точно такъв. Отново ще повторя, че ще тръгнете по грешен път и ще защитавате система, която не работи. Няма по-глух човек от този, който не желае да чуе.
<P>
На онези мои приятели, които изглежда се безпокоят да не се увеличи бюрокрацията в резултат от прилагане на тази структура, бих искала да кажа, че единственото решение е да се противопоставите, а не да я въведете и след това да останете изненадани от катастрофалните последици.
<P>
Позволете ми, г-н председател, накрая да се обърна към члена на ЕК Ковач, който води последната си битка тази вечер. Желая му приятно пенсиониране. Г-н Ковач, във Вашата кариера често избирате погрешната битка, но тъй като съм добър човек, в крайна сметка не бих Ви упреквала прекалено за това. Приятно пенсиониране, г-н Ковач.
<P>
(Ораторът приема да отговори на въпрос, зададен чрез вдигане на синя карта, съгласно член 149 параграф 8)
<SPEAKER ID="087" NAME="Miguel Portas" AFFILIATION="GUE/NGL">
(PT) Г-жо Lulling, бих искал само да Ви задам един въпрос. Какво общо има автоматичният обмен на информация в областта на данъчното облагане с премахването на банковата тайна, като това са два съвсем различни въпроса? В повечето държави в Европа дори няма банкова тайна. Съществуват автоматични механизми за обмен на информация между данъчните органи и състоянието на никой от тях не е публикувано в интернет. Няма ли начин двата въпроса да се разглеждат по отделно?
<SPEAKER ID="088" NAME="Astrid Lulling" LANGUAGE="FR">
Г-н председател, моят колега, за съжаление, не е разбрал нищо, но тъй като времето ми за изказване се изчерпа, ще му обясня лично. Надявам се да ме разбере преди гласуването.
<SPEAKER ID="089" NAME="Liem Hoang Ngoc" LANGUAGE="FR">
Г-н председател, госпожи и господа, в този период на криза публичните финанси се използват широко първоначално, за да се спаси финансовата система, а впоследствие, за да се смекчи социалният и икономически ефект.
<P>
На този фон се говори много за публични дефицити, критикуват се разходите на държавите-членки, но се позволява спадът в данъчните постъпления да отиде на заден план. Забравя се фактът, че всяка година в Европейския съюз се укриват данъци на стойност 200 млрд. евро, а това са средства, които биха могли да се използват за най-важната политика за възстановяване, ресурси, които биха ни позволили спокойно да посрещнем това, което някои наричат в кавички демографска бомба със закъснител.
<P>
Ето защо текстовете, които обсъждаме днес, са толкова важни. Въвеждането на общи инструменти и пълна прозрачност между държавите-членки в областта на събирането на вземания са важни стъпки, ако искаме да гарантираме, че нито гражданите, нито дружествата могат да укриват фискалните си задължения, както и че всички допринасят за общите усилия.
<P>
Трябва да дадем на данъчните органи във всяка държава от Съюза ресурси, за да изпълнят своята мисия. Необходимо е също така да обърнем внимание на това, доколко значима е здравата фискална политика.
<P>
В момента всички се безпокоят за Гърция. Днес сме свидетели на крайностите, до които води липсата на ефективен фискален апарат. Не просто кризата влияе негативно на правителството на Караманлис; тя преди всичко е предшествана от липса на политическа смелост при неуспеха да се проведе реформа в гръцката фискална администрация и по този начин да се създаде ефективен данъчен инструмент за възстановяване.
<P>
Надяваме се, че по този въпрос Съюзът ще използва всички налични ресурси, за да потвърди солидарността си с Гърция. Надявам се, че гласуването, което ще се проведе в сряда, ще потвърди гласуването в комисията и ще доведе до някои насърчителни текстове за събиране на данъци.
<SPEAKER ID="090" NAME="Sharon Bowles" LANGUAGE="EN">
Г-н председател, радвам се, че разискваме тези доклади в рамките на мандата на Комисията, макар и почти накрая. Комисията работи усърдно, за да постигнем това. За много, всъщност бих казала за повечето неща се радвахме на диалог, при който взаимно се допълвахме, г-н Ковач, макар да не сме постигали съгласие по всички въпроси. Споразумяхме се например за ДДС за вътреобщностни доставки, но не постигнахме съгласие относно солидарната и отделната отговорност в рамките на трансграничните транзакции, а в малко други случаи и двете страни са били разочаровани от тромавостта и липсата на подкрепа от държавите-членки. Едно от тези предложения е това за обща консолидирана корпоративна данъчна основа.
<P>
Но пред лицето на тези разочарования Вие представихте по-интензивни, традиционни мерки за контрол, основаващи се на сътрудничество, обмен на информация и достъп до данни. Ето защо бих искала да се възползвам от тази възможност лично и в качеството си на председател на комисията по икономически и парични въпроси да Ви благодаря за работата и ентусиазма по време на Вашия мандат. Както споменаха някои колеги, в това време на фискален стрес е дори още по-важно да се даде възможност на държавите-членки да съберат дължимите си данъци. С тази движеща сила Съветът трябва да постигне по-голям напредък в бъдеще. Онези, които съзнателно измислят схеми за укриване и избягване на данъци, вредят на обществото и не следва да очакват снизходителност, когато бъдат заловени, а ние трябва да разполагаме с инструменти за това.
<P>
Що се отнася конкретно до въпроса за административното сътрудничество, считам, че автоматичният обмен на информация е полезен. То върви ръка за ръка с директивата относно данъчното облагане на спестяванията, която, надявам се, скоро ще бъде приета в Съвета. Но Вашата намеса по този въпрос вече доведе до положително развитие, както в рамките на ЕС, така и извън него. Приветствам и директивата за взаимната помощ при събиране на вземания, но мисля, че е по-подходящо да се прилага при по-нисък праг. В заключение, поднасям извинения към Вас и колегите за това, че няма да остана до края на разискването, но, както винаги, има дублиране на ангажиментите в Парламента.
<SPEAKER ID="091" NAME="Philippe Lamberts">
от името на групата Verts/ALE. - (ES) Г-н председател, госпожи и господа, от няколко седмици насам е модерно да се безпокоим за бюджетните дефицити на определени държави-членки. Някой, разбира се, може да критикува някои примери за публични разходи, и ние няма да се въздържим да направим подобно нещо, друг може да се позове на милиардите евро за субсидии за изкопаеми горива, но нека не забравяме, както каза колегата социалист, че нарастването на публичния дефицит е резултат преди всичко от финансовата и икономическа криза.
<P>
Не считам, че правителствата трябва да бъдат поучавани как да управляват разумно от онези, които поради склонността си към рискови операции, финансирани, вярвате или не, от дълг, причиниха кризата.
<P>
При това положение сме съгласни, че сегашното равнище на публичен дефицит в държавите е неустойчиво, тъй като намалява възможността Европа да бъде инициаторът на зеления нов курс, който й е толкова необходим. Ето защо трябва да се разгледаме този въпрос не само от страната на разходите, но също и от страната на приходите и това е духът, в който днес четем внесените за разглеждане доклади и по-конкретно, тези от г-жа Alvarez и г-н Domenici.
<P>
Приемайки автоматичния обмен на информация между данъчните органи като норма, ще дадем на държавите-членки средства за сериозна борба с данъчните измами. Ще ви припомня, че приблизителният размер на данъчните измами е 200-250 млрд. евро или два процента от БВП. Преди дори да говорим за преструктуриране на европейския данъчен режим трябва да гарантираме, че данъците се събират.
<P>
Освен това проектът подкрепя въвеждането на обща основа за данъчно облагане на дружествата, което ще внесе яснота както за данъкоплатците, така и за държавите-членки. По този начин ще направим стъпка напред, но следва да се положат основите не за по-голяма конкуренция, а за по-ефективно сътрудничество. Време е да прекратим фискалния дъмпинг, този път на разруха, който подкопава данъчните постъпления на държавите-членки и в ущърб на кого? На данъкоплатците и на малките и средните предприятия, които не разполагат с ресурсите на големите транснационални дружества, за да противопоставят държавите-членки една на друга.
<P>
Ето защо според нас консолидираната данъчна основа е предпоставка за въвеждането в съответствие с това, което правим за ДДС, на непрекъснато хармонизиране на данъчните ставки за дружествата, като се започне с определяне на минимални прагове.
<P>
В заключение, за изграждането на устойчива основа за данъчните режими на държавите-членки са необходими много по-дълбоки промени: намаляване на ставките върху дохода от трудови отношения и компенсиране на това намаление чрез въвеждане на прогресивно данъчно облагане върху енергията - върху невъзобновяемите източници на енергия - и на данъка върху финансовите транзакции и печалбата. Както казваше баба ми обаче, това е друга история.
<P>
Междувременно групата на Зелените/Европейски свободен алианс поздравява г-жа Alvarez и г-н Domenici за отличната им работа, която не просто повтаря предишните позиции на Европейския парламент, но ги прави по-амбициозни и практични.
<P>
В заключение бих искал да пожелая на добър час на г-н Ковач. Не бях тук, когато дойдохте. Колегите ми казаха,че впечатлението, което сте им направили с действията си, е много по-добро от това, в началото на мандата Ви. Следователно сме приятно изненадани от Вас. Желая Ви всичко най-добро.
<SPEAKER ID="092" NAME="Ashley Fox" LANGUAGE="EN">
Г-н председател, бих искал да благодаря на докладчиците и на докладчиците в сянка за усърдния труд, който са вложили в изготвянето на докладите.
<P>
Данъчното облагане, и по-специално всякакъв вид хармонизиране винаги е било чувствителен въпрос. Необходимо е да намерим баланс между необходимостта от ефективно функциониране на единния пазар и от защита на компетентностите на държавите-членки в областта на данъчното облагане. Бих посъветвал г-н Lamberts, че най-добрият начин за минимизиране на укриването на данъци е въвеждането на по-прости данъци и намаляването на данъчните ставки. Данъчната конкуренция е нещо много хубаво. Тя предпазва данъкоплатците от ненаситни правителства.
<P>
Държавите-членки трябва да могат свободно да подписват двустранни споразумения с трети държави. Обединеното кралство и САЩ с готовност обменят информация, тъй като се радват на дългогодишно сътрудничество в борбата с тероризма. Ако тази информация се обменяше и в рамките на ЕС, много трети държави щяха да откажат да подпишат подобни споразумения в бъдеще. Сътрудничеството щеше да бъде прекратено, а националната сигурност щеше да бъде изложена на риск.
<P>
Настоятелно призовавам колегите да подходят към тези доклади прагматично. Трябва да гарантираме, че няма да се впуснем в ненужно хармонизиране, което застрашава националната сигурност.
<SPEAKER ID="093" NAME="Nikolaos Chountis" LANGUAGE="EL">
Г-н председател, несъмнено въпросните доклади са положително усилие за създаване на правна рамка за административно сътрудничество на равнище Европейски съюз в областта на прякото и косвено данъчно облагане, различно от ДДС и акциз.
<P>
Трябва да кажа обаче, че докладите, предложенията за директиви и т.н. засягат проблема за укриването на данъци и данъчните измами.
<P>
По време на кризата обаче се очертаха два аспекта на укриването на данъци. Първият се отнася до данъчната конкуренция в Европа; последното нещо, което тя насърчава, е солидарността и икономическото и социално сближаване между държавите-членки. Трябва да предприемем действия и да решим този проблем.
<P>
Вторият се отнася до офшорните дружества. Както всички знаем, тези дружества са механизми за укриване на данъци и пране на пари. Намерението на гръцкото правителство например просто да облага подобни транзакции с 10% данък е скандално.
<P>
Предвид това, а както подчертаха редица колеги, в тези времена на икономическа криза с всички проблеми, пред които са изправени държавите-членки, да не споменаваме и факта, че начинът, по който Европейската централна банка и Пактът за стабилност функционират е неадекватен и те по-скоро задълбочават, отколкото решават проблема, се нуждаем от общи решения на общите проблеми, един от които е укриването на данъци.
<P>
Трябва рязко да осъдим укриването на данъци и данъчните измами, така че правителствата да получават приходи във време, в което има неотложна потребност от политика за преразпределение и развитие.
<SPEAKER ID="094" NAME="Godfrey Bloom" LANGUAGE="EN">
Г-н председател, идеята за данъчното облагане не се е променила съществено през последните 3 000 години, нали? Богатите и силните крадат пари от обикновените хора, за да направят живота си по-комфортен.
<P>
Единствената разлика в днешно време е, че сега "данъчното облагане е за благото на данъкоплатците", по някакъв начин ние биваме облагани с данъци pro bono.
<P>
За да поддържаме този мит, периодично всяваме паника, за да уплашим хората и те да започнат да внасят дължимото. Последната заплаха, разбира се, е, че ако не плащаме зелени данъци, всички ще загинем. Това не ви ли напомня на средновековните религии, които са играли същата игра: плати или ще гориш в ада.
<P>
Хармонизирането на данъците е идея, родена от модерната политическа класа, за да се гарантира, че няма правителство, което да краде твърде малко от народа си: нещо като картел на крадци, ако желаете.
<P>
Може ли да предложа, ако наистина искате хармонизиране на данъците, Комисията и бюрокрацията да плащат същите данъци като избирателите, да носят същата данъчна тежест като всички нас, преди избирателите да щурмуват тази сграда и да ни окачат на тавана, тъй като те имат пълното право да направят това.
<SPEAKER ID="095" NAME="Hans-Peter Martin" AFFILIATION="NI">
(DE) Г-н председател, нуждаем се от преустройство на демократичния процес. Като млад автор и журналист безрезервно плащах 62% данъци, тъй като бях убеден и имах усещането, че ни управляват добри хора. След като станах член на Европейския парламент обаче видях какво в действителност се случва с данъчните приходи. Тогава плащахме милиони шилинги всяка година. Това, което буди безпокойство у мен при днешното разискване относно насърчаването на доброто управление в областта на данъчното облагане, е фактът, че не разглеждаме собствените си разходи, а просто говорим за злите данъчни измамници.
<P>
В онези времена, когато данъчната ставка беше 62%, данъчен съветник ми беше Кристоф Мацнетер, който по-късно стана министър на финансите на Австрия. Той ми каза: "Ти си от Форарлберг, отиди зад граница в Лихтенщайн или Швейцария". Аз не направиха това, но други го направиха. Ако на фона на този опит обаче подходите към въпроса трезво и рационално от позицията на човек, който не е бил държавен служител, който не е бил разход за социоалноосигурителната система, не е бил ангажиран в нито една обществена област, подобно на по-голямата част от колегите тук днес, тогава трябва да си зададете въпроса, как бих могъл да спестя трудно спечелените си пари от това разточителство.
<P>
Затова имам следното предложение: нека започнем с това, че една разумна администрация ще използва парите разумно, т.е. да започнем от себе си. Защо са ни още 200 нови работни места? Защо тази седмица да финансираме уроци по ски? За какво е всичко това? Ако наистина искате да започнете сериозна борба срещу данъчните убежища, да съберете данъчни вземания и да привлечете хората към проекта на Европейския съюз, то трябва да започнем от самите себе си и да покажем на хората, че институциите, които представляваме, изразходват средствата на данъкоплатците разумно. В противен случай ще продължим да губим данъчни приходи, без да имаме каквото и да било основание да караме тези хора да се отчитат.
<SPEAKER ID="096" NAME="Enikõ Gyõri" AFFILIATION="PPE">
(HU) Госпожи и господа, 4% спад на БВП, 21 милиона безработни граждани на Европейския съюз, процедури при прекомерен дефицит срещу 20 държави-членки, 80% държавна задлъжнялост. При това състояние на Европейски съюз питам можем ли да си позволим лукса да допуснем изтичането на милиарди евро от данъци? Неприемливо е, когато жертваме огромни суми за икономически стимули и за запазването на работни места, да няма напредък на равнище ЕС за намирането на начини например да се промени срамното 5-процентно равнище на събиране на трансграничните данъчни задължения. Или дали следва да разширим автоматичния обмен на информация еднакво за всички приходи, като премахнем необходимостта правителствата да получават открадната от хранилища на данни информация за необложените с данък доходи на техните граждани, инвестирани на различни места.
<P>
В момента процентът на данъчните измами в ЕС се равнява на два пъти и половина общия бюджет на ЕС. Категорично считам, че данъчните органи на държавите-членки трябва да си сътрудничат с цел проследяването на данъчните измами. Никой не следва да може да се крие зад банковата тайна, трябва да отменим квази-данъчните убежища в рамките на Европейския съюз, дори когато, колеги, това е във вреда на въпросните държави-членки. Интересът на Европа като цяло трябва да има превес над отделните позиции. Почтените данъкоплатци от Европейския съюз очакват от нас най-малко правила, които са обвързващи за всички, без да има задни вратички.
<P>
Докладът Domenici посочва как да се затворят тези задни вратички. Темата ни в момента не е хармонизиране на данъчното облагане, а как да съберем дължимите данъци съгласно правилата на всяка държава-членка с помощта на другите, ако това е необходимо. Всички други елементи на данъчния пакет пред нас обслужват същата цел. От името на Европейската народна партия добавих няколко предложения към доклада Domenici, които бяха подкрепени и от други политически групи. На първо място предложих да се създаде насърчителна система, която да гарантира, че държавите-членки, действащи от името на държава, която иска да събере трансгранични данъчни вземания, ще получат част от възстановените суми. Така можем да стимулираме затрудненото сътрудничество между данъчните администрации. Второ, чрез използване на система на сравнимите печалби можем да предприемем ефективни действия срещу мултинационалните дружества, които манипулират трансферните цени с цел укриване на данъци. Зная, че членът на ЕК Ковач изпитва съмнения по този въпрос, но мисля, че можем да започнем да работим в тази посока.
<P>
В заключение, радвам се, че Комисията подкрепя необходимостта от по-строги изисквания за обмен на данъчна информация, посочени в типовото споразумение на ОИСР, приложимо към 12 държави. Считам, че ако продължим да работим в тази посока, ще преминем към една по-справедлива данъчна политика.
<SPEAKER ID="097" NAME="Olle Ludvigsson" AFFILIATION="S&amp;D">
(SV) Г-н председател, тази вечер разискваме определен брой мерки за борба с данъчните измами и разнообразните методи за избягване на различни видове данъци. Това са въпроси от изключително значение. Би било много добре, ако в Европейския съюз можем да укрепим инструментите, които използваме, и сътрудничеството помежду си в борбата с укриването на данъци, следвайки предложения начин.
<P>
Икономическата и финансова криза ускори необходимостта от повишаване на ефективността, надеждността и справедливостта на данъчните ни системи. Гледам положително на предложението за удължаване на прилагането на механизма за самоначисляване. Освен всичко останало, това е решителна стъпка в развитието на работата във връзка с изменението на климата. Когато през 2013 г. правата за емисиите започнат да се предлагат на търг, ще ни е нужна надеждна система за търговия, която няма да бъде поразена от измами с ДДС и други подобни проблеми. Механизмът за самоначисляване изглежда е отличен начин за предотвратяване на подобни измами с ДДС. Той ще гарантира надеждността и ефикасността на системата.
<P>
Работата по доклада относно механизма за самоначисляване беше много конструктивна. Радвам се да видя, че Комисията, Съветът и колегите, които се занимаваха с този въпрос, изразиха готовност да излезем с добро решение възможно най-бързо. Основен елемент в доклада е създаването на система за комплексна оценка, базирана на постоянни критерии. Много е важно внимателно да наблюдаваме как работи този механизъм за самоначисляване на практика в съответната област. Мерките за борба с укриване на данъците, които се предлагат в момента, са важна стъпка, но следва да се разглеждат като малка част от по-мащабен и дългосрочен процес.
<P>
Предстои да се направи много в тази сфера. Следва да се задълбочи сътрудничеството в ЕС и той следва да поеме инициативата за създаване на ефективни международни споразумения за борба с укриването на данъци.
<SPEAKER ID="098" NAME="Sylvie Goulard" AFFILIATION="ALDE">
(FR) Г-н председател, този очевидно твърде технически пакет от мерки в действителност е свързан с някои политически въпроси. Първо, административното сътрудничество между държавите по фискални въпроси е ключово за вътрешния пазар. Считам за важно да го подчертая, тъй като свободното движение на хора и капитали е един от основните принципи на достиженията на правото на Европейския съюз, на което толкова много държим. То обаче не трябва да води до положение на несправедливо данъчно облагане, при което добре информирани и мобилни граждани избягват фискалните си задължения, докато по-уседналите граждани ги спазват.
<P>
Този принцип не бива да действа като стимул за конкуренция между държавите, имам предвид като мотив за извършване на измами или укриване на данъци. Това обяснява позицията ни в подкрепа на консолидираната данъчна основа за данъчно облагане на дружествата и автоматичния обмен на информация между държавите-членки, който вече беше обсъден.
<P>
Ако г-жа Lulling ни беше оказала честта да остане с нас, щях да й кажа, че въпросът за гражданските свободи наистина възниква, когато говорим за обмен на чувствителна информация, но според мен има съществена разлика между информацията, която можем да обменяме между държавите-членки на Европейския съюз, т.е. в рамките на вътрешния пазар и услугите на вътрешния пазар, и информацията, която обменяме с други държави, дори приятелски държави като САЩ.
<P>
Вторият значим политически въпрос, особено след кризата, е борбата срещу данъчните убежища, но и срещу сивите зони, или снизходителните практики, които за съжаление, все още съществуват в Европейския съюз или в свързаните територии. След декларациите на Г-20 гражданите очакват резултати и надежден Европейски съюз. Това даде тласък на редица изменения и считам, че Парламентът трябва да придаде ново значение на този въпрос.
<P>
Накрая, в заключение бих искала да се обърна към г-н Ковач, много рядко имаме възможност да кажем довиждане в навечерието на приключването на нечий мандат, и преди всичко, искам да дам съвет на номинирания член на Комисията, г-н Шемета, чийто първоначални стъпки в тази област вече приветствахме, точно както приветствахме първоначалните стъпки на Комисия Барозу ІІ, която изглежда решена да се справи с този въпрос, особено след като възложи на г-н Монти задачата да изготви доклад относно вътрешния пазар, който да обхваща всички тези аспекти.
<P>
Считам обаче, че независимо от това до каква степен дадена държава-членка се съпротивлява и изразява несъгласие, Комисията трябва да направи това, което Вие, г-н Ковач, имахте възможност да направите, и да използва правото си на инициатива, но може би в по-голяма степен. Хазните на държавите-членки са празни. Данъчното облагане е друг начин да ги напълним, и ако това се прави интелигентно, ние ще подкрепим тези действия.
<SPEAKER ID="099" NAME="Eva Joly" AFFILIATION="Verts/ALE">
(FR) Г-н председател, г-н Ковач, госпожи и господа, благодарение на усилията на г-н Domenici докладът, по който трябва да проведем окончателно гласуване тази седмица, е документ с високо качество. Искрено се надявам, че той ще бъде приет на пленарното ни заседание в сряда. Много от предимствата, които докладът съдържа във връзка с финансовата прозрачност, фискалната политика и борбата с данъчните убежища, основните последици от които бяха правилно подчертани тук, са просто безпрецедентни.
<P>
Първо, следва да приветстваме факта, че текстът признава значителните ограничения във водената до момента борба срещу данъчните убежища. Данъчните спогодби и списъкът на ОИСР с юрисдикциите, които не сътрудничат, отразяващи условията, които са в сила официално, са незадоволителни и дори представляват част от проблема, който би трябвало да решават.
<P>
Ето защо предложенията в доклада, целящи да излязат извън този подход, да се приеме ново определение за данъчни убежища и да се въведат нови инструменти, включително санкции, за да се помогне в тази борба, са изключително важни. Това очевидно важи за предложението за въвеждане на автоматичен обмен на данъчна информация както в Европейския съюз, така и на международно равнище.
<P>
Такъв е случаят и със счетоводството за всяка отделна страна, което се предлага в доклада и което ще даде възможност за измерване на дейността, която дружествата реално осъществяват в държавите, в които са учредени, и за проверка на това, дали наистина плащат данъците, които законно дължат там. Това са две основни искания, които отдавна се радват на подкрепата на много експерти. Можем да приветстваме факта, че Европейският парламент ги приема и по този начин ще стане една от институциите с най-активно участие в тази борба.
<P>
Госпожи и господа, проблемът с данъчните убежища не е просто технически въпрос. Той е свърза с основен избор. Дали искаме да дадем на развиващите се страни средства, с които да се възползват от собствените си ресурси вместо да гледат как последните се конфискуват? Дали искаме да гарантираме, че всички наши дружества и съграждани допринасят в рамките на средствата, с които разполагат, за финансиране на гражданската област? Като гласуваме за доклада на г-н Domenici, ще дадем положителен отговор на тези два въпроса. Отговор, с който считам, че можем само да се гордеем.
<P>
В личен план бих искала да благодаря на г-н Ковач за семинара, който организирахме съвместно в Брюксел на 9 декември, за да включим този въпрос в дневния ред. Благодаря Ви и на добър час!
<SPEAKER ID="100" NAME="Ivo Strejček" AFFILIATION="ECR">
(CS) Г-н председател, г-н член на Комисията, днес разискваме пакет от икономически и политически спорни предложения, които би трябвало да доведат до много по-добро сътрудничество в областта на данъчното облагане. Данъчните измами несъмнено са сериозен проблем, който намалява бюджетните приходи на държавите. Какви обаче са причините за укриване на данъци и какви са мотивите на онези, които прибягват до данъчни измами?
<P>
На първо място, високите данъчни ставки. Колкото по-високи са данъците, толкова повече данъкоплатците ще търсят начини да заобикалят данъчните си задължения. Следва да помним тази добре известна истина особено днес, когато повечето политици считат, че проблемът с дефицита на публични финанси ще се реши чрез по-високи данъци, с други думи, от страната на приходите в бюджета, а не чрез съществено съкращаване на разходите. Искам да отбележа нещо, а именно, че данъчните убежища съществуват, защото хората прехвърлят капитала си към места с по-ниски данъци. Ако искате да прекратите или да ограничите съществуването на данъчните убежища, трябва да намалите данъците.
<P>
Втората основна причина за укриване на данъци е неяснотата и сложността на данъчните системи. Колкото повече изключения има, толкова повече са измамите. Статистическите данни и различните проучвания потвърждават, че усложненията при събирането на ДДС например са причинени предимно от объркващи обяснения и хиляди вариращи в широки граници изключения. За съжаление, нито Комисията, нито членовете на Европейския парламент предлагат държавите-членки да прибегнат към намаляване на данъците или към сериозни корекции, които могат да доведат до прозрачност на данъчните юрисдикции.
<P>
Спорните предложения са както следва: въвеждане на принципа, че съществува задължение за обмен на информация относно данъкоплатците; второ, задължителната информация относно данъкоплатците е точно определена и съответно изключително чувствителна; трето, задължението за обмен на информация за всички видове данъци се прилага за първи път и четвърто, законодателно нововъведение - нарушава се банковата тайна.
<SPEAKER ID="101" NAME="Miguel Portas" AFFILIATION="GUE/NGL">
(PT) Г-н председател, днешното разискване е много важно, тъй като това, което правителствата и самата Комисия ни казаха, е, че през следващите години стратегията за изход от кризата зависи от планове за радикални съкращения на публичните инвестиции и социалните разходи. Информацията, която неизменно се съдържа в различните доклади, които обсъждаме днес, ни казва, че в крайна сметка има друг начин, по-добър начин, който ще насърчи честността и ще удовлетвори данъкоплатците.
<P>
Това е и начинът за преодоляване на кризата от гледна точка на приходите (главно от тази гледна точка), тъй като ще прекрати кошмара, причинен от данъчните убежища и от широкоразпространеното укриване на данъци и данъчни измами сред големите дружества и банковата система.
<P>
Точно заради това съм напълно съгласен с доклада на г-н Domenici в частта, която казва, че не се прави достатъчно, за да се премахне банковата тайна. Точно това е и причината, поради която трябва да продължим, защото е вярно, че малко справедливост в икономиката никога и никому не е навредила.
<SPEAKER ID="102" NAME="Arturs Krišjānis Kariņš" AFFILIATION="PPE">
(LV) Г-н председател, г-н член на Комисията, въпросът не е дали сме за или против борбата с данъчните измами. Разбира се, че я подкрепяме. Той е по-скоро какви средства бихме искали да използваме, за да постигнем тази цел. Ситуацията сред държавите-членки в момента е такава, че има държави, които не обменят с готовност информация относно данъкоплатците с други държави-членки, дори когато тя им бъде поискана. Предложението, което обсъждаме, се отнася до въвеждане на автоматична система, при която цялата информация относно граждани и предприятия с местоживеене в чужбина ще се обменя между данъчните органи. Според мен това, което е важно, е да не увеличаваме бюрокрацията независимо по какъв начин обменяме информация. Точно сега Европейският съюз е в криза. В Испания безработицата е близо 20%, в Латвия над 20%, а в много други държави над 10%. За съжаление, тенденцията е възходяща. В резултат на това държавите-членки са принудени да съкращават държавните разходи, нещо, което всъщност е в разрез с увеличаването на размера на бюрократичната машина. Не можем да си позволим да увеличим размера й. Въвеждането на системата за автоматичен обмен на информация обаче неизбежно ще доведе до това. Считам, че европейските данъкоплатци просто не могат да си позволят да понесат това сега. Според мен съществува друго предложение, което следва да обсъдим, а именно, може би да не стигаме до крайности, т.е. автоматичен обмен на цялата информация, а вместо това поне да гарантираме, че всички държави-членки обменят важна информация при поискване. За да обобщя, в такъв случай, трябва да се въведе автоматичен обмен при поискване. Благодаря ви.
<SPEAKER ID="103" NAME="Arlene McCarthy" AFFILIATION="S&amp;D">
(EN) Г-н председател, с над 200 млрд. евро загуба годишно борбата с данъчните измами и укриването на данъци в ЕС трябва да продължи да бъде приоритет за Парламента, Европейската комисия и правителствата на държавите-членки. Не мога да повярвам, че някой в Парламента счита, че правото на неприкосновеност е право на укриване на данъци.
<P>
Съществува, разбира се, всеобщ консенсус за това, че липсата на добро управление в областта на данъчното облагане насърчава данъчните измами и укриването на данъци. Данъчните измами имат огромно негативно влияние върху националните бюджети. Те ограбват жизнено необходими ресурси за публичните услуги, здравеопазването, образованието, научноизследователската дейност. Освен това според голяма благотворителна организация укриването на данъци от свръхбогатите и от световни корпорации има сериозни последици за живота на над пет милиона деца в развиващите се страни.
<P>
Правителствата в най-бедните развиващи се страни биват лишени от данъчни приходи от 92 млрд. евро на година, докато според оценки на Световната банка една трета от тях - между 30 и 34 млрд. евро - биха били достатъчни да покрият разходите за Целите на хилядолетието за развитие, определени от ООН. Още по-шокиращ е фактът, че благотворителна организация от Обединеното кралство, "Християнска помощ" (Christian Aid), твърди, че близо 7 трилиона евро са укрити в данъчни убежища.
<P>
Ето защо действията и препоръките, предложени в тези доклади, са важни за постигане на равностойни условия и за справяне с несъответствията и злоупотребите, които са в основата на тези системи за укриване на данъци и данъчни измами. Активите, държани в офшорни дружества, сега възлизат на една трета от световните активи...
<P>
(Председателят се обръща към оратора да говори по-бавно заради преводачите)
<P>
...половината от световната търговия минава през данъчни убежища и вече са предприети мерки срещу това. Данъчните убежища се разследват, като се правят предложения в ЕС и ОИСР.
<P>
Засиленото данъчно сътрудничество е единствената възможност. То не отслабва суверенитета на държавата, а точно обратно, укрепва и заздравява националните данъчни системи, като спира онези, които се опитват да подкопаят целостта и функционирането на системите.
<P>
Ако сме си извадили поука от световната финансова криза, то тя е, че се нуждаем от повече откритост и прозрачност относно финансовите транзакции. Ето защо подкрепям предложенията за преминаване към световно споразумение и стандарт за автоматичен обмен на данъчна информация, внесени от нашите докладчици.
<P>
В заключение бих желала да кажа, че тези, които се опитват да разводнят предложенията, разпространявайки слухове относно поверителността на данните, не са нито сериозни, нито амбицирани да подкрепят световните действия за справяне с проблема с укриването на данъци и за насърчаване на доброто управление, солидарността и социалната отговорност.
<SPEAKER ID="104" NAME="Wolf Klinz" AFFILIATION="ALDE">
(DE) Г-н председател, госпожи и господа, измамите с ДДС не са просто незначително прегрешение. Това е престъпление и проблем, който или ескалира, или намалява с времето. Според последните оценки гражданите, и следователно данъкоплатците, губят до 100 млрд. евро годишно, а вероятно и повече.
<P>
Във време, когато публичният дълг непрекъснато нараства, а кризата се задълбочава, гражданите не проявяват разбиране към това, че Европейският съюз до момента не е успял да се справи успешно с този проблем. Ето защо аз приветствам новия опит да се въведе процедура за самоначисляване, по която ще се проведе гласуване вдругиден. Това, което се опитваме да направим с процедурата за самоначисляване, е да премахнем ефективно проблема с укриване на ДДС или поне да го ограничим. Трябва да почакаме и да видим обаче дали тази процедура ще доведе или не до желаното нарастване на приходите от ДДС и дали ще се предотвратят нови случаи на измами. Със сигурност си струва да опитаме. Ще наблюдаваме отблизо резултатите от процедурата, чието прилагане сега е ограничено до 2014 г. и ще изготвим критична оценка.
<P>
Въпреки това ми се искаше да въведем едно конкретно изменение. Аз съм за това, предприятията, които надлежно изпълняват задълженията си за грижа в контекста на прегледа на техните регистрационни номера по ДДС, да бъдат освободени от отговорност, дори ако получателят извърши измама. Наистина съжалявам, че предложеното от мен изменение във връзка с това не успя да събере мнозинство в комисията по икономически и парични въпроси.
<SPEAKER ID="105" NAME="Vicky Ford" AFFILIATION="ECR">
(EN) Г-н председател, данъчната измама е престъпление, което не само ограбва правителствата, но и всеки данъкоплатец, всеки гражданин, който своевременно си плаща данъците. ОИСР, Г-20 и различните докладчици в Парламента всъщност свършиха много добра работа, за да помогнат в борбата срещу данъчните измами. Искам да обърна специално внимание на доклада на г-н Domenici и да му благодаря за изключителната прозрачност, която показа при съвместната работа с Парламента, за да подобри качеството на този документ. Въпреки това има три неща, които будят у мен безпокойство.
<P>
Първо, борбата с данъчните измами не следва да бъде използвана като извинение за онези, които искат да започнат разискване за хармонизиране на данъчното облагане в рамките на ЕС. Документът съдържа текст за общата консолидирана корпоративна данъчна основа, но считам, че следва да изчакаме, докато Комисията излезе с оценката на въздействието по-късно през годината, преди да стигаме до заключения относно преимуществата и недостатъците на това разискване.
<P>
Второ, противоречивият въпрос за обмена на информация също буди безпокойство. Съвсем ясно е, че при определени обстоятелства по-добрият обмен на информация е необходим и всъщност подобно на данъчното облагане на спестяванията, автоматичният обмен на информацията има своите преимущества. Този документ отива много по-далеч и настоява за автоматичен обмен на информация във всички области. По-скоро считам за редно да разгледаме всяко конкретно обстоятелство и да преценим къде това е необходимо.
<P>
Трето, докладът Domenici предлага специална такса в рамките на ЕС за всички финансови движения към и от определени юрисдикции. Както посочи членът на ЕК Ковач, съществуват различни санкции и инициативи, които могат да бъдат използвани за насърчаване на добро поведение в тази област. Безпокои ме фактът, че може да останем само с едно предложение, което би могло да бъде твърде противоречиво, ако вземем предвид текста за въвеждане на такса на равнище Европейски съюз.
<SPEAKER ID="106" NAME="Diogo Feio" AFFILIATION="PPE">
(PT) Г-н председател, разглеждайки тези четири доклада, които имат силно изразена техническа структура, обсъждаме сложни политически въпроси. Първо, трябва да стане ясно, че от уважение към онези, които плащат данъци и спазват правилата, борбата срещу данъчните измами и укриването на данъци следва да бъде постоянна.
<P>
Искам също така тук да уточним, че не става въпрос за нещо свързано конкретно с някаква криза. Става въпрос за публична етика. И точно както този въпрос следва да се обсъжда, така Европейският съюз и държавите-членки следва да обсъдят и друг въпрос, свързан с данъчната конкуренция, с оглед стимулирането на икономическия растеж чрез данъчните политики.
<P>
Необходимо е също да разгледаме борбата срещу данъчните измами и укриването на данъци и от законодателна гледна точка. Законите трябва да бъдат ясни. Те трябва да са прозрачни, а административните органи трябва да действат адекватно. Ето защо въпросът за обмена на информация е уместен и трябва да вземем предвид решенията, взети от международни организации, които наистина са изследвали този проблем, като например ОИСР на първо място. Обмяната на опит е важна в това отношение, за да не се окаже, че мерките, които звучат добре на теория, са непродуктивни на практика.
<P>
Конкретно по темата за данъчните убежища, необходимо е да подкрепим решенията и постигнатият от Г-20 напредък и преди всичко да не забравяме, че мерките в тази област следва да са подходящи, пропорционални и ефективни.
<SPEAKER ID="107" NAME="Elisa Ferreira" AFFILIATION="S&amp;D">
(PT) Г-н председател, г-н член на Комисията, ето няколко факта, които си заслужава да бъдат припомнени. Според ОИСР активи, възлизащи на 5 до 7 трилиона евро са скрити в данъчни убежища през 2008 г. В Европейския съюз са укрити данъци, което вече беше споменато днес, равни на между 2% и 2,5% от богатството на ЕС или два пъти бюджета на ЕС.
<P>
Днес няма съмнение, че данъчните убежища, неяснотата на новите финансови продукти, липсата на административно сътрудничество, неуспешното регулиране и надзор на пазарите и прекалените амбиции на участниците в тях допринесоха за ужасната криза, в която се намираме.
<P>
На световно равнище се постига напредък, ние извличаме поуки от това, поуки, които са използвани в инициативите на Международния валутен фонд, ОИСР, Г-20 и Форума за финансова стабилност. Европейският съюз, особено под ръководството на г-н Ковач, който бих искала да поздравя, взе участие в серия инициативи. Те включват административното сътрудничество, директивата относно данъчното облагане на спестяванията, помощта при събиране на задължения, кодекса за поведение, както и засиленото сътрудничество от страна на Белгия, Австрия, Люксембург, Остров Ман и дори съседни държави: Швейцария, Монако и Лихтенщайн.
<P>
Важно е обаче, че тези колективни усилия не водят до това, което сънародникът на г-н Domenici толкова добре описва, когато в "Леопардът" се казва, че много неща трябва да се променят, за да остане всичко същото. Това е пример какво не може да се случи.
<P>
В момента европейските граждани страдат от безработица, заплахи за повишаване на данъците и загуба на основните си права при пенсиониране. Малките и средните предприятия не получават кредити и търпят огромни загуби. Тези граждани очакват от нас като техни представители в Парламента да извлечем поуки и наистина да гарантираме конкуренция, справедливост, прозрачност и лоялност в рамките на Европейския съюз.
<P>
Четирите доклада и особено тези на г-н Domenici и г-жа Alvarez са издържани в този дух. Надявам се да получат широка подкрепа от членовете на Парламента и всъщност да осигурят на Европейския съюз политическия стимул, от който се нуждае, за да направи правилните изводи, и да съдействат за признаването на тези изводи в международен мащаб.
<SPEAKER ID="108" NAME="Olle Schmidt" AFFILIATION="ALDE">
(SV) Г-н председател, всички знаем, че данъците са чувствителен въпрос, както чухме. Държавите-членки имат правилно схващане, че данъците са предимно национален въпрос. В разгара на финансовата криза обаче все повече и повече държави осъзнават, че сътрудничеството в рамките на ЕС трябва да се подобри.
<P>
Данъчната конкуренция е хубаво нещо. Правилата обаче трябва да са справедливи, а държавите-членки да не се възползват от това, че техните правила се използват за избягване на данъци. Данъчните измами са незаконни, неморални и изкривяват положението в отделните държави-членки на ЕС.
<P>
Можем да критикуваме данъчното бреме в собствените си страни. Самият аз съм известен с това. Необходимо е обаче да работим, за да променим политиката в нашите държави, а не да бягаме от отговорностите си. Най-ефективният начин за обмен на информация е това да става автоматично. Европейският съюз често е критикувал различните видове данъчни убежища. Ето защо е важно да покажем, че работим във вътрешен план, за да повишим прозрачността, откритостта и сътрудничеството в областта на данъчното облагане, като в същото време зачитаме неприкосновеността на личния живот.
<P>
За да избегнем ненужни административни разходи и за да създадем по-ясно правно основание, групата на Алианса на либералите и демократите за Европа внесе изменение, съгласно което държавите-членки няма да бъдат принуждавани да оказват помощ на други държави-членки, ако става въпрос за по-малко от 1 500 евро на година. Считам, че така се поставят ясни граници във връзка с правомощията на органите и, както разбирам, г-н Ковач приема предложението.
<P>
(EN) Накрая бих искал да благодаря на г-н Ковач, на когото остават още близо 18 часа на поста член на Комисията. Беше привилегия да си сътрудничим. Не постигнахте всичко, което искахте, но дадохте най-доброто от себе си. Благодаря Ви и на добър час!
<SPEAKER ID="110" NAME="Jacek Włosowicz" AFFILIATION="ECR">
(PL) Г-н председател, по време на шестия си мандат Европейската комисия прие редица законодателни предложения като част от борбата срещу данъчните измами и избягването на данъци в Европейския съюз. Основен фактор тук е предложението за директива относно административното сътрудничество в областта на данъчното облагане. Благодарение на приемането й практически от всички държави-членки, директивата, която в момента е в сила, беше несъмнено първата стъпка в посока към административно сътрудничество в тази област, въпреки че очевидно липсват конкретни резултати по отношение на прилагането й. Това предложение обаче предвижда укрепване на вътрешния суверенитет на отделните държави-членки в областта на данъчното облагане чрез прилагане на по-специфично и ефективно управление на данъчните приходи от всяка държава, както и ускоряване на процеса на европейска интеграция, която става все по-наложителна в областта на данъчното облагане както от политическа и икономическа, така и от административна гледна точка.
<SPEAKER ID="111" NAME="Thomas Mann" AFFILIATION="PPE">
(DE) Г-н председател, благодаря Ви, г-н Ковач, за отличната работа. Административното сътрудничество между държавите-членки в областта на данъчното облагане, което е мой прерогатив, е амбициозен проект. То е необходимо, защо укриването на данъци не е просто провинение. То засяга всички държави.
<P>
Трябва да работим съвместно в борбата срещу данъчните измами и съмнителните данъчни убежища. Становището на държавите-членки, че не всичко може да се реши на европейско равнище, е груба грешка. Проучвайки възможността за закупуване на незаконно придобита информация относно измамници, което от законова гледна точка е проблем, с който сме се заели в Германия, не следва да бъде единственият ни план за действие. Въпреки това може да се наложи да се прибегне към подобно закупуване.
<P>
В тази директива приветствам първо, че предвижда автоматичен обмен на информация между данъчните органи, второ, ускорената процедура за обмен на служители между администрациите и трето, неотложната мярка за разхлабване на законите за банковата тайна далеч извън рамките на ЕС.
<P>
Разбира се, необходимо е да отстраним някои пречки и по-специално противоречието между обмена на информация, от една страна, и защитата на данните, от друга. Трябва да намерим баланса между двете и да не позволим един интерес да надделява над друг.
<P>
Освен това следва да се обърне по-сериозно внимание на трансграничното двойно данъчно облагане. Разговарял съм с редица малки и средни предприятия, които осъществяват дейност едновременно в различни държави-членки. Те твърдят, че ситуацията е твърде сложна и че липсва достатъчно прозрачност и опит, поради което те не успяват да вземат правилни инвестиционни решения. Трябва да помислим върху това. Необходимо е също да намалим бюрокрацията и да обърнем по-сериозно внимание на това, което наистина е наложително, за да могат данъчните администрации да ни помогнат да работим в по-тясно сътрудничество и да опростим процедурите си. Ако успеем да постигнем това, ако можем да въведем подобни опростени процедури в ежедневието на хората, занимаващи се със стопанска дейност, ще отбележим категоричен напредък. Чрез директивата ясно заявяваме намерението си да направим това.
<SPEAKER ID="112" NAME="George Sabin Cutaş" AFFILIATION="S&amp;D">
(RO) Нашето разискване във връзка с предложените реформи в областта на данъчното облагане се провежда в ситуация, която неизбежно оставя отпечатък върху фискалните политики. Икономическата и финансова криза води до повишаване на дефицита в световен мащаб, което от своя страна увеличава значението на ресурсите, отпуснати за публичния бюджет.
<P>
Както вече беше споменато, последните доклади по въпроса подчертават обезпокоителните размери на данъчните измами в Европейския съюз, възлизащи на над 200 млрд. евро годишно, което е равно на 2-2,5% от БВП.
<P>
Колегите, които работиха по тези доклади и на които бих искал да благодаря за усилията, ни представиха шокираща картина на размера на данъчните измами. Предложеният от Европейската комисия план за икономическо възстановяване, който цели смекчаване на неблагоприятните последици от кризата, възлиза на общо 1% от БВП. Считам, че положението изисква строги мерки за борба с измамите и по-тясно сътрудничество между държавите-членки в областта на данъчното облагане, особено след като кризата очерта по-ясно от всякога неблагоприятните аспекти на взаимозависимостите между националните икономики.
<P>
На този фон предложението за директива бележи стъпка напред, тъй като ще приведе европейското данъчно законодателство в съответствие с икономическите тенденции и укрепването на процеса на европейска интеграция. В този смисъл автоматичният обмен на информация, премахването на банковата тайна и мерките за подобряване на взаимната помощ при събиране на данъчни вземания могат да допринесат значително за повишаването на ефективността на административното сътрудничество между 27-те държави-членки.
<P>
В заключение бих искал да пожелая на члена на ЕК Ковач успех в бъдещите начинания.
<SPEAKER ID="113" NAME="Carl Haglund" AFFILIATION="ALDE">
(SV) (първоначално без микрофон) ... настоящата директива е добре дошла във време като това, когато данъчните приходи по света намаляват. В общ пазар няма начин да приемем сегашната ситуация, при която облагаемият доход може да се скрие и да не бъде обложен с данък в друга държава-членка. Както беше споменато, държавите-членки на ЕС губят милиарди евро от данъчни приходи всяка година в резултат от неуспешен обмен на информация между държавите-членки. Ще ви припомня също, че докато някои хора укриват доходи и така избягват плащането на данъци, останалите трябва да плащаме повече данъци, за да компенсираме това. Едва ли това се има предвид или поне аз така считам.
<P>
Учудващо е, че някои хора защитават преобладаващата система, която всъщност позволява на хората да избягват плащането на данъците си. Съзнавам, че някои държави-членки имат много за губене, но дали наистина представят убедителни аргументи. Отговорът е не.
<P>
Следва да насърчаваме международното сътрудничество в областта на данъчното облагане и да изготвим общи стандарти за предотвратяване на данъчните измами както на равнище ЕС, така и в световен мащаб. Същевременно бих искал да ви припомня, че съществуват хора, които считат, че защитата на неприкосновеността е важна и че тя трябва да бъде гарантирана по подходящ начин. Важно е да имаме това предвид, тъй като в противен случай системата, която в момента създаваме, няма да се ползва с доверието на нашите граждани, а то е важно, ако искаме да успеем.
<SPEAKER ID="114" NAME="Sirpa Pietikäinen" AFFILIATION="PPE">
(EN) Г-н председател, считам, че е болезнено ясно, че при тази икономическа криза или ще се провалим по отделно в рамките на ЕС, или ще успеем заедно. За да стигнем до момент, в който наистина да имаме подходящ автоматичен обмен на информация в областта на данъчното облагане в ЕС и пълна прозрачност с ефективно административно сътрудничество между служителите и националните държави, извървяхме дълъг път.
<P>
Щом искаме от частния сектор - банките - да повишат прозрачността и надеждността си след финансовата криза, наистина считам, че нашите национални държави и самите ние трябва да направим това. Ето защо одобрявам стъпките, които са предприети, но все още ни предстои да извървим дълъг път. Настоятелно призовавам Комисията да бъда много амбициозна и силна, когато става въпрос за международно сътрудничество, за да имаме международно споразумение относно данъчните убежища и автоматичния обмен на информация.
<SPEAKER ID="115" NAME="Seán Kelly" AFFILIATION="PPE">
(EN) Г-н председател, данъчното облагане е жизненоважно за управлението на държавите и мисля, че повечето граждани ще се съгласят с това. Много граждани обаче не приемат плащането на данъци с отворени обятия и усмивка. Това е така още от времето, когато Бог посочил, че едно от най-презрените същества на неговото време е бирникът, който бил считан за злодей.
<P>
Не мисля, че междувременно статутът им се променил съществено. Днес се наричат данъчни служители, но вероятно няма да спечелят нито едно състезание за популярност
<P>
Ръка за ръка с това върви и фактът, че в ретроспективен план онези, които укривали данъци, понякога били считани едва ли не за герои, защото успявали да надхитрят правителството. Сега, за щастие, и това се е променило, но в същото време укриването на данъци е широко разпространено в държавата и по целия свят. Дори в собствената ми страна през 80-те и 90-те години на миналия век самите банки предоставяха на хората офшорни адреси с цел укриване на данъци. Когато това беше разкрито, разбира се, всеки трябваше да си плати.
<P>
Това, което трябва да направим в бъдеще е да гарантираме, че укриването на данъци ще бъде намалено. Според оценки на ОИСР 2,5% от световния БВП се губи в резултат от укриване на данъци. Нагледен пример за това е контрабандата на цигари, при която цигарите се местят от икономика с ниски данъчни ставки към такава с високи данъчни ставки, като причиняват ужасни вреди на здравето и, разбира се, на икономиката.
<P>
В същото време Европейският съюз има ограничени възможности за действие, тъй като Договорът от Лисабон не му дава големи компетентности в областта на данъчното облагане. Този въпрос възникна при осигуряване на гаранциите за Ирландия във връзка с Договора от Лисабон.
<P>
Ето защо не може да има обща консолидирана корпоративна данъчна основа и принципът за справедлива данъчна конкуренция трябва да се запази. Това, което трябва да направим, е посредством съвместна работа, сътрудничество, взаимодействие и убеждаване да се опитаме да задвижим нещата, но не и принудително.
<SPEAKER ID="116" NAME="Sari Essayah" AFFILIATION="PPE">
(FI) Г-н председател, тези предложения са израз на отличните усилия да се подпомогне борбата срещу данъчните измами и да се подобри сътрудничеството между органите.
<P>
Би било добре да си припомним, че данъчното облагане никога не е самоцел, но е инструмент на обществото за прилагане на политически договорени цели, включително изравняването на разпределянето на дохода, данъчното облагане на вредни практики и създаването на икономическа база за услуги в името на общото благоденствие. Една добра данъчна система разчита на справедлива и широка данъчна основа и разумни равнища на данъчно облагане.
<P>
Укриването на данъци и данъчните измами изяждат данъчната основа и честните граждани и дружества плащат сметката за данъците, които измамниците избягват да плащат. Както вече чухме тук, брутният вътрешен продукт сега е на кризисни равнища в различните части на Европа. Данъчните измами и укриването на данъци водят до по-ниски резултати на БВП в размер на около 200 млрд. евро годишно. Наистина не можем да си го позволим.
<P>
Бих искала да направя няколко забележки във връзка със самите доклади. Когато се обмислят начини за борба с измамите с ДДС, трябва да се вземат предвид понятията рентабилност, правна сигурност и принцип на пропорционалност. Те са особено ясно очертани в доклада на г-н Casa. Разумно е да се съсредоточим по-специално върху стоките и услугите, при които съществува риск от измама в борбата срещу измамите с ДДС, а механизмът за самоначисляване дава на държавите-членки възможност да прилагат споразумение в обратен ред чрез дерогация от основния принцип на директивата за ДДС.
<P>
Административното сътрудничество е начин да се допълнят националните законодателства, но не трябва да забравяме, че то никога няма да ги замени или да доведе до сближаването им.
<P>
Най-противоречивият от всички въпроси, свързани с тези директиви, е този за обмена на информация. Ефективният обмен на информация между митническите и данъчните органи в държавите-членки помага в борбата със злоупотребите и поради това считам, че ние следва да насърчаваме обмена на данъчни регистри, а не да го блокираме. Във Финландия данъчната документация е обществено достъпна и държавата е една от страните с най-ниска корупция в света. На този фон не виждам как би могъл автоматичният обмен на данъчни регистри да е заплаха за нарушаване на правата на гражданите, както считат някои колеги.
<SPEAKER ID="117" NAME="Paul Rübig" AFFILIATION="PPE">
(DE) Г-н Ковач, г-н председател, финансовото законодателство, разбира се, е национална отговорност и стимулира личния интерес на държавите-членки. Тук в Европейския съюз обаче следва да мислим за това, как да подкрепим вътрешния пазар и по-специално четирите свободи в бъдеще.
<P>
Един от основните проблеми, с които трябва да се справим, разбира се, е двойното данъчно облагане. Малките и средните предприятия (МСП), които не могат да следят цялото законодателство в тази област, изпитват особени трудности при предлагане на услугите си в други държави. Ето защо Комисията следва да излезе с предложение за това, как да се справим с двойното данъчно облагане и то трябва да бъде такова, че да въвежда ясна и прозрачна данъчна система за тези предприятия, тъй като в крайна сметка кредитният рейтинг на дадено дружество определя дали то може да оцелее на пазара и дали ще остане платежоспособно. Също така бих одобрил обслужване на едно гише за МСП, за да могат да имат конкретен център за контакт и възстановяването на данъците да се изплаща бързо, ефективно и прозрачно.
<SPEAKER ID="118" NAME="Silvia-Adriana Ţicău" AFFILIATION="S&amp;D">
(RO) Бих искала да спомена системите за електронно управление, които вече са разработени в различните държави-членки, за да се въведат следните видове приложения: плащане на данъци по електронен път, както и плащане на ДДС чрез електронни средства или инициативи като електронно фактуриране. Говорим за нова програма в областта на цифровите технологии за следващите пет години, което означава, че държавите-членки трябва да използват информационните технологии, за да подобрят административното сътрудничество и по фискални въпроси.
<P>
Считам, че поне що се отнася до електронното фактуриране, беше създадена група на високо равнище през 2008 г., която финализира доклада и препоръките за Европейската комисия миналия ноември. Членът на ЕК Таяни, също пое ангажимент, че по време на последващия период ще предложи инициативи, които целят да се подкрепи електронното фактуриране, така че да се приеме във всички държави-членки. Бих искал да попитам Комисията дали и кога ще представи подобно предложение.
<SPEAKER ID="119" NAME="Nick Griffin" AFFILIATION="NI">
(EN) Г-н председател, обсъждането на сътрудничеството в областта на данъчното облагане по време на кризата на еврото в момента е като пренареждане на шезлонгите на "Титаник".
<P>
Южните нации са познати на английски с грубия акроним PIGS (прасета) (Португалия, Италия, Гърция и Испания). Въпреки това тези, които са разпънати на еврото, не са прасета, а хора, наказани от утопичната догма всички под един знаменател. Техните икономики или ще загинат от хилядите съкращения, или ще бъдат спасени, за да разорят данъкоплатците в Британия и другаде. Ще има много малко данъци, за които да си сътрудничат.
<P>
Има два възможни изхода: или да се премахне еврото и да върнем на пленените държави от този "Ягодов съвет" собствените им валути или да изключим "проблемните държави" от еврозоната. Това биха могли да бъдат PIGS. По-справедливо би било това да бъдат Германия и нейният съюзник Франция, защото в използването на еврото според германските интереси се корени този хаос.
<P>
Тази безкрайна криза ще разруши проекта за федерация, данъчното сътрудничество и всичко останало. Трагедията е, че преди това толкова много невинни жертви ще бъдат доведени до бедност.
<SPEAKER ID="120" NAME="Elena Băsescu" AFFILIATION="PPE">
(RO) Бих искала да поздравя г-н Stolojan за всички усилия, положени при изготвяне на доклада относно събирането на вземания. Европейският съюз се нуждае от общо законодателство за борба с данъчните измами и укриването на данъци, въведено във всички държави-членки. Вътрешният пазар и бюджетът на дадена държава-членка могат да бъдат засегнати от неплащането на всякакъв вид данъци и задължения. Свободното движение на капитали и хора налага необходимостта от разширяване на приложното поле на законодателството. Задължителните вноски за социално осигуряване също ще бъдат включени от началото на тази година.
<P>
Важна стъпка в процеса на събиране на вземания в рамките на ЕС е бързият обмен на информация. Съществуването на общи стандартни инструменти и формуляри, които ще бъдат преведени на всички официални езици на ЕС, ще улесни съответните органи в ежедневната им работа. Обща автоматизирана система ще даде възможност запитванията да бъдат удовлетворявани възможно най-бързо и на по-ниска цена.
<SPEAKER ID="121" NAME="Udo Bullmann" AFFILIATION="S&amp;D">
(DE) Г-н председател, дори когато днес поздравяваме г-жа Alvarez, г-н Domenici и други наши колеги за отличните им доклади, дори когато поздравяваме г-н Ковач за всеотдайния му труд и му желаем всичко най-добро в бъдеще и дори когато изразяваме надежда, че ще предаде страстта си на наследника на неговия пост, с която той се бори за обща данъчна политика, трябва също да споменем държавите-членки, онези държави-членки, които продължават да се колебаят дали да предприемат действия, които са повече от наложителни в тази кризисна ситуация, действия, които най-накрая ще доведат до по-добро сътрудничество.
<P>
Шокиращо е, че все още не сме постигнали напредък по въпроса за данъчната основа. Всеки, който си мисли, че ще може да защити суверенитета си по този начин, ще го загуби така, както губи данъчните приходи. Ето защо основното послание на тези доклади е, че трябва да постигнем по-добро сътрудничество в Европа. Само това ще доведе до напредък!
<SPEAKER ID="122" NAME="Michael Theurer" AFFILIATION="ALDE">
(DE) Г-н председател, госпожи и господа, борбата срещу данъчните измами е необходимост. Разбира се, укриването на данъци и данъчните измами не са причините за икономическата и финансовата криза. Считам за важно още веднъж да поясня в Парламента, че трябва да си възвърнем доверието на данъкоплатците чрез опростени данъчни системи и ниски и справедливи данъци. Това обаче не означава, че не следва да се борим активно срещу укриването на данъци и данъчните измами, защото укриването на данъци подкопава чувството ни за справедливост.
<P>
И така стигаме до въпроса с данъчните убежища. Съседната на Германия Швейцария изрази безпокойство от това, че върху нея се оказва натиск. Имам конкретно питане по този въпрос към Комисията за това, дали се правят предложения или по-скоро дали се предприемат мерки, за да се упражни наистина натиск върху Швейцария. Личното ми становище по въпроса е, че Швейцария не може да си позволи да се отнася по-зле към Европейския съюз, отколкото към САЩ. Ето защо това означава, че Швейцария всъщност трябва да се присъедини към съгласуваните ни усилия в борбата срещу укриване на данъци.
<SPEAKER ID="123" NAME="Ласло Ковач" LANGUAGE="EN">
Г-н председател, уважаеми членове на Европейския парламент, намирам разискването за изключително интересно и вдъхновяващо. Като повечето от вас, аз съм убеден, че нашите усилия да се борим с данъчните измами и укриването на данъци и да повишим сътрудничеството в областта на данъчното облагане си заслужават. Благодаря ви за подкрепата и за работата на четиримата докладчици, признателен съм за подкрепата за тези важни инициативи на Комисията.
<P>
Насърчаването на доброто управление в областта на данъчното облагане е сложен казус, съдържащ няколко различни въпроса. Докладите ви буквално ги обхванаха всички от формалното законодателно предложение за насърчаване на административното сътрудничество до работата ни с трети държави. С радост чух някои от вас да насърчават Комисията да бъде по-амбициозна. Напълно съм съгласен с вас и съм убеден, че с вашата подкрепа и тази на правителствата на държавите-членки новата Комисия ще може да се справи с предизвикателствата в бъдеще. Знам, че тези документи остават приоритет и за наследника на поста ми. Комисията, Парламентът и Съветът следва да продължат да полагат усилия за одобряване на законодателните предложения, които се разглеждат или се подготвят, както и за работата на групата за Кодекса за поведение за данъчно облагане на предприятия.
<P>
Относно външните аспекти на принципите за добро управление в областта на данъчното облагане, всички действия, споменати в съобщението, следва да бъдат насърчавани, като се отдели специално внимание на тези, свързани с развиващите се страни.
<P>
Бих искал също така да благодаря за коментарите и становищата ви във връзка с конкретните предложения за административно сътрудничество, взаимна помощ при събиране на вземания, свързани с данъци, и незадължително и временно прилагане на механизма за самоначисляване. Радвам се да видя, че Европейският парламент и Комисията споделят общи възгледи относно действията, които трябва да се предприемат за по-успешна борба с данъчните измами и укриването на данъци в Европейския съюз и извън него. Виждам също така, че трите предложения като цяло имат подкрепа.
<P>
Постигането на бърз напредък и единодушно споразумение относно предложението за административно сътрудничество е един от приоритетите на испанското председателство. Сега това е приоритет и за повечето държави-членки. Европейският съюз спешно се нуждае от единодушно вътрешно споразумение, за да може да покаже на международната сцена решителността си да предприеме стъпки отвъд стандарта на ОИСР и препоръките на Г-20 и да положи основите за бъдещо развитие на международно равнище, като докаже, че може да разработи пълноправно административно сътрудничество.
<P>
Ясно е, че няма едно универсално решение за премахване на данъчните измами и укриването на данъци, но предложенията, които бяха обсъдени днес, са важни стъпки напред в рамката на стратегията на Европейския съюз срещу данъчните измами.
<P>
В заключение, точно един ден преди края на мандата си бих искал отново да благодаря за подкрепата за инициативите на Комисията в областта на данъчното облагане и митниците и по-специално за сътрудничеството на комисията по икономически и парични въпроси и на комисията по вътрешен пазар и защита на потребителите.
<SPEAKER ID="124" NAME="Magdalena Álvarez" LANGUAGE="ES">
Г-н председател, бих искала да кажа няколко думи за причините, поради които излизаме извън установените от ОИСР стандарти относно автоматичния обмен на информация.
<P>
Могат да бъдат представени много аргументи във връзка с това, но моделът на ОИСР категорично се свързва с по-широката рамка на международните отношения, в които правилата на играта са много по-различни от тези, които прилага Европейският съюз.
<P>
Както каза г-н Ковач, има единно икономическо пространство в рамките на Европейския съюз, в което данъчната информация следва да се ползва със същата свобода на движение като хората, така че всяка държава-членка може да прилага своя данъчен режим. Това, което имаме в Съюза, е единен пазар, в който няма пречки за стоки или хора. Ето защо няма причина да поставяме такива, когато става дума за данъчна информация.
<P>
Държавите-членки са част от политически проект и връзките между данъчните им администрации трябва да са в съответствие с него. Тук са заложени на карта политически принципи, които стоят над практическата целесъобразност.
<P>
Бих желала също така да подчертая, че националната фискална независимост се засилва, а не отслабва в резултат от борбата с измамите. С други думи, фискалната независимост на държавите-членки ще се увеличи, след като получат достъп до по-ефективни инструменти за прилагане на собствените им данъчни системи. Ето защо следва да вземем всичко това предвид и следователно е задължително да подкрепим тази директива.
<P>
В допълнение, както правилно отбеляза г-н Klinz, данъчната измама е престъпление. То не може да бъде оправдано, като прибягваме към такива слаби аргументи като режими с високи данъци в някои фискални системи. Напротив, дори бих спорила в подкрепа на това, че ако се намалят данъчните измами, данъците ще се понижат. Със сигурност трябва да продължим да полагаме усилия за опростяване на различните фискални системи.
<P>
В заключение бих искала да подчертая, че четирите доклада и четирите директиви, които подкрепяме имат силен предупредителен ефект, защото когато данъкоплатците осъзнаят, че в резултат на тези разпоредби измамниците ще имат по-малко възможности за действие и по-малко сигурни убежища на разположение, ще се изкушават много по-малко да прибягват до подобни дейности. Дори ако някои хора се опитат да участват в подобна дейност, ще имаме на разположение много по-ефективни инструменти, за да се справим с тях.
<P>
Най-накрая, трябва да спомена, че тези мерки идват в най-подходящия момент, когато кризата очерта опасността от липсата на прозрачност, прехвърляне от някои държави към други и необходимост от публични стимули. Във връзка с това бих искала да спомена подкрепата от страна на г-н Lamberts. Той ясно заяви, че във времена като тези в областта на публичните финанси трябва да се полагат специални усилия, за да се приемат мерки, насочени към съживяване на икономиката и социална защита, така че да се смекчат последиците от кризата.
<P>
Поради всички тези причини днешните граждани повече от всякога са наясно със сериозността на данъчните измами и последиците от тях за икономиката като цяло. Те също така са готови техните представители да предприемат подходящи мерки за справяне с проблема.
<SPEAKER ID="125" NAME="Theodor Dumitru Stolojan" LANGUAGE="RO">
Изслушах внимателно изразените от моите колеги становища. Забелязах също така и резерви по отношение на автоматичния обмен на информация. Категорично считам обаче, че ние в Парламента на равнище европейски институции трябва да покажем на всеки европейски гражданин, който почтено си плаща задълженията и данъците, че сме решени да приемем всякакви мерки, за да сведем укриването на данъците до минимум, така че решенията за събиране на вземания, свързани с данъци и такси, да се прилагат правилно, независимо от това, в коя държава-членка пребивава длъжникът.
<SPEAKER ID="127" NAME="David Casa" LANGUAGE="MT">
Аз също изслушах внимателно всичко, което беше казано, и ако трябваше да направя извод от това важно разискване, той би бил, че всички сме съгласни, че трябва да използваме всички възможни средства, с които разполагаме, за да се борим с укриването на данъци и различните видове измами, извършващи се в различни държави. Трябва да направим това, като използваме мерки като предложените днес, без да вредим на сектора на търговията, особено на малките и средните предприятия, и без да увеличаваме бюрокрацията. Напротив, препоръчвам да продължим да я намаляваме в области, които често пречат на сектора на търговията.
<P>
Трябва да гарантираме, че не наказваме честните граждани, които плащат и не укриват данъци. Това се отнася и за стопанския сектор, за онези, които се занимават с трансгранична търговия и не укриват данъци, и следователно не са престъпници.
<P>
Ето защо считам, че с тези предложения ще повишим надеждността на Схемата за търговия с емисии и свързаните с нея плащания. В същото време трябва да намалим административната тежест върху почтените стопански субекти и освен това да гарантираме, че Парламентът непрекъснато ще получава информация по време на целия процес на приемане на механизма за самоначисляване.
<P>
Подобно на моите колеги, и аз искам да благодаря на члена на Комисията за работата, която свърши през последните години. Г-н Ковач, очевидно не винаги сме били на едно мнение и все пак, когато погледна към сектора на данъчното облагане в миналото, считам, че сега разполагаме с по-справедлива и по-ефективна система за нашите граждани, а именно гражданите на Европейския съюз.
<SPEAKER ID="128" NAME="Leonardo Domenici" LANGUAGE="IT">
Г-жо председател, госпожи и господа, бих искал да ви благодаря за коментарите относно нашите доклади, които са продукт на съвместни усилия. Надявам се тези коментари да са добър знак за положителен вот от страна на Европейския парламент.
<P>
Считам, че, както казаха г-н Stolojan и г-н Casa, докладите ни заслужават подкрепа, дори само в името на всички наши съграждани - честни данъкоплатци, които първи страдат от данъчните измами и укриването на данъци. Целта е да накараме всички да ги плащат, за да може всяко лице да плаща по-малко.
<P>
Искам да спомена само две неща. В началото на разискването г-жа Lulling говори за данъчна колоноскопия. От опит зная, че колоноскопията е неприятен преглед, дори и да се окаже много полезен за човешкото здраве. В областта на данъчното облагане има много лесен начин да бъде избегнат: просто данъците не трябва да се укриват, не трябва да се укриват доходи и да се избягват законови задължения.
<P>
Вторият коментар е, че е правилно винаги да се безпокоим за това, как се изразходват публичните средства, но също така е редно и да правим това, когато правителствата са принудени да ги използват, за да подпомагат банки и финансови институции, които са спекулирали със своите средства.
<SPEAKER ID="129" NAME="Председател">
Общото разискване приключи.
<P>
Гласуването ще се проведе в сряда, 10 февруари 2010 г.
<P>
Писмени изявления (член 149)
<SPEAKER ID="130" NAME="Sebastian Valentin Bodu  " LANGUAGE="RO">
Измамата с ДДС е престъпление, което има огромно въздействие върху бюджетите, при което се използват незаконни схеми за възстановяване на данъци и това се случва във всички държави-членки, като Румъния не прави изключение (например верижните измами).
<P>
Системата за самоначисляване, въведена от някои държави-членки, включително Румъния, работи много добре. Въпреки това беше необходимо Директива 2006/112/EО за ДДС да се актуализира спрямо положението в момента, за да се сведе рискът от схеми за незаконно възстановяване на ДДС (от вида, базиран на фиктивен износ) до абсолютния минимум. Ето защо прилагането на самоначисляване за продукти, при които съществува висок риск от данъчна измама, е надеждна процедура, която като цяло има положително цялостно въздействие върху бюджета, въпреки че има закъснения на плащания към националния бюджет на ДДС, начислен върху транзакции, които се облагат с такъв данък.
<P>
В заключение, изправени пред избора между това, да получаваме ДДС единствено в края на икономическия цикъл, когато крайният продукт или услуга стигне до крайния потребител, и да се избегне измама, включваща незаконно възстановяване на ДДС, първият вариант е правилният избор. Идеалният сценарий би бил самоначисляването да се прилага като правило, а не като изключение. Тази стъпка обаче следва да се предприеме след задълбочен анализ на последиците от нея върху бюджета.
<SPEAKER ID="999" NAME="Alan Kelly  " AFFILIATION="S&amp;D">
в писмена форма. - (ЕN) Искам да повдигна един конкретен въпрос относно сътрудничеството между държавите-членки в областта на данъчното облагане. Това беше изключително чувствителен въпрос по време на кампанията за референдума за Договора от Лисабон в Ирландия. Просто бих искал да обърна внимание на нещо конкретно на колегите в Парламента. Сътрудничеството между държавите-членки е основата на този Съюз. То обаче винаги е било базирано на взаимно съгласие. Това, за което трябва да бъдем изключително внимателни в областта на данъчното облагане, е да не вземем предвид потребностите на определени държави-членки. Някой държави трябва да прилагат правилата различно. Ако например една държава е островна или няма население, което да поддържа голям действащ пазар, тя трябва да използва всяко възможно предимство, за да привлича инвестиции. Призовавам колегите да имат това предвид при изготвяне на предложенията по този въпрос. Предложенията не трябва да са в противоречие с принципа на субсидиарност. Всяко предложение ще трябва да бъде одобрено от държавите-членки. Това не е маловажна част от разискването.
<SPEAKER ID="998" NAME="Ramona Nicole Mănescu  " LANGUAGE="RO">
Инициативите в областта на данъчното облагане, които се обсъждат днес, имат изключително важна роля в борбата срещу трансграничните данъчни измами и укриването на данъци, въпроси с важен политически аспект и сериозни последици за бюджетите на държавите-членки. Насърчаването на доброто управление в областта на данъчното облагане изисква действия на равнище ЕС и извън него, както и във всички държави-членки. Нуждаем се от сериозни мерки, прости, прозрачни закони и съответно по-малко бюрокрация. И не на последно място, ние трябва да осигурим възможност на гражданите да имат достъп до помощ.
<P>
Мерки като гарантиране на прозрачността, обмен на информация на всяко равнище, подобряване на помощта, която се предоставя на държавите-членки, създаване на ефективно трансгранично сътрудничество и справедлива данъчна конкуренция са изключително важни цели, особено в условията на настоящата финансова криза, когато всички виждаме колко е важна устойчивостта на данъчната система. Държавите-членки с добро управление в областта на данъчното облагане успяха по-бързо и по-ефективно да реагират на икономическата криза.
<P>
Приветствам инициативата на Комисията и работата на докладчиците. Считам, че има политическа воля за насърчаване на доброто управление в областта на данъчното облагане. Трябва обаче да гарантираме, че тези предложения са нещо повече от ефектни политически реплики и да предприемем действия за тяхното прилагане възможно най-бързо.
<SPEAKER ID="131" NAME="Marianne Thyssen  " AFFILIATION="PPE">
в писмена форма. - (NL) Г-жо председател, данъчните органи са изправени пред сложна задача в един глобален, изцяло цифров свят. Установяването на социални и фискални измами е сложно, дори на вътрешния пазар. Освен това липсата на европейско законодателство в момента относно трансграничното административно сътрудничество между данъчните органи създава проблеми. Ето защо създаването на звено за връзка в областта на данъчното облагане за всяка държава-членка с цел задълбочаване и опростяване на административното сътрудничество между държавите-членки заслужава нашата подкрепа. Понастоящем исканията за обмен на информация отнемат толкова много време, че данъчните администрации често решават да не чакат информацията. Напълно подкрепям предложената от Комисията възможност за автоматичен обмен на информация поради две причини. Първо, това ще даде възможност на държавите-членки да събират данъците си по-ефективно, което във време на криза е справедливо и в никакъв случай не е лукс. Второ, това би означавало еднакво третиране на операторите на вътрешния пазар. Принципът за реципрочност при обмен на данъчна информация също е в съответствие със споразуменията в рамките на ОИСР и Г-20. Това е ясно послание, за което белгийската Сметна палата също правилно настоятелно призова неотдавна. Ето защо с цялата си убеденост ще подкрепя доклада на г-жа Alvarez.
