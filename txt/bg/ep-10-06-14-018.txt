<CHAPTER ID="018">
Мандат за тристранната среща относно проектобюджета за 2011 г. (разискване)
<SPEAKER ID="023" NAME="Председател">
Следващата точка е докладът на г-жа Jędrzejewska, от името на комисията по бюджети, относно мандата за тристранната среща относно проектобюджета за 2011 г.
<SPEAKER ID="024" NAME="Sidonia Elżbieta Jędrzejewska" LANGUAGE="PL">
Г-н председател, имам честта днес да Ви представя мандата за нашата тристранна среща с Комисията и Съвета, която ще се състои на 30 юни.
<P>
Преди да пристъпя към представянето на мандата, който беше приет от комисията по бюджети и който се надявам да бъде приет при гласуването ни на утрешното пленарно заседание, искам да кажа няколко думи за бюджетната 2011 г. с оглед на специфичното й естество. Това ще бъде новаторска година, защото бюджетът на Европейския съюз за 2011 г. за първи път ще бъде приет съгласно новите разпоредби на Договора от Лисабон. Договорът от Лисабон увеличава правомощията на Европейския парламент и разширява възможността ни за съвместно вземане на решения относно бюджета на Европейския съюз включително в области, в които преди това нямахме възможност да участваме пълноправно при процедурата за съвместно вземане на решения, като селското стопанство например. Това е огромна качествена промяна. Договорът от Лисабон също така въвежда мащабни процедурни изменения, и по-специално отменя изискването за първото и второ четене. Европейският парламент, както и Съветът, ще разглеждат бюджета само на едно четене. Какво означава на практика? Това означава, че срещата за съгласуване вероятно ще се проведе през ноември, но преди всичко означава, че новата бюджетна процедура съгласно Договора от Лисабон ще изисква по-голяма дисциплина и самоконтрол от заинтересованите страни. Няма да разполагаме с втора възможност и няма да можем да преговаряме повторно. Ние, Европейският парламент, трябва преди това внимателно да обмислим какво наистина желаем да постигнем, защото не можем да постъпваме, както през предишни години, когато формирахме очакванията си и ги намалявахме на второ четене. Сега трябва внимателно да помислим на първо четене, какво наистина желаем да постигнем.
<P>
Искам да благодаря на докладчиците за становищата и на другите комисии за техния принос. Комисията по бюджети получи няколко интересни и важни становища от различни комисии, които със сигурност ще бъдат взети предвид при последващите етапи на бюджетната процедура. Тези думи на признателност са преди всичко лични. Благодаря на авторите и признавам, че научих много за приоритетите на техните комисии и надявам се това познание ще бъде от огромна полза за мен като докладчик през есента по време на преговорите с Комисията и Съвета. В допълнение много от подробните обяснения на конкретни комисии не могат да бъдат включени в моя доклад, който е издаден от комисията по бюджети, защото мандатът за тристранната среща през юни не може да бъде удължен. Трябва да се концентрираме върху най-важните въпроси и можем да се спрем на подробностите през септември по време на процеса на представяне на отделните изменения. Не можем да стигнем до такова ниво на подробностите по време на първите преговори. Ето защо искам да призова за разбиране относно факта, че бях против много от подробните изменения.
<P>
Сега желая да кажа няколко думи за основните приоритети за нашите преговори в края на юни и за най-важните въпроси, които бих желала да подкрепите при утрешния вот, като въпроси, внесени от Европейския парламент. Преди нашите първи разговори с Комисията и Съвета искам да насоча вниманието към най-важното нещо - фактът, че идва краят на многогодишната финансова рамка. Договореното през 2006 г. сега бавно става недостатъчно за новите приоритети. Имаме два паралелни процеса, при които в същото време съществува известно противоречие. От една страна, имаме нарастващите амбиции на Европейския съюз във връзка с Договора от Лисабон и нашите очаквания за Европейския съюз например създаването на дипломация на ЕС и подкрепата за амбициозни научноизследователски проекти, а от друга страна, имаме задълбочаване на икономическата и финансова криза в конкретни държави-членки, което налага реализиране на икономии. Тези два противоположни процеса са засегнати също така от ограниченията на многогодишната финансова рамка. Маржовете се стесняват и Европейският парламент има все по-малко свобода на действие, за да финансира приоритетите си. Важно е да поговорим за това с Комисията и Съвета през юни. Ако имаме големи амбиции, не става въпрос само за Парламента, а също и за Съвета, трябва да обсъдим също така как да финансираме тези планове. В противен случай те ще си останат празни слова на лист хартия.
<P>
Много искам финансовата 2011 г. да акцентира върху значението на програмите за младежта, програми, които са изпробвани, доказани, достигат до широк кръг от хора и са ефективни и ефикасни.
<P>
Следващият въпрос, който вече беше споменат и трябва да го обсъдим, е Европейската служба за външна дейност (ЕСВД). Трябва да поговорим и за бюджетните последици от европейски механизъм за финансово стабилизиране, който вече беше договорен и приет.
<P>
Горещо ви насърчавам да приемете доклада на комисията по бюджети. Той е обобщен в параграф 91. Още веднъж желая да благодаря на всички за техния принос. Много от въпросите ще бъдат преразгледани през септември като изменения.
<SPEAKER ID="025" NAME="Кони Хедегаард" LANGUAGE="EN">
Г-н председател, позволете ми преди всичко, от името на г-н Левандовски, да се извиня, за това че той не може да присъства. За съжаление е възпрепятстван заради годишната среща на Комисията със Сметната палата, в която участва активно при представяне на приетото наскоро тригодишно преразглеждане на финансовия регламент, и поради това днес просто трябва да бъде там.
<P>
Ето защо го замествам и, разбира се, ще му предам изразените от вас коментари при това първо разискване относно представения от Комисията проектобюджет и предстоящата тристранна среща, която ще се състои преди разглеждането му от Съвета.
<P>
Диалогът ни тази година ще излезе извън границите на бюджета за 2011 г., тъй като се обсъждат значими политически инициативи със сериозни последици за бюджета. Нека не забравяме обаче, че един от основните компоненти за тази година е изпълнението на Договора от Лисабон при бюджетните въпроси. Трябва да спазим ангажимента си за гарантиране на добро сътрудничество между институциите, толкова добро, колкото и в миналото, в контекста на новата институционална рамка. Това е от жизненоважно значение за успешния и своевременен изход на бюджетната процедура за 2011 г.
<P>
Позволете ми във връзка с това да подчертая, че обръщам сериозно внимание на вашето безпокойство и мога да ви уверя, че Комисията споделя мнението, че има нужда от целенасочена квота на разходите, което става все по-наложително в един ограничен контекст. Комисията представи проектобюджет, който е съобразен с финансовата рамка и се основава на разумни приблизителни оценки. Важно е да припомним, че проектобюджетът за 2011 г. е изготвен в контекста на стриктни тавани за разходите и национални финанси, подложени на натиск.
<P>
На фона на тази трудна ситуация Комисията предложи проектобюджет, който съответства на политическите изисквания с оправдано и обосновано нарастване. Да, при трудната икономическа ситуация в момента трябва да се полагат усилия за възстановяване и докладчикът е права да поставя въпроса, както току-що чухме и както се вижда от документа, в центъра на стратегиите за социално приобщаване. Иновативните му възможности са основен ресурс за развитието и икономическия растеж на Европейския съюз.
<P>
Искам да призова Парламентът да подкрепи нашето предложение, и по-специално увеличаването на бюджетните кредити за плащания, тъй като това е осезаем принос за постигане на изпълнение на място и подкрепа на европейските икономики. Когато програмите за изпълнение на бюджета достигнат нормален ритъм, по-високите нива на плащания за дейностите по функция Конкурентоспособност за растеж и заетост (+6,8%) и функция Сближаване за растеж и заетост (+16,9%) доказват, че тези политики се провеждат активно, за да се ускори процесът на възстановяване. Важно е и доброто изпълнение на бюджета, и по-специално изпълнението на структурните и кохезионни фондове.
<P>
Позволете ми да подчертая, че Комисията запазва ангажимента си за поддържане на административна ефективност и в съответствие с поетите по-рано ангажименти няма да иска нови постове. Комисията иска да подчертае, че подобен ангажимент излиза извън рамките на щатното разписание и се прилага и по отношение на външния персонал, за който Комисията дори предлага допълнително съкращение. Всяка година Комисията предоставя пълна информация относно административните разходи. Тя е готова да обсъди с бюджетния орган всякакви алтернативни методи за представянето й с цел да гарантира прозрачността на тези разходи.
<P>
В заключение искам да благодаря на докладчика, че на толкова ранен етап ни предостави примерен списък с потенциални пилотни проекти и подготвителни действия преди да бъдат разгледани от Парламента. Това ще подпомогне нашия диалог и в крайна сметка ще даде възможност за най-доброто изпълнение на проектите, които ще бъдат приети на окончателния етап. Убедена съм, че при предстоящата тристранна среща ще имаме възможност да постигнем конструктивен напредък, както при предишни години. Комисията ще продължи да полага всички усилия, за да помогне за успешния изход от тази бюджетна процедура.
<SPEAKER ID="026" NAME="Edit Herczog" LANGUAGE="HU">
Госпожи и господа, позволете ми като докладчик на комисията по промишленост, изследвания и енергетика да изразя безпокойството си във връзка с наличието на достатъчен капацитет при сегашната бюджетна рамка за адекватно финансиране на водещите европейски политически инициативи. Компетенциите на Европейския съюз се увеличават съществено с Договора от Лисабон и трябва да финансираме политики в области като промишлеността и научноизследователската и развойна дейност, като политики за космическото пространство и иновациите, и да се укрепят съществуващите политики като тези в областта на научноизследователската и развойна дейност, енергетика и развитие на промишлеността. Колегите ми без колебание ще признаят, че това са области, в които могат да се създадат най-много работни места в рамките на Европейския съюз, и следователно подкрепата за тези политики е от стратегическо значение.
<P>
Най-важната ни цел за 2011 г. е да гарантираме, че Седмата рамкова програма няма да бъде обременена от такива политики, но ще намерим други източници, с които да ги финансираме, тъй като удължаването на Седмата рамкова програма само по себе си носи големи рискове. Освен това всички членове на комисията по промишленост, изследвания и енергетика считат, че е необходимо да има устойчивост на бюджета, така че например Европейският стратегически план за енергийните технологии (План SET) да може да се реализира по-ефективно, отколкото в момента. Не е изненада фактът, че искам да приключа с наблюдението, че единственият резултат от последните пет години е приоритетът, който се дава на малките и средните предприятия, и следователно обещанията, които сме поели към малките и средните предприятия не могат да останат неизпълнени. В момента съжаляваме, че те не са включени в плана, внесен от члена на Комисията, и се надяваме, че Съветът и Комисията ще излязат с новаторски идеи, които ще можем да подкрепим.
<SPEAKER ID="027" NAME="Mairead McGuinness" LANGUAGE="EN">
Г-н председател, според списъка някой друг би трябвало да вземе думата, но Ви благодаря, че ме повикахте в този момент.
<P>
Закъснях с пристигането си в Страсбург, както вероятно повечето колеги, но видях по-голямата част от провинцията по пътя. Както знаете, селските стопани и селските общности са под огромен натиск в момента.
<P>
Искам да благодаря на докладчика за свършената работа и за готовността й да държи колегите си информирани на всеки етап от процеса.
<P>
По отношение на селското стопанство има някои аспекти, които будят безпокойство. Надявам се, че оптимизмът на Комисията във връзка с пазарните тенденции дава своите плодове и е уместен, тъй като в противен случай бих се обезпокоила от бюджетния натиск през 2011 г., ако пазарите не се развият по благоприятния начин, предвиждан от Комисията. В миналото имаше проблеми и се опасяваме да не се появят отново.
<P>
Важно е при това разискване на бюджета да споменем трудната ситуация около плащанията за селско стопанство след 2011 г. Хубаво е, че през следващата година няма да се изисква финансова дисциплина. Всъщност се надявам това да е доминиращата позиция, макар че през 2012 г. тя ще бъде строга.
<P>
Парламентът обаче трябва да знае, че през 2013 г. ще сме изправени пред ситуация, при която ще има съкращаване на плащанията за селските стопани, при което се прилага модулация, и това ще се случи преди да реформираме общата селскостопанска политика.
<P>
Краткото послание на Комисията е, че селското стопанство е уязвимо и е важно за продоволствената сигурност, за защитата на околната среда и защото то е сърцевината на Европейския съюз. Необходимо е да разполага с подходящ бюджет и това трябва да се отрази на ресурсите, които му се предоставят.
<P>
Мерките за стимулиране на пазара са жизнено важни във време на криза и поради това подчертавам безпокойството си във връзка с това, че трябва да внимавате за начина на възникване на пазарите в областта на селското стопанство.
<P>
Днес, гледайки най-добрата част от провинцията, бих казала, че за да оцелее и да се преодолее кризата в селското стопанство трябва да се плати цена и тя трябва да бъде отразена в бюджетните ресурси, които предоставяме за него.
<SPEAKER ID="028" NAME="Britta Thomsen" LANGUAGE="EN">
Г-н председател, от името на комисията по правата на жените и равенството между половете бих искала да подчертая необходимостта от предоставяне на финансови средства с оглед на борбата срещу всички форми на дискриминация срещу жени по-специално срещу неравенството по отношение на заплащането.
<P>
Искам да изтъкна и значението на подходящото финансиране за Европейския институт за равенството между половете в Литва и да подчертая необходимостта от обезпечаване на необходимите средства за създаването на европейска обсерватория за насилието срещу жени въз основа на съществуващите институционални структури, в съответствие със съгласуваното от Съвета на 8 март 2010 г.
<P>
Накрая искам да призова Комисията да прикани държавите-членки да използват по-ефективно структурните фондове в рамката на Европейския социален фонд като начин за насърчаване на равенството между мъжете и жените.
<SPEAKER ID="029" NAME="Salvador Garriga Polledo" LANGUAGE="ES">
Г-н председател, госпожи и господа, необходимо е да се отдели огромно внимание на бюджета за тази година. За 16 години в Парламента не помня националните министерства на финансите да си били под такова напрежение.
<P>
Съветът със сигурност ще иска съкращаване на бюджетните кредити за плащания дори под 1%, и по-специално на базата на ниската степен на усвояването на структурните фондове, което ще стане ясно сега, поради сериозните проблеми с паричните потоци в държавите-членки.
<P>
Съветът ще иска също така да се намалят и бюджетните кредити за поети задължения в категорията административни разходи, за да приведе категория 5 в съответствие с общата тенденция на съкращения, която се наблюдава в националните администрации.
<P>
Разбира се, Съветът ще иска да създаде големи маржове при категориите разходи, за да запази някои от приоритетите, които докладчикът спомена, като Козлодуй, международния експериментален термоядрен реактор и "Галилео", които, макар и да са много важни, не са предвидени в сегашната финансова перспектива.
<P>
Явно обстоятелствата са извънредни и не са предвидени при приемането на многогодишната финансова рамка през декември 2006 г. Ако има някаква гъвкавост в бюджетния механизъм на ЕС, сега е моментът тя да излезе на яве, но ще е необходима изключителна гъвкавост и по време на преговорите.
<P>
Кризата в националните финанси е факт, но политическите приоритети на Европейския съюз, изразени например в този мандат за бюджета, също са факт.
<P>
Разбира се, ще действаме отговорно по време на финансовата година; разбира се, ще открием области в бюджета, в които може да се направят съкращения, но нека не забравяме, че стратегията на Европейския съюз за икономически растеж изисква подходящ бюджет на ЕС. Парламентът ще се бори, за да гарантира този бюджет.
<SPEAKER ID="030" NAME="Francesca Balzani" LANGUAGE="IT">
Г-н председател, госпожи и господа, мандатът за тристранната среща е важна дейност, особено през тази година, поради влизането в сила на Договора от Лисабон, като разглеждането на бюджета на едно четене е нужно да има възможно най-голяма яснота и изключително тясно сътрудничество между бюджетните институции от самото начало.
<P>
Този бюджет се развива, изготвя и формира в труден момент. Маржовете, с които разполагаме, за бюджетни кредити за поети задължения в размер 1 200 000 000 евро -са толкова ограничени - но въпросът става още по-чувствителен поради факта, че 70% от бюджетните кредити са във функция 2, която обхваща политиките за селското стопанство, запазването и управлението на природните ресурси и следователно борбата с измененията на климата.
<P>
Изготвянето на бюджета е трудно и поради редицата открити процедури, които до голяма степен ще определят количествата ресурси, които ще бъдат налични в действителност. Такива процедура са прегледът на бюджета, финансовият регламент и Междуинституционалното споразумение, създаването на ЕСВД, но преди всичко сривът и нестабилността на финансовите пазари. Сривът, който застраши еврото, показа също така, че бюджетът и ресурсите имат решаваща роля за всяка европейска ответна реакция, като илюстрираха едновременно значението и ограниченията си.
<P>
При тези обстоятелства Европейският парламент трябва да очертае граница и да определи кои приоритети трябва да бъдат поставени на преден план в основния счетоводен документ. Нашата група избра да очертае тънка линия между необходимостта да защити целта на този мандат и необходимостта да не се подценява политическото му значение. Следователно основният ни приоритет е да не повтаряме предишни грешки, като това означава, че трябва да гарантираме подходящи ресурси за постигане на целите на Стратегията 2020, но също така да запазим достатъчно средства за дейностите по функция 2 по-конкретно за тези, които спомагат за справяне с безработицата. Важно е обаче и да гарантираме, че борбата срещу изменението на климата ще се запази като основен приоритет.
<P>
Ето защо ни предстои да посрещнем редица предизвикателства. Признаваме също така още едно предизвикателство за основно в началото на мандата: необходимостта да положим сериозни усилия за координиране и възстановяване на съвместимостта между нашия европейски бюджет и бюджетите на отделните държави-членки, тъй като съвместимостта и координираността на икономическите политики в Съюза и на държавите-членки са основни ценности за бъдещето на Съюза.
<SPEAKER ID="031" NAME="Thijs Berman" LANGUAGE="EN">
Г-н председател, трогнат съм от пословичното Ви търпение. Благодаря Ви много и Ви поднасям скромните си извинения.
<P>
Настоящата икономически криза засегна сериозно развиващите се страни, много по-сериозно отколкото развития свят, макар че първите не са отговорни за причините, довели до нея. Същото се отнася и за изменението на климата: развиващите се страни нямат почти никакъв принос, но страдат най-много от ефектите от тези изменения.
<P>
Ето защо е от изключително значение ЕС да се увери, че средствата, предназначени за целите на развитие, всъщност служат само на тази цел. Преди всичко това означава, че бюджетът цели да подкрепи развиващите се държави в борбата им срещу ефектите от изменението на климата трябва да предвиди допълнителни средства. Пакетът за ускорено финансиране във връзка с климата не трябва да бъде за сметка на съществуващите програми за сътрудничество за развитие.
<P>
Второ, подкрепям принципа за финансова помощ на основните държави-производителки на банани от АКТБ. Въпреки това той не трябва да се финансира чрез маржовете и твърдо се противопоставям на проектопредложението на Комисията, в което средствата от инструментите за сътрудничеството за развитие се пренасочват за тази помощ. Средствата, използвани по финансовия инструмент за сътрудничество за развитие, трябва да се насочат към намаляване на бедността и макар да подкрепям създаването на инструмент за сътрудничество за индустриализираните страни (ICI+) - този инструмент не трябва да се финансира и от финансовия инструмент за сътрудничество за развитие.
<SPEAKER ID="032" NAME="Anne E. Jensen" LANGUAGE="DA">
Г-н председател, аз също искам да благодаря на г-жа Jędrzejewska за твърдостта, с която ръководи изготвянето на този текст, който изпраща ясно послание, което можем да включим в преговорите. Тя е права, като казва, че многогодишната финансова рамка за бюджета на ЕС сега е толкова ограничена, че ще бъде много трудно да изпълним много обещания. Можем да кажем, че през предишни години можехме да намерим неизразходвани средства от бюджета за селско стопанство, но вече няма толкова неусвоени средства. Трябва да можем да продължим стратегията за растеж "Европа 2020" и да инвестираме в съвместни енергийни проекти, трябва да можем да инвестираме в младите хора и в изследвания и да можем да финансираме силна и обединена ЕСВД. До голяма степен съм съгласна и с г-жа Хедегаард, че трябва да гарантираме, че има достатъчно плащания в структурните фондове, които да ни дадат възможност да изпълним обещанията си към новите държави-членки.
<P>
Отчаяно се нуждаем от обещания ни средносрочен преглед на бюджета, за да сме наясно за това как ще финансираме новите потребности. Твърде странно е, че сега сме свидетели на все повече и повече примери за държави-членки, които искат да плащат. Те просто не искат това да става чрез бюджета на ЕС. Виждаме това например при учредяването на трите нови агенции за финансов надзор, които имат за цел да ни предпазят от бъдещи финансови кризи в ЕС. Те ще получават средства както пряко от държавите-членки, така и от бюджета на ЕС. Ако всички разходи трябваше да се покрият от бюджета на ЕС, многогодишната финансова рамка щеше да се срине. Разбира се, че е много по-бюрократично и сложно да се събират средства директно от държавите-членки и по този начин имаме по-ограничен поглед над нещата, по-слаб контрол и по-слаба възможност да наблюдаваме ситуацията. Това е много неблагоприятна тенденция.
<P>
И така, дали да не реализираме спестявания в бюджета на ЕС? Да, разбира се, че по време на криза трябва да сме икономични, но просто искам да кажа, че ако всички държави-членки бяха провеждали бюджетните си политики така, както по отношение на бюджета на ЕС, нямаше да има никакви дефицити и нямаше да има проблеми с дълга, защото бюджетът на ЕС има тавани и устойчива рамка. Няма възможност да се създават проблеми. Ето защо вероятно националните органи трябва да се поучат от ЕС и да помислят дали това не е нещо, което биха могли да използват на национално равнище.
<SPEAKER ID="033" NAME="Isabelle Durant" LANGUAGE="FR">
Г-н председател, госпожи и господа, позволете ми в началото да благодаря на докладчика за висококачествената работа. Глобалната перспектива, която е приела и която не позволява да се изгубиш в твърде много подробности, е напълно подходяща. При договарянето на мандат би било неподходящо да навлизаме в твърде много подробности. Ето защо моята група ще подкрепи мандата.
<P>
По отношение на същината на доклада искам да отбележа, че той периодично се позовава на необходимостта Европа да предприеме действия за справяне с икономическата и финансова криза и, разбира се, одобрявам това. За съжаление обаче не се споменава екологичната криза, която все пак би могла да има много по-важни последици в дългосрочна перспектива.
<P>
За да се справим с екологичната криза и измененията на климата, трябва да осигурим много по-големи стимули, за да може Европа да предприеме действия. Очевидно това би трябвало да се отрази в бюджета на ЕС и макар да приветствам увеличението на бюджета на програмата LIFE +, това явно не е достатъчно.
<P>
Това, от което се нуждаем, е ново европейско "зелено споразумение", което да бъде със "зелен" подход към селскостопанската политика, с по-малко влияние върху обработваемата земя и по-голямо върху качеството на нашата храна и устойчивостта на земеделските стопанства; изследователска политика, при която парите на данъкоплатците не изчезват в бездънна яма, а която се концентрира върху възобновяеми източници на енергия; устойчив транспорт и иновации в зелените технологии; структурни фондове, които трябва да бъдат разпределени в съответствие с критериите за борба срещу климатичните изменения, а концентрирането върху пътната инфраструктура наистина не е иновативна политика в областта; и накрая, политика в областта на рибното стопанство, която не влошава проблема със свръхулова.
<P>
Въпреки това няма да се задълбочавам в примери за това, какво желая аз. Ще подкрепя доклада, защото считам, че това е един добър мандат за тристранната среща. Що се отнася до останалото, по-късно ще се върнем към проектобюджета, но считам, че ресурсите не са достатъчно.
<SPEAKER ID="034" NAME="Marisa Matias" LANGUAGE="PT">
Днес в Парламента обсъждаме мандата при преговорите с Комисията и Съвета за бюджета за финансовата 2011 г. Това е труден мандат, тъй като идва в момент, когато се наблюдават широкоразпространени намаления и съкращения при бюджетните политики в Европа.
<P>
Представителите на левите политически сили в Европейския съюз открито се противопоставят на ужасяващата и застрашителна рехабилитация на новата вълна от програми за стабилност, за да се намалят държавните дефицити, което в крайна сметка ще доведе до това, че ще потопим Европа в нова рецесия. Европейският проектобюджет, който е основата за мандата, предмет на днешното обсъждане, е ограничен не само от действащите Договори или от многогодишната финансова рамка, която трябваше да се преразгледа много отдавна. а също от модела, който току-що критикувах накратко.
<P>
С драстичното съкращаване на разходите от страна на всички 27 държави-членки, никакъв европейски бюджет, който възлиза на 1% от европейското БВП, няма да може да го компенсира. Нито един от предложените от Парламента приоритети не може да бъде изпълнен задоволително с проектобюджет от 130 млрд. евро.
<P>
Мандатът поставя акцент върху младежта, но е ясно, че е бил пожертван на олтара на ограниченото счетоводство.
<P>
Поставяме акцент върху околната среда, но е ясно, че правителствата само искат да чуят за тези ангажименти напред във времето.
<P>
Призоваваме за спешни действия и солидарност при подкрепата ни за Палестина и палестинците, но е ясно, че това със сигурност не е сред приоритетите на Комисията.
<P>
След случилото се на флотилията на свободата не е нужно да казваме каквото и да било.
<SPEAKER ID="035" NAME="Marta Andreasen" LANGUAGE="EN">
Г-н председател, благодаря на докладчика за свършената работа, но днес съм тук, за да поискам драстично намаление на бюджета за 2011 г.
<P>
Кризата, която преживяваме, налага Европейският съюз да затегне колана колкото е възможно или дори повече от държавите-членки. Обмислянето на увеличение на бюджета с аргумента, че инвестираме в програми, за да изведем Европа от кризата, не е коректно. Това важи с още по-голяма сила, ако погледнем резултатите от програмите, по които ЕС е похарчил парите на данъкоплатците през последните десетилетия. Щяхме ли да бъдем в такава криза, ако ЕС беше харчил парите на данъкоплатците ефективно?
<P>
Онези, които считат, че имат право да получават увеличения на заплатите, когато техните партньори в държавите-членки страдат от намаленията и губят работните си места, грешат. Тези, които считат, че можем да продължим да харчим все повече и повече на равнище Европейски съюз, без никой да забележи това, не са прави. Призовавам ви да спрем да пилеем парите на данъкоплатците сега.
<SPEAKER ID="036" NAME="Martin Ehrenhauser" AFFILIATION="NI">
(DE) Г-н председател, драстичната икономическа ситуация естествено налага извършването на радикални съкращения в бюджета на ЕС, но в доклада не откривам и следа от тези приоритети, и по-специално необходимата смелост да се направи това. Всъщност точно обратно. Все още има оплаквания, че увеличението на бюджета е твърде малко. По този начин докладът се опитва да запази статуквото и да не постигне истински напредък в конкретна посока.
<P>
Би било много лесно, особено в областта на администрацията, да се правят големи спестявания от на пръв поглед тривиални неща. Мисля си например, че това може да стане в областта на агенциите на ЕС. Като закриваме и сливаме агенции на ЕС можем да спестим половин милиард евро на година без в действителност да намаляваме качеството на администрацията или може би бихме могли да прекратим дейността на Комитета по регионите или Европейския икономически и социален комитет. Със сигурност можем лесно да спестим 200 млн. евро на година по този начин, а ако продадем сградите, можем да спестим още толкова. Може би трябва да погледнем и себе си. Може би ние също трябва да реализираме икономии в Европейския парламент. Например можем да спрем да пътуваме в бизнес класа в рамките на Европа. По този начин ще дадем своя съществен принос.
<P>
Това, което харесвам в доклада, и исках да го спомена, е определеният приоритет за обучение през целия живот. Във връзка с това трябва по-специално да определим приоритетите за програмата "Леонардо да Винчи". Обменът на стажанти е много важен. Вероятно трябва също така да създадем финансов инструмент, който може да даде възможност да се покрият поне част от разходите за всички онези граждани, които искат да се възползват от гражданската инициатива.
<SPEAKER ID="037" NAME="Alain Lamassoure" AFFILIATION="PPE">
(FR) Г-н председател, госпожи и господа, бюджетната процедура за финансовата 2011 г. се извършва в мъгла, като след приемането на проектобюджета от състава на Комисията мъглата отново се сгъстява.
<P>
Как можем да приемем бюджета за 2011 г,. без да знаем как ще поемем новите отговорности, възложени на Съюза от Договора от Лисабон? От февруари комисията по бюджети иска от Комисията да представи проект за преразглеждане на финансовата перспектива, от която се нуждаем. След като не получихме отговор, в сряда ще обсъдим въпроса, изискващ устен отговор, който внесохме по темата. Това е първият облак на несигурност.
<P>
Вторият е новата финансова криза, кризата на публичния дълг. На 9 май 2010 г. Европейският съвет взе решение относно плана за финансово стабилизиране в размер на 750 млрд. Евро. Този план включва 60 млрд. евро, които ЕС може да вземе или даде на заем с гаранцията, която се осигурява от бюджета на ЕС. Това е радикална, нова възможност, която като стойност възлиза на половината от бюджета на ЕС, но не са проведени консултации с Парламента.
<P>
Следващият четвъртък вероятно ще доведе нов облак на хоризонта: програмата "Европа 2020", която трябва да бъде приета от Европейския съвет. Това включва половин дузина водещи приоритетни действия. Без източник на финансиране тази стратегия не е надеждна. Да, тя е представена като пътната карта на Европейския съюз за следващите 10 години.
<P>
В това море от несигурност комисията по бюджети, като застава зад докладчика, призовава Съветът да вземе някои политически решения. Повече или по-малко трябва да харчим? Освен това, ако искаме да изразходваме средствата по-ефективно, сега е назрял моментът да направим нещо, което не е правено никога преди това: да поделим отговорността между бюджета на ЕС и националните бюджети, а за целта трябва да превърнем националните парламенти в част от новия модел на управление на Съюза.
<P>
Всички наши държави-членки са съсипани, а самият Съюз се финансира от тях. Настъпи моментът да проявим въображение и решителност.
<SPEAKER ID="038" NAME="Göran Färm" AFFILIATION="S&amp;D">
(SV) Г-н председател, искам да изкажа специални благодарности на докладчика, г-жа Jędrzejewska. Тя е установила отлично сътрудничество между политическите групи, и по-специално със секторните комисии. Считам, че при тази ситуация това е изключително важно.
<P>
Нуждаем се от широк консенсус за това какво трябва да направим, когато държавите-членки са в толкова трудна икономическа ситуация. Това, което е особено наложително, разбира се, е да постигнем съгласие по онези случаи, при които ще се борим за преразглеждане на бюджетните тавани, за да получим повече средства. Трябва да направим това в няколко области независимо от трудното положение. Имам предвид по-конкретно две области. В категория 1, с други думи, политиката за растеж и работни места, това ще бъде напълно наложително, ако искаме да утвърдим ролята на Парламента по отношение на икономическото възстановяване, а също и в категория 4, ролята на ЕС в световен мащаб, макар че наистина трябва да се концентрираме върху най-ключовите области.
<P>
По някои въпроси обаче становището ни явно се различава от това на докладчика и ще внесем изменения в някои важни области. Ще спомена накратко само три от тях.
<P>
Първата се отнася до политиката за младежта. Съгласни сме с реда на приоритетите, но сякаш фокусът, който докладчикът поставя върху мобилността, е твърде едностранчив. Ситуацията при младите хора, и по-конкретно безработицата сред младежите, включват много повече от това. Става дума за образование, за политика на пазара на труда и за социални мерки.
<P>
На второ място искам да се спра на въпроса за ивицата Газа. Да подкрепим искането към Израел да вдигне блокадата, разбира се, би било естествен курс на действие дори и за групата на Европейската народна партия (Християндемократи), точно както направи и Съветът по-рано днес. Някои казват, че този въпрос не е включен в нито една бюджетна позиция. Според мен това не е вярно. Той има отношение към бюджета, защото блокадата пречи на усилията на ЕС по отношение на възстановяването и не можем да пренесем необходимите материали например.
<P>
Третият въпрос, на който искам да се спра, е помощта. По отношение на климата, т. нар. мерки за държавите- производителки на банани и сътрудничеството с индустриализираните държави трябва да сме наясно с факта, че това не трябва да пречи на помощта за най-бедните държави или на Целите на хилядолетието за развитие. Ето защо се обръщам към докладчика и политическите групи да подкрепят тези изключително разумни изменения.
<SPEAKER ID="039" NAME="Ivars Godmanis" AFFILIATION="ALDE">
(EN) Г-н председател, искам да кажа няколко думи за рисковете и възможностите. Според "ЕС 2020" научноизследователската и развойна дейност е един от основните приоритети и в този бюджет вече са предвидени бюджетни кредити в размер 15,8%, което означава 727 млн. евро повече. Тази година бяха планирани само 1,6% бюджетни кредити повече, а изглежда сякаш бюджетните кредити за изследвания са 10 пъти по-големи, но единственият проблем е, че ако разгледаме плащанията, ще видим, че не можем да платим, защото тази година планираме да направим с 13% по-малко плащания отколкото през 2009 г.
<P>
И така, единственото нещо, което имам да кажа в момента е, че трябва да направим всичко по силите си - Комисията и всички заедно - за да гарантираме, че изпълнението на научноизследователските проекти ще бъде с необходимото високо качество, за да могат да се изплатят бюджетните кредити. До сега, като се започне от 2007-11 г., това за съжаление не се случи. Ще повярваме и ще работим...
<P>
(Председателят отнема думата на оратора)
<SPEAKER ID="040" NAME="Vicky Ford" AFFILIATION="ECR">
(EN) Г-н председател, продължаваме да се намираме в условия на безпрецедентна икономическа криза, а от това страдат обикновените хора в цяла Европа. Двадесет и три милиона граждани на ЕС са безработни, а онези, които имат късмет да са на работа, знаят, че ще работят по-дълго, ще печелят по-малко и ще плащат повече данъци, за да изплащат неустойчиви публични дългове.
<P>
Режимът на строги ограничения не беше наложен за първи път в Гърция или Ирландия. Съкращаване на плащанията или замразяване има в Испания, Италия, Португалия, Обединеното кралство и други. Германия обяви 60 млрд. евро от повишаване на данъци и съкращаване на разходите. Миналата седмица в Нидерландия се проведе гласуване и народът гласува за строги ограничения, а французите обсъждат повишаването на пенсионната възраст.
<P>
Европейски институции като тази не трябва да остават безучастни към болката на нашите граждани. Особено важно е и да оценим това, което правят държавите-членки, за да контролират собствените си бюджети. И ние трябва да подходим към нашия собствен бюджет със същото чувство за отговорност и реализъм.
<P>
С изменение 34 искаме ЕС да служи за пример. Тази година трябва да се уверим, че няма несъществени разходи, да се въздържаме от увеличения, които не можем да си позволим, и да върнем спестяванията в нашите държави-членки.
<P>
Избрани сме, за да се вслушваме в гласа на народа. Сега не е подходящ момент да останем глухи за техните вопли.
<SPEAKER ID="041" NAME="Alajos Mészáros" AFFILIATION="PPE">
(HU) Благодаря Ви много, г-н председател. Искам да добавя кратък коментар към казаното от колегата от комисията по промишленост, изследвания и енергетика Edit Herczog. Зная, че беше споменато, че средствата са ограничени и че трябва да ги изразходваме за толкова много неща, но трябва да кажа, че бих бил много щастлив, ако открием източник на финансиране за онези изследователски програми, които енергийните доставки...
<P>
(Председателят отнема думата на оратора)
<SPEAKER ID="042" NAME="Председател">
Г-н Mészáros, свързано е с процедурата с вдигане на ръка. Можеше да бъде въпрос към последния оратор, но вие нямахте такъв. Съжалявам.
<SPEAKER ID="043" NAME="Monika Hohlmeier" AFFILIATION="PPE">
(DE) Г-н председател, госпожи и господа, всички държави-членки на Европейския съюз страдат под тежкото бреме на огромни дългове и от ефектите от финансовата и икономическа криза. Те също така обаче страдат и в резултат от факта, че в продължение на години високите бюджетни дефицити, някои от които са прекомерни, са приемани и толерирани в голям брой държави. Когато започнем да разглеждаме новия бюджет за 2011 г., не е достатъчно просто да намалим бюджетите на държавите-членки. Трябва да предприемем и цялостен преглед на разходите от нашия бюджет, а също да преразгледаме и новите разходи.
<P>
Ще спомена ЕСВД, чиято структура и финансиране все още са изключително неясни. Няма прозрачна структура. Ще призова също и за ефективност на разходите чрез използване на синергии с националните служби за външна дейност. Трябва да има ясни правила относно отговорностите и прозрачност при представяне на сметките пред Европейския парламент и не трябва да се правят опити да се избягва ролята на последния при процедурата за съвместно вземане на решения и надзор при все повече решения. Европейският парламент е готов да сътрудничи и да оказва подкрепа при вземане на трудни решения. Ето защо трябва също така да включим Европейския парламент в разглеждането на тези въпроси като орган, който има правомощия за съвместно вземане на решения.
<P>
Освен това считам, че е необходимо най-накрая да превърнем намаляването на бюрокрацията в реалност например в селското стопанство, а също и за малките и средните предприятия, които спешно се нуждаят от разрастване и от въвеждане и използване на иновации. Ако искаме да намалим бюджетните дефицити, както и данъците, и да повишим данъчните приходи, трябва да намалим бремето на бюрокрацията върху малките и средните предприятия, да дадем шанс на иновациите, най-накрая трябва да намалим безмилостната конкуренция, упражнявана чрез широкомащабната промишленост върху малките и средните предприятия, и да не я насърчаваме.
<P>
Споделям също така и становището на председателя на комисията по бюджети, че първо се нуждаем от точни данни относно бюджета преди да можем да го приемем окончателно.
<SPEAKER ID="044" NAME="László Surján" AFFILIATION="PPE">
(HU) Благодаря, че ми дадохте думата, г-н председател. Госпожи и господа, докато слушах вашите коментари ми се струваше, че те отразяват два противоположни стила, два противоположни начина на мислене. Някои от нас споменават все по-нови и нови задачи и представят по-нови идеи, като настояват за по-ефективно и бързо изпълнение на съществуващите програми. Това е похвално, тъй като програмите са добри и важни. Други цитират трудностите, пред които са изправени държавите-членки, и искат да съкратят бюджета на Европейския съюз.
<P>
Госпожи и господа, бюджетът на Европейския съюз не е причината, а решението на проблема. Ако се използват успешно, инструментите, с които разполагаме, могат да помогнат за подобряване на състоянието на всяка държава-членка на Европейския съюз. Мисля си за подкрепата за малките и средните предприятия, за помощ за изоставащи региони, за да могат да догонят останалите, и за подкрепа за селското стопанство като цяло. В същото време не трябва да забравяме, че сега се подготвяме за тристранна среща и искаме да дадем ясен мандат на докладчика и парламентарната делегация, за да могат да проведат успешно срещата си при тези дискусии. Ако сега се задълбочим в детайлите, ще изгубим голяма част от най-важните си послания.
<P>
Напълно съм съгласен със социалистите, че проблемът на Газа е много сериозен, но не считам, че тристранната среща през юни е подходящо място за обсъждането му. Ако ще внасяме ежедневната политика, тогава защо не говорим за наводненията в Централна Европа? Избирателният ми район също страда много. Дъждовете от последните няколко седмици съсипаха живота на редица семейства. Разбира се, че трябва да говорим за това, но Парламентът разполага с други инструменти за тези цели, точно както и с инструменти за решаване на проблема в Газа. Ето защо препоръчвам да подкрепим докладчика.
<SPEAKER ID="045" NAME="Seán Kelly" AFFILIATION="PPE">
(GA) Г-н председател, преди всичко искам да поздравя члена на Комисията и докладчика за обясненията им за това как ще функционира бюджетът в бъдеще. По принцип съм съгласен с бележките, отправени от моите колеги, но желая да се спра на някои други въпроси.
<P>
(EN) Първо, искам да се съглася с моя ирландски колега относно значението на селското стопанство и запазването на начина на живот на село, което е изключително важно за качеството на живот и бъдещето на нашите държави.
<P>
Второ, съгласно Договора от Лисабон имаме компетенция в областта на спорта и туризма - две области, които са много важни за мен. Искам това да се вземе предвид, когато се изготвя бюджетът, защото няма смисъл да имаме компетенции в областта на спорта и туризма, ако нямаме бюджет, за да предприемем действия своевременно.
<P>
(GA) Считам, че това са най-важните въпроси. Не желая да казвам нищо повече, тъй като времето почти свършва, но искам да ги вземете предвид при обсъждането на бюджета.
<SPEAKER ID="048" NAME="Bogusław Liberadzki" AFFILIATION="S&amp;D">
(PL) Г-н председател, преди всичко искам да поздравя г-жа Jędrzejewska не толкова за формата на самия доклад, а за начина й на работа по него и за заключенията, до които е стигнала. Искам да поставя акцент върху няколко основни ценности. Първо, беше разгледана приходната част на бюджета. Второ, бюджетът за 2011 г. също по мандат ни води до следното заключение - делът на фиксираните разходи се увеличава. В тази област, както казаха и други колеги, трябва да обърнем внимание на ефективността на тези разходи, т.е. резултатите, които носят. Все още ни предстои много важен момент, в който да обмислим нещата. Какви ресурси ще ни останат, за да предприемем нови инициативи. Степента на свобода на ресурсите за нови инициативи става все по-ниска. Трябва да го осъзнаем и ясно да го отразим в обсъжданията.
<SPEAKER ID="049" NAME="Franz Obermayr" AFFILIATION="NI">
(DE) Г-н председател, искам да се спра на няколко неща във връзка с бюджета за финансовата 2011 г. По отношение на миграцията: вместо да спираме потока от мигранти към Европа и да обезопасяваме външните си граници, бюджетът на Фронтекс за 2011 г. трябва да бъде намален. От друга страна, трябва да се дадат повече средства за Европейския бежански фонд, чиято цел е пренастаняване на бежанци в ЕС. Подобна бюджетна политика е логична, като ще отвори вратичките на нелегалната имиграция и за нарушения на системата за предоставяне на убежище.
<P>
Извън ЕС, финансовата помощ за Палестина трябва да бъде намалена. Вместо това се осигурява значително увеличение на ресурсите за разширяване например за страната кандидатка за членство - Турция. Настоявам за обяснение на въпроса защо Турция, която по-скоро изостава, а не напредва, сега се възнаграждава с повече средства. Осем милиона годишно все пак е значителна сума.
<P>
В областта на администрацията Парламентът трябва най-накрая да престане да учредява безброй нови агенции. Неприемливо е по време на икономическа криза ЕС да се впуска в създаване на агенция за всеки проблем. Освен това при специални условия добавената стойност на всяка съществуваща агенция трябва да се преразгледа и наблюдава.
<SPEAKER ID="050" NAME="Jan Kozłowski" AFFILIATION="PPE">
(PL) Първо, искам да поздравя г-жа Jędrzejewska. Считам, че както изготвеният от нея доклад, така и процесът на работа по измененията показват упоритостта й да следва линията, която е избрала, като в същото време поддържа откритост за измененията, които се предлагат.
<P>
Що се отнася до доклада, искам да подчертая във връзка с подфункция 1б, че очакваният растеж на плащанията всъщност е значителен и е в съответствие с многогодишната финансова рамка. Предвид трудностите, които изпитахме по-рано при реализиране на проекта във връзка с икономическата криза, и очакваното натрупване на плащания за предложения от Европейския фонд за регионално развитие и Кохезионния фонд обаче, планираните от Комисията ресурси за 2011 г. може да се окажат недостатъчни.
<SPEAKER ID="051" NAME="Karin Kadenbach" AFFILIATION="S&amp;D">
(DE) Г-н председател, поднасям искрените си благодарности на докладчика. Искам да потвърдя казаното от г-н Färm за политиката за младежта и насърчаването на младите хора.
<P>
Превърнахме заетостта и растежа в наши лозунги и това е основната цел за следващите няколко години. Считам също, че е много важно да положим повече усилия в тази посока, за да гарантираме, че от една страна, този растеж е устойчив, и особено във връзка с консолидирането на бюджетите в Европейския съюз, но също и по отношение на индивидуалните бюджети на държавите-членки, че това консолидиране се извършва, като се съобразява със социалните специфики, и преди всичко в процеса на консолидиране не се забравят доказаните интереси и нужди на младите хора, и по-конкретно правото им на най-добро обучение и на работно място.
<P>
Считам, че за младите европейци няма нищо по-важно от възможността да използват способностите си. Ще се нуждаем от тях, ако Европа иска да остане коректна в бъдеще.
<SPEAKER ID="052" NAME="Elie Hoarau" AFFILIATION="GUE/NGL">
(FR) Г-н председател, г-н Le Foll и г-н Tirolien внесоха в комисията, а след това и на пленарно заседание, изменение относно проектобюджета за 2011 г.
<P>
Нашата група напълно подкрепя изменението и поради това го внесе за разглеждане.
<P>
Призовавам колегите си да гласуват за изменението във връзка с параграф 40, с което не се иска намаляване, а увеличаване на бюджетните кредити POSEI, особено с оглед на последиците от подписаните от Европейския съюз, Колумбия и Перу споразумения със Световната търговска организация и от последиците от тези споразумения за традиционните култури в най-отдалечените региони на Европейския съюз.
<SPEAKER ID="053" NAME="Nikolaos Salavrakos" AFFILIATION="EFD">
(EL) Г-н председател, без съмнение на настоящата икономическа криза и опасността от рецесия в Европа трябва да се отговори с увеличаване на инвестициите.
<P>
Ето защо основната ни грижа ще бъде да запазим ресурсите за финансиране на проекти. За да изпълним бюджета, искам отново да поставя акцент върху едно свое старо предложение. Предлагам да проверим възможността за емитиране на европейски облигации, за да обезпечим финансирането на основни европейски програми за развитие като паневропейските високоскоростни магистрали, новите технологии за борба с измененията на климата на паневропейско равнище, създаването на единни сметки в сектора на здравеопазването, големи инвестиции в енергийния сектор и единна система за навигация.
<P>
Считам, че трябва да се борим с риска от рецесия, като предприемем незабавни, координирани действия. Времето лети.
<SPEAKER ID="054" NAME="Alajos Mészáros" AFFILIATION="PPE">
(HU) Благодаря, г-н председател, и се извинявам за предишното недоразумение. Като член на комисията по промишленост, изследвания и енергетика искам да се спра на две или три изречения от онези изследователски програми, които целят да гарантират устойчива сигурност на енергийните доставки. По-рано беше спомената програмата за термоядрения реактор ITER. Искам да информирам уважаемите си колеги, ако все още не знаят това, че сме поели ангажименти по тази програма, от които всъщност не можем да се откажем. Това е единствената международна изследователска програма, в която Европейският съюз играе ръководна роля. В начинанието участват държави като Русия, Китай и САЩ. Ето защо призовавам колегите и онези, които изготвят бюджета, да имат предвид тази програма. Зная, че е много скъпа, но въпреки това искам да пожертваме необходимото за нея.
<SPEAKER ID="055" NAME="Кони Хедегаард" LANGUAGE="EN">
Г-н председател, искам да ви благодаря за ясните и кратки бележки. Както споменах в началото, ще гарантирам, че всичките ви коментари и бележки ще бъдат предадени веднага на г-н Левандовски.
<P>
Както винаги, Комисията ще се опита да действа като честен посредник. По време на днешното разискване имахме възможността да чуем много и различни желания, както и колко много политически приоритети бихте искали да има, така че няма съмнение, че това е трудна задача. Мисля, че г-н Garriga Polledo каза, че през целия му 16-годишен опит вероятно не сме имали такава трудна ситуация. Същото важи и за държавите-членки.
<P>
Беше споменато, че средствата ще трябва да се изразходват разумно. Мисля, че г-н Lamassoure каза, че трябва да се изразходват по-ефективно. Мога да ви уверя, че Комисията би искала да работи в много тясно сътрудничество с Европейския парламент, за да гарантира, че средствата, които получаваме, се изразходват възможно най-ефективно.
<P>
Благодаря за вашия принос. Желая да спомена само няколко факта. Г-н Berman, от името на комисията по развитие, спомена, че средствата за развитие, и по-конкретно ускореното финансиране за измененията на климата, трябва да имат допълващ характер. Много се радвам, че имам възможност да кажа, че средствата за ускорено финансиране на Комисията ще бъдат 100% нови и с допълващ характер. Това е много важно. Също така, в отговор на казаното от г-н Färm за необходимостта да се гарантира, че средствата ще се насочват към най-уязвимите и най-слабо развитите държави, искам да кажа, че това важи и за средствата на Комисията.
<P>
Мисля, че това бяха фактите по същество. Ще представя целия списък с желания и всички приоритети така, както бяха изразени днес, на г-н Левандовски.
<SPEAKER ID="057" NAME="Sidonia Elżbieta Jędrzejewska" LANGUAGE="PL">
Госпожи и господа, благодаря ви много за вашите коментари, за това че ми дадохте свеж стимул и за милите думи. Благодаря и за вашите критики, защото те и коментарите ви относно работата ми до момента и относно доклада със сигурност ще ми помогнат през есента да формулирам позицията на Парламента възможно най-добре, за да можем да постигнем най-добрите възможни резултати при преговорите.
<P>
Обобщавайки казаното от вас, искам да спомена няколко неща. Трябва да погледнем какво се случва във връзка с бюджета за финансовата 2011 г. като кумулативен ефект от финансовия натиск, дължащ се на приоритетите, които ние като Парламент определихме, а държавите-членки одобриха. Приоритети като факта, че съгласно Договора от Лисабон Европейският съюз трябва да бъде важно действащо лице на международната сцена, или като това, че имаме амбициозни и много мащабни проекти, свързани с "Галилео" и ядрения синтез. Всички те са мащабни, скъпи проекти, които не са изникнали от нищото, а фактът, че ситуацията с бюджета на Европейския съюз е такава, каквато е в момента, се дължи точно на тези нови амбиции, които бяха приети, а сега се налага да бъдат финансирани.
<P>
За мен, като докладчик на Парламента, е неприемливо амбициите, които идват с Договора от Лисабон и които се насърчават и от Съвета, да бъдат финансирани за сметка на приоритетите на Парламента. Това не трябва да се случва. Ние като Европейски парламент трябва да имаме възможност за действие и финансови възможности, за да можем да следваме приоритетите, които произтичат от нашата работа. Това обяснява списъкът за нашите преговори в края на юни.
<P>
Има и още един важен въпрос. Доволна съм от изразената от Парламента подкрепа за моя приоритет за младежта, който за първи път представих в комисията по бюджети. Искам да привлека вниманието по този въпрос на онези от вас, които искат приоритетът за младежта да бъде развит. Субсидиарността е основополагащ принцип и не бих искала да прехвърлям отговорностите на държавите-членки на равнище Европейски съюз, където тя не е необходима. Ето защо се нуждаем и от самоконтрол.
<P>
Искам още веднъж да ви благодаря за коментарите.
<SPEAKER ID="058" NAME="Председател">
Разискването приключи. Гласуването ще се състои във вторник, 15 юни 2010 г.
<P>
Писмени изявления (член 149)
<SPEAKER ID="999" NAME="Cătălin Sorin Ivan  " LANGUAGE="RO">
Преди всичко искам да благодаря на докладчика, която успешно си сътрудничи с всички групи и взе предвид различните гледни точки на фона на трудната ситуация с бюджета и новата процедура, с която все още трябва да бъдем изключително внимателни. Все пак се чувствам задължен да коментирам отношението на Комисията и Съвета по отношение на техните отговорности в бюджетната процедура. Вече е юни 2010 г., а проектобюджетът за финансовата 2011 г. все още не успява да отчете ЕСВД и голяма част от новите правомощия на ЕС, произтичащи от влизането в сила на Договора от Лисабон. В него не се отделя и необходимото внимание на дневния ред на целите на стратегията "Европа 2020". Г-н Левандовски ни обеща бюджет с акцент върху младите хора и образованието. Ако погледнем предложения проектобюджет обаче бюджетният ред за програмата за обучение през целия живот- най-важната в тази област - е увеличен едва с 2%, което е равно на сегашното равнище на годишната инфлация.
<SPEAKER ID="998" NAME="Angelika Werthmann  " LANGUAGE="DE">
Процесът на планиране на бюджета за финансовата 2011 г. е първият след влизане в сила на Договора от Лисабон и се осъществява на фона на финансова и икономическа криза. Това се вижда в твърде тесните маржове на бюджета за 2011 г., което би могло да има отрицателни последици за целите на стратегията "Европа 2020". В положителен план искам да подчертая факта, че младежта е един от основните приоритети в проектобюджета. За съжаление реално предложената финансова подкрепа не отговаря на очакванията на Европейския парламент. Може да се постигне много с относително малко финансиране в области, свързани с политиката за младежта. Накрая желая да припомня на Парламента, че 60 млрд. евро, които са гарантирани от бюджета на ЕС след решението на Съвета от 9 май 2010 г., биха могли да повлияят добре на бюджета. Благодаря ви.
