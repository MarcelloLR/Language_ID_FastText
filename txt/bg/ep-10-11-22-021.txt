<CHAPTER ID="021">
Едноминутни изказвания по въпроси с политическа значимост (член 150)
<SPEAKER ID="204" NAME="Председател">
Следващата точка от дневния ред е едноминутни изказвания по въпроси с политическа значимост.
<SPEAKER ID="205" NAME="Rareş-Lucian Niculescu" AFFILIATION="PPE">
(RO) Г-жо председател, аз искам да дам гласност на загрижеността си относно прекомерната политизация на присъединяването на Румъния към Шенгенското пространство, която забелязвам напоследък.
<P>
Мисля, че не е справедливо да се смесват специфичните за реформата на съдебната система критерии с тези за присъединяване към Шенгенското пространство. Румъния е подготвена и отговаря на техническите условия, което в действителност трябва да бъде единственият критерий, въз основа на който да се извърши оценката.
<P>
Румъния не е и няма да бъде износител на престъпност. Не може да се приеме, че някои проблеми, които засягат конкретно имигрантски общности от румънски произход, следва да се отнасят за всички румънци. Ние сме наясно, че гласуването в комисията по граждански свободи, правосъдие и вътрешни работи следващата пролет ще бъде политическо. Въпреки това ние считаме, че това гласуване трябва да се основава на обективна и справедлива оценка, и в никакъв случай не на съображения с изборен подтекст.
<SPEAKER ID="206" NAME="Maria Eleni Koppa" AFFILIATION="S&amp;D">
(EL) Г-жо председател, новата стратегическа доктрина на НАТО, одобрена на срещата на най-високо равнище в Лисабон, открива нова ера в усилията на НАТО да отговори на новите предизвикателства. Важно е в това отношение да признаем уникалното партньорство между НАТО и Европейския съюз и необходимостта от по-съгласуван подход към всички аспекти на европейската сигурност. Във всеки случай сътрудничеството между двете организации трябва да се основава на прозрачност, допълване и уважение към независимостта на всяка от тях.
<P>
От жизненоважно значение е да действаме синергично и да избегнем припокривания, особено по отношение на политическите мисии, тъй като по този начин се разхищават човешки ресурси и енергия на държавите-членки на ЕС и на НАТО. Това е от решаващо значение, ако искаме да бъдем ефективни и да реализираме спестявания.
<P>
Начинът, по който е организирано институционалното сътрудничество между двете организации, и създаването на надежден механизъм за консултации, който бързо да определи начините и средствата за съвместно действие, са много важни въпроси. Искам да призова за задълбочено разискване по тази тема.
<SPEAKER ID="207" NAME="Cristian Silviu Buşoi" AFFILIATION="ALDE">
(RO) Г-жо председател, на 28 ноември в Република Молдова ще се проведат предсрочни парламентарни избори.
<P>
Мина доста повече от една година от управлението на Алианса за европейска интеграция и по отношение на реформирането на обществото и икономиката на Република Молдова е постигнат значителен напредък.
<P>
Алиансът за европейска интеграция показа също искрено желание да върви необратимо по пътя към Европа.
<P>
С оглед на тези усилия и напредък Европейският съюз подкрепи и продължава да подкрепя политически и финансово Република Молдова.
<P>
Искрено се надявам, че изборите в неделя веднъж завинаги ще потвърдят пътя на Молдова към пълна демокрация, принципите на правовата държава, ефективна пазарна икономика и в крайна сметка към европейското семейство, на което, надявам се, в близко бъдеще Република Молдова ще стане пълноправен член.
<SPEAKER ID="208" NAME="Kyriacos Triantaphyllides" AFFILIATION="GUE/NGL">
(EL) Г-жо председател, искам да се оплача от ужасното поведение на част от секретариата на Комитета на регионите във връзка с фотографска изложба, организирана от обречената на изгнание община Кирения, която понастоящем е окупирана от турски военни части в Кипър.
<P>
Изложените фотографии илюстрират графично разрушаването на църковни и други паметници, принадлежащи на три-хилядолетната история на Кирения. Това разрушаване е очевидно целенасочено: да се унищожат всички доказателства, че този град е бил населяван от народ, принадлежащ към гръцката култура и християнската вяра. Хората, които бяха изгонени от домовете си насила успяха, макар изтръгнати от корените си като бежанци, 36 години по-късно да се установят в Кирения.
<P>
Тази изложба трябваше да бъде открита от генералния секретар на Комитета на регионите, който в крайна сметка не се появи под натиска на турските окупационни сили, защото изложбата се отнася за нахлуването на Турция в Кипър през 1974 г. и за разрушаването на кипърското културно наследство от нашествениците. Всъщност секретариатът на Комитета на регионите поиска тази изложба да бъде отменена. Заклеймявам това неприемливо поведение.
<SPEAKER ID="209" NAME="John Bufton" AFFILIATION="EFD">
(EN) Г-жо председател, ирландската криза с дълга едва ли ще е последната в еврозоната, въпреки възраженията в полза на обратното твърдение. Въпреки кризата с дългове, която мори европейската монетарна единица, длъжностните лица не спират да подчертават, че ирландският проблем е различен от този в Гърция седем месеца по-рано.
<P>
Докато случаят с Атина се отнасяше до фискална безотговорност и корупция в обществения сектор, дългът на Дъблин се дължи на безразсъдно банкиране. Португалия изглежда не страда тежко от никой от тези проблеми, но все още се бори да се задържи "над водата", както и Испания.
<P>
Какво е общото между тези държави? Неподходящата за целта единна валута, основана на идеалистична идеология, а не на икономически разум. Старата поговорка за слагането на всички яйца в една кошница се оказва вярна.
<P>
Кои са най-процъфтяващите държави в Европа? Това са Норвегия и Швейцария. Те управляват собствените си ресурси и икономики, и все пак търгуват със съседите си от ЕС, знаейки, че могат да хвърлят мрежите си другаде, ако ЕС повлече целия проект към провал.
<P>
Спасяването на Португалия ще надуе общата сметка до 300 млрд. евро и ще изчерпа целия капитал на еврозоната. Със сигурност единственият разумен избор остава евтаназия на ЕС ("EU-thanasia").
<SPEAKER ID="210" NAME="Martin Ehrenhauser" AFFILIATION="NI">
(DE) Г-жо председател, аз също искам да кажа няколко думи за Ирландия. "Шпигел онлайн" пише: "келтският тигър е приет в интензивно отделение". Трябва да се запитаме защо се случва това? Няма много място за съмнение, че корените на финансовата криза са в нашата валутна система, с други думи - в начина, по който се генерират пари. Частните търговски банки помпат невероятни суми пари в системата. Това насърчава спекулации, подхранва инфлация и в крайна сметка води до огромен дълг на въвлечените. В резултат на това ние сме изправени пред системна криза, която не може да бъде решена чрез инвестиране на милиарди в разнебитена банкова система, дори ако го правим чрез отклоняване на средства към ирландската икономика. Това, от което се нуждаем, е форма на реално създаване на пари. Трябва да се върнем към генерирането на пари за публичния сектор. Това ще ни даде възможност да върнем стотици милиарди в европейските икономики. Такива грандиозни решения обаче ще изискват кураж и сила от нашите политици. Не е нужно да казвам, че повече не може да се позволява на банките да разиграват Парламента.
<SPEAKER ID="211" NAME="László Tőkés" AFFILIATION="PPE">
(HU) Г-жо председател, госпожи и господа, според мен Европейският парламент не може да не спомене 95-та годишнина от арменския геноцид в Турция. Спазвайки решението си от 18 юни 1987 г., Европейският парламент трябва да помни клането на 1,5 до 2,75 милиона невинни граждани и безусловно да заклеймява масовите престъпления срещу човечеството, извършени от Османската империя през 1915 г. срещу арменското малцинство и християнската общност.
<P>
До днес 22 държави са признали историческият факт за антиарменския холокост. Жалко е, че писменият доклад на Morten Messerschmidt по този въпрос през настоящата година в крайна сметка не получи необходимата подкрепа. С настоящото искам да предложа председателят Jerzy Buzek да поеме инициативата за постигане на единодушно признаване на арменския геноцид от всички държави-членки на ЕС и превръщане на отричането на този факт в наказуемо деяние, и освен това този въпрос да стане задължителна точка от дневния ред на преговорите за присъединяване на Турция.
<SPEAKER ID="212" NAME="Rovana Plumb" AFFILIATION="S&amp;D">
(RO) Г-жо председател, 91% от младите хора на възраст между 18 и 27 години считат, че икономическото положение в страната се влошава. Само 33% от младите хора не желаят да напуснат Румъния. Чрез своята политика на съкращения сегашното правителство в Букурещ насърчава изтичането на мозъци към чужбина.
<P>
Всеки месец ние установяваме, че младите хора, изпратени от румънското правителство на обучение, осигурено по програма, инициирана от социалдемократите през 2004 г., са освободени от администрацията или не може да им се намери работа, въпреки че те имат нужния опит и желание за ефективен принос към системата.
<P>
Аз поддържам мобилността на пазара на труда, но правителството в Букурещ трябва да създаде нови работни места, чрез които да се възползва от знанията и опита на тези млади хора.
<P>
Искам да предложа нашата пълна подкрепа за румънските студенти и студентски асоциации, като Лигата на румънските студенти в чужбина.
<SPEAKER ID="213" NAME="Izaskun Bilbao Barandica" AFFILIATION="ALDE">
(ES) Г-жо председател, риболовните кораби, с които се лови риба в Индийския океан, са подложени на вълна от пиратски нападения. През последните две седмици имаше десет нападения над Intertuna III, Demiku, Elai Alai, Playa de Anzoras, Albacan, Erroxape, Campolibre Alai и Playa de Aritzatxu.
<P>
Нападенията се случват все по-далече от брега, защото пиратите използват отвлечените кораби като снабдителни, за да подобряват своята логистика. Дори с частна охрана, тези кораби са много уязвими. Те докладват местоположението си и никой не ги прихваща.
<P>
Трябва да се подобри координацията, тъй като военноморските сили на Европейския съюз не са се намесили при нито едно от тези нападения. Ние не знаем как те реагират на тези тревожни сигнали.
<P>
Трябва да се спазва резолюцията, която приехме в Парламента през ноември миналата година, и да има повече ангажираност от страна на ООН. Към операция Аталанта трябва да се привлекат повече държави и да се насочат повече ресурси, заедно с по-ефективни блокади на сомалийския бряг и повече споразумения с крайбрежните държави за преследване на пиратите.
<P>
Пиратството има въздействие върху нашия риболовен и търговски флот, а също и върху държавите, с които подписваме споразумения, чието развитие или разваляне също зависи от безопасността на риболова в съответния регион.
<SPEAKER ID="214" NAME="Oreste Rossi" AFFILIATION="EFD">
(IT) Г-жо председател, госпожи и господа, аз искам да докладвам пред Парламента какво се случи по отношение на изложбата "Насърчаване на културните ценности чрез опазване на културното наследство на окупиран Кипър", проведена от 17 до 26 ноември чрез Комитета на регионите.
<P>
На 17 ноември, след откриването, началникът на отдел "Комуникации" Волфганг Пецолд нареди на организаторите незабавно да отменят изложбата на основание, че на таблата са изобразени заглавия, различни от съгласуваните.
<P>
Поисках да ми бъде изпратена кореспонденцията, включително молбата за разрешение, и установих, че няма разлика между одобреното от самия офис и изложеното. Оказа се също, че същият началник на отдел е наредил на куратора на изложбата да махне термините "окупация" и "турска инвазия". Телефонирах на началника на отдела няколко пъти, за да изясним случващото се, но нито въпросният директор, нито членовете на неговия екип се съгласиха да разговарят с мен. Няколко часа след като докладвах тези подробности, изложбата беше открита отново.
<P>
Госпожи и господа, считам, че това, което се случи в Комитета на регионите, беше сериозно и вредно нарушение на правата на държава-членка на ЕС.
<SPEAKER ID="215" NAME="Corneliu Vadim Tudor" AFFILIATION="NI">
(RO) Г-жо председател, за съжаление, Румъния стана дивата граница на Европа. При комунистическата диктатура нещата бяха зле, но положението стана безкрайно по-лошо при диктатурата на мафията.
<P>
Основните пипала на "октопода" са съдебната система и полицията, които са поразени от рака на корупцията.
<P>
Извършителите на повече от 5 000 престъпления, извършени в Румъния след януари 1990 г., остават неизвестни. Румъния е рай за местните банди от подземния свят, покровителстван от съдебната система и полицията. Тя е също и фокусна точка за педофили, измамници и най-неопитните чужди агенти.
<P>
Хубаво е, че Берлинската стена падна, но не е хубаво, че падна върху нашите глави, на народите от Източна Европа.
<P>
През декември 1989 г. няколко запалени търсачи на силни усещания събудиха Дракула от неговия сън. Сега не знаем как да се отървем от него.
<SPEAKER ID="216" NAME="Georgios Koumoutsakos" AFFILIATION="PPE">
(EL) Г-жо председател, напоследък над Европа се разстила черен облак, който става все по-гъст. Електоралният ръст на крайно десни фанатични, ксенофобски и често расистки фракции и партии бележи политическото развитие на много държави-членки, дори на Швеция. Това е знак, който не можем да пренебрегнем.
<P>
Безпрецедентната икономическа криза и растящият имиграционен проблем се съчетават, за да оформят токсичен коктейл, който подхранва крайностите и ексцесиите. Това безспорно е изключително сложен проблем, който трудно ще бъде решен.
<P>
Ето защо дясноцентристките и социалдемократическите партии в Европейския парламент, групата на Европейската народна партия (Християндемократи) и социалистите имат сериозна отговорност и мисия: да разпръснат облака, преди да е донесъл буря. Те трябва да използват потенциала за споразумение и координация, така че да предприемат по-активни действия по отношение на конкретни проблеми, като имиграцията, които изискват екипни усилия. Тук, в Европейския парламент, ние трябва да поемем силна нова съвместна инициатива против ксенофобията и расизма в Европа, която се намира в условията на криза.
<SPEAKER ID="217" NAME="Alan Kelly" AFFILIATION="S&amp;D">
(EN) Г-жо председател, като член на Парламента от Ирландия аз добре осъзнавам, че точно сега погледът на Европа е съсредоточен в икономическите злочестия на моята родина. Кризата в моята страна беше причинена от алчност - чиста алчност - сред политическия и едрия бизнес елит. Тези хора пропиляха богатството, създадено от енергичен и иновативен народ, и те трябва да отговарят за това.
<P>
Кризата беше причинена също и от слабата регулация на банковия сектор. Този провал засяга и Европа. Трябва да си спомним стрес тестовете на банковата система през юли миналата година, когато Комисията ефективно се подписа за бъдещето на същите банки в Ирландия, които са в основата на кризата. Как можа това да се случи? Аз съм много ядосан, че моята страна достигна до тази точка - наистина съм много ядосан.
<P>
Горещо приветствам солидарността, показана от колегите в цяла Европа, особено при предоставянето на финанси за стабилизирането на нашата икономика. Въпреки това аз наистина считам, че сме на кръстопът за бъдещето на ЕС. Ирландия е напълно суверенна държава и всеки диктат от Европа относно данъчната политика на Ирландия според мен би прекрачил опасна граница във връзка с отношението към по-малките национални държави в Съюза.
<SPEAKER ID="218" NAME="Marian Harkin" AFFILIATION="ALDE">
(EN) Г-жо председател, аз също искам да говоря за настоящата икономическа криза, но от различна перспектива. Днес чухме Жан-Клод Трише и Оли Рен да говорят за необходимостта от фискална справедливост и да призовават Ирландия и Португалия и други държави да се придържат към Пакта за стабилност и растеж.
<P>
И все пак като част от проучването Евробарометър, резултатите от което се появиха днес, над 27 000 граждани в ЕС и 1 000 граждани на Ирландия са запитани за тяхното мнение относно това как би следвало да излезем от кризата.
<P>
Нека се фокусираме само върху два въпроса: в единия въпрос от гражданите е поискано да подредят според предпочитанията си бързи начини за излизане от кризата. Макар 29% от гражданите на ЕС и една трета от ирландските граждани действително да подкрепиха намаляване на публичните разходи, две трети от гражданите на ЕС и 57% от ирландските граждани предпочетоха преди всичко да се насърчи икономиката или да се съчетаят двата подхода.
<P>
Един въпрос относно политическите приоритети показа, че над 50% от гражданите на ЕС, а също и от гражданите на Ирландия мислят, че преди всичко трябва да се справим с бедността и социалното изключване. Така че е налице истинско разминаване между двете гледища. Ние не реагираме на опасенията на гражданите и аз мисля, че трябва да преразгледаме нашите приоритети.
<SPEAKER ID="219" NAME="Gerard Batten" AFFILIATION="EFD">
(EN) Г-жо председател, утре, 23 ноември, е четвъртата годишнина от смъртта в Лондон на моя избирател Александър Литвиненко. Г-н Литвиненко беше убит от елементи на руската държава чрез спонсориран от държавата терористичен акт. Тримата главни заподозрени, търсени от столичната полиция - Андрей Луговой, Дмитри Ковтун и Вячислав Соколенко - все още са на свобода в Русия. Междувременно на достойната вдовица на г-н Литвиненко - Марина - се отказва правосъдие. Досега не е свикано съдебно заседание в Съдилище на коронерите за установяване на причините за смъртта, каквато би била обичайната практика в случай на насилствена смърт.
<P>
Ето защо се възползвам от тази възможност да призова британските органи да свикат съдебно заседание в Съдилище на коронерите за установяване на причините за смъртта възможно най-скоро и публично да обявят обстоятелствата и причината за смъртта и официално да идентифицира издирваните лица във връзка с полицейското разследване на убийство.
<P>
Г-н Литвиненко беше британски гражданин, убит на британска земя. Това е най-малкото, което той и семейството му могат да очакват или на което имат право.
<SPEAKER ID="220" NAME="Anna Záborská" AFFILIATION="PPE">
(SK) Г-жо председател, преди седмица бяха публикувани докладите относно присъединителния процес в държавите на Балканите. Не е справедливо да поставяме условия за началото на преговорите с държавите кандидатки за членство в ЕС, а след като те ги изпълнят, да не успеем да започнем преговори. Защо се отнасяме несправедливо с Македония?
<P>
Македония е държава, където реформите дават добри резултати. Повече от 80% от завършващите средно образование в тази държава постъпват в университет. Те започват да учат английски на шест годишна възраст.
<P>
Докладът на Комисията говори за напредък в борбата против корупцията, стабилно правителство и политически диалог. Македония изпълни всички критерии от Копенхаген. Тя заслужава шанса да започне преговори за приемане в ЕС. Можем да обсъдим нерешените проблеми по време на преговорния процес. Ако не направим това, ще подкопаем доверието в Европа.
<SPEAKER ID="221" NAME="Estelle Grelier" AFFILIATION="S&amp;D">
(FR) Г-жо председател, в резултат на политиката по спестяванията, провеждана от правителството на Камерун, Обединеното кралство току-що реши да прекрати финансирането на големите влекачи, предназначени да подпомагат и спасяват кораби в Английския канал, едностранно решение, което беше заклеймено от пристанището, флота, търговските и политическите органи в региона.
<P>
Обявеното изтегляне на Обединеното кралство би могло да има трагични последици за морската безопасност в този сектор, който с над 250 000 плавателни съда годишно е най-натовареният търговски маршрут в света. През последните 10 години там са регистрирани почти 300 инцидента и експертите считат, че предварителното разполагане на мощни спасителни съдове предотвратява някои от тези инциденти и не позволява те да се превърнат в тежки злополуки.
<P>
Тъй като морската безопасност засяга безопасността на територията на ЕС и опазването на околната среда, спасителното теглене е отговорност на публичните органи с финансовата подкрепа на корабопритежателите и не трябва да се приватизира в полза на дружества, осигуряващи теглене на кораби.
<P>
Ето защо Европейската комисия е длъжна да разгледа този въпрос. В действителност Европа трябва да може да си позволи ресурсите за прилагане на главната интегрирана морска политика, за която официално призовава.
<SPEAKER ID="222" NAME="Giommaria Uggias" AFFILIATION="ALDE">
(IT) Г-жо председател, госпожи и господа, искам да уведомя вас, гражданите и сдруженията, че ние внесохме писмена декларация № 0086/2010, с която искаме опазването на водата да стане публичен актив.
<P>
Водата не е само общ актив, но и универсално право на човека и управлението на водните услуги като местни комунални услуги е основата за правилни действия на правителството. Това са нашите ръководни принципи и те са същите, които подсказаха на хиляди граждани на Италия да подкрепят всички искания за референдум за изтеглянето на основен актив вън от обществената сфера.
<P>
В действителност ние считаме, че инициативата не просто принадлежи на тези, които са я предложили, а е битка, която трябва да се води от всеки. За да потвърдим това, следва да кажем, че декларацията беше внесена заедно с колеги от политическите групи на Зелените, Алианса на социалистите и демократите и Европейската левица, и привлича широка подкрепа в целия Парламент.
<P>
Целта е да съберем подписи от най-малко половината от членовете на Парламента, така че декларацията да стане официална позиция на Европейския парламент и да може да защити водата по-скоро като право, отколкото като благо.
<SPEAKER ID="223" NAME="Monica Luisa Macovei" AFFILIATION="PPE">
(RO) Г-жо председател, в неделя в Република Молдова ще се проведат предсрочни парламентарни избори. Изборите са между демократичните и комунистическите сили.
<P>
Победата на демократичните сили, обединени в Алианса за европейска интеграция, гарантира продължаването на постигнатия през последната година напредък - напредъкът към демократично правителство, права и благополучие на човека. Демократичните сили трябва да бъдат в съгласие както преди, така и след изборите.
<P>
Изборите в неделя трябва да бъдат свободни и справедливи и хората трябва да имат достъп до информация. Бурните събития от април 2009 г. не трябва да се повтарят. Демократични правителства не се установяват чрез измама, насилие и страх.
<P>
Разбира се, в неделя ще гласуват гражданите на Република Молдова, а не ние. Ние, членовете на Парламента, обаче подкрепяме онези, които носят демократични промени. Те имат нашата солидарност и насърчение.
<SPEAKER ID="224" NAME="Luis de Grandes Pascual" AFFILIATION="PPE">
(ES) Г-жо председател, в последно време църквата "Дева Мария Спасителка" (Our Lady of Salvation) в Багдад беше нападната и 58 души - главно жени и деца - бяха убити, просто защото са били християни. "Ал Кайда" с гордост пое отговорността за това деяние. Това не е изолиран инцидент, а по-скоро кулминацията на преследванията и атаките против християните в държавите с преобладаващо мюсюлманско население. Имаше експулсирания от Мароко, заплахи в Турция и атаки в Индия и Нигерия. През януари шест християни бяха заклани пред вратата на църква в Кайро. Докога западните демокрации ще се съгласяват с това, като си мълчат?
<P>
За щастие, председателят, г-н Buzek, направи изявление от името на Парламента. Изявлението на върховния представител, баронеса Аштън, заклеймяващо атаката, се ограничи до осъждане на терористичния акт. Защо не е споменат мотивът, с други думи, фактът, че те са били християни, което беше безспорната причина за тази атака?
<P>
Аз не съм чул нищо от г-н Сапатеро, нито от премиера, г-н Ердоган. Какъв е смисълът от Алианса на цивилизациите? Срамувам се от лековерието и малодушието. Не мога да не си спомня покойната неразбрана Ориана Фалачи, която съобщи, че се задава Еврабия (Eurabia) и беше на практика замеряна с камъни заради смелостта да осъди случващото се в тази невротична Европа.
<SPEAKER ID="225" NAME="Илияна Малинова Йотова" AFFILIATION="S&amp;D">
Образованието и науката са основна приоритетна цел в икономическата стратегия "2020". От нас зависи дали програмата ще остане лист хартия или реални действия, за да се постигнат целите. За да успее, отговорността трябва да бъде и на европейските институции, и на страните-членки. Вместо това, правителството в България води не само антинационална, но и антиевропейска политика в областта на научните изследвания и образованието. От трите процента за научна и развойна дейност в Европа до 2020 година, в България скромно се стига едва до 0,6 процента.
<P>
След серия неудачни решения, днес се ликвидира Българската академия на науките - институция с повече от сто и четиридесетгодишна история, създадена в тежките години на османското робство, която днес формира 55 процента от научните изследвания в България, признати в целия свят. Получила е над 30 милиона евро за над 400 успешни европейски проекта.
<P>
Независимо от участието си на политическо и експертно ниво в европейските институции, властта в България очевидно не може да намери връзката между науката и изхода от кризата. Проблемът трябва да се постави в дневния ред на Съвета и на Комисията. Той е не само български, защото рискува изпълнението на стратегическата програма и европейските приоритети.
<SPEAKER ID="226" NAME="Róża Gräfin von Thun und Hohenstein" AFFILIATION="PPE">
(PL) Г-жо председател, аз бих искала да привлека Вашето внимание към неадекватните социални консултации, проведени от Европейската комисия относно Директивата за "осиротелите" произведения. "Осиротелите" произведения са произведения, чийто притежател на авторските права не може да бъде установен.
<P>
Миналата седмица аз организирах разискване в Парламента по тази тема. То показа колко много интерес има в тази област и колко много въпроси се задават относно директивата, по която понастоящем работи Комисията. Въпреки това процесът все още е обвит в тайнственост. Разбира се, експертите и органите, които са засегнати пряко, трябва най-малкото да знаят посоката, в която напредва работата. Около 40% от нашата художествена продукция в Европа е засегната от "сирачество". Датата, когато ще бъде публикувана директивата, беше променена за първото тримесечие на следващата година, така че все още има известно време за консултации и ние трябва да положим повече усилия да ангажираме нашите граждани, включително експерти, в процеса на създаване на законодателството, така че то да бъде възможно най-добро.
<SPEAKER ID="227" NAME="Matthias Groote" AFFILIATION="S&amp;D">
(DE) Г-жо председател, демократичното участие на служители в бизнеса е един от крайъгълните камъни на социалната политика в Европейския съюз. От месец насам работниците в заводите "Атлас" в Гандеркезее, Делменхорст и Вехта стачкуваха денонощно именно за тези права. Работниците се борят да осигурят колективно споразумение за възнагражденията, което да даде възможност за запазване на добри, сигурни работни места. За съжаление, ръководството категорично отказа да преговаря с Промишления съюз на металурзите и с работническия съвет. По време на промишления диспут служителите бяха крайно наплашени и притиснати от ръководството. Аз искам да призова ръководството, по-конкретно г-н Филипов, да започне обсъждания и да се върне на масата за преговори. Не може да се позволи демократичното участие да спре пред портите на фабриките. Системата за наемане на работа и уволнение поражда страх и сее семената на социалното недоволство. В Европа не следва да има място за такива системи, тъй като те вредят на нашата демокрация.
<SPEAKER ID="228" NAME="Cristian Dan Preda" AFFILIATION="PPE">
(FR) Г-жо председател, няколко думи за президентските избори в Кот д'Ивоар, тъй като аз съм председател на мисията на Съюза за наблюдение на изборите в тази държава. От началото на октомври ние фактически имаме 100 наблюдатели от 26 държави, които са разположени на територията на Кот д'Ивоар.
<P>
Първият тур премина доста добре на 31 октомври. Нямаше измами или насилие. Обявяването на резултатите леко се забави, но като цяло нямаше съществени инциденти.
<P>
Вторият тур е планиран за следващата неделя. Той обещава да бъде по-напрегнат, тъй като вече имаше улични сблъсъци и тонът на кампанията стана агресивен, дори по отношение на наблюдателите. Освен това на наблюдателите понякога се пречи да си вършат работата по наблюдение на подготовката за кампанията. Следователно страстите трябва да се охладят, така че гласуването да се проведе нормално. Изключително важно е да опазим нашите наблюдатели до неделя и след това.
<SPEAKER ID="229" NAME="Председател">
Разискването приключи.
