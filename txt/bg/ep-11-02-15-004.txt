<CHAPTER ID="004">
Правата на пътниците при автобусен превоз (разискване) 
<SPEAKER ID="053" NAME="Председател">
Следващата точка е докладът на г-н Antonio Cancian - от името на делегацията на Европейския парламент в Помирителния комитет, относно одобрен от Помирителния комитет общ проект на регламент на Европейския парламент и на Съвета относно правата на пътниците в автобусния транспорт и за изменение на Регламент (ЕО) № 2006/2004 [PE-CONS 00063/2010 --.
<SPEAKER ID="054" NAME="Antonio Cancian" LANGUAGE="IT">
Г-н председател, г-н член на Комисията, госпожи и господа, преговорите, които сам водех през първата година и след това по време на помирителната процедура - първата помирителна процедура след Договора от Лисабон, като тук отбелязвам, че тя премина под ръководството на г-жа Kratsa-Tsagaropoulou и с подкрепата на председателя на комисията по транспорт и туризъм, г-н Simpson - бяха по-трудни и по-сложни, отколкото се очакваше.
<P>
Благодарение на този регламент седемдесетте милиона пътници в автобусния транспорт в Европа също ще се радват на редица права, които досега бяха силно ограничени или почти несъществуващи в сравнение с тези при други транспортни средства.
<P>
По време на преговорите по този важен въпрос с три последователни председателства целите, които искахме да постигнем, бяха както следва:
<P>
регламент, който да защитава недискриминационния достъп до автобусен транспорт;
<P>
регламент, който да отчита особеностите на сектора, който включва малки и средни предприятия, върху които не може да се налагат допълнителни и прекомерни икономически тежести;
<P>
регламент, който да запълни регулаторния вакуум, който остави автобусния транспорт в несправедливо положение в сравнение с други видове транспорт и следователно предоставя минимални гаранции за всички пътници;
<P>
регламент, който да защитава правата на лицата с намалена подвижност, доколкото е възможно, като се имат предвид непримиримите нагласи в рамките на Съвета;
<P>
регламент, който да отчита нуждите на застаряващото население, за което общественият транспорт ще бъде съществен ресурс в следващите десетилетия.
<P>
Текстът, който се гласува днес, е плодът на много трудно извоюван компромис, но и такъв, който ни удовлетворява, като се има предвид посоката, по която поеха разискванията и самите преговори.
<P>
Главните проблеми срещнахме най-вече при определянето на приложното поле. Всъщност този регламент се прилага за всички редовни услуги, независимо дали регионални, национални или международни, на разстояние по-голямо от 250 км. Във всеки случай ние подготвихме списък с основните права, които не може да бъдат игнорирани, независимо от разстоянието. Тези права са съсредоточени главно върху правото на транспорт, както и върху обучение, информация и отговорност.
<P>
За разстояния над 250 км регламентът по същество предвижда обезщетение и помощ в случай на произшествие, права на пътниците в случай на отмяна на услугата или закъснение, както и права на лицата с увреждания и на лицата с намалена подвижност. Освен това, по отношение на жалбите, превозвачите трябва да създадат и да задействат система за разглеждане на жалбите, свързани с правата и задълженията, посочени в настоящия регламент. Времето, необходимо за предоставяне на окончателен отговор, не може да бъде повече от три месеца след получаване на жалбата.
<P>
На последно място, всяка държава-членка трябва да определи нов орган или, още по-добре, съществуващ орган, който да е отговорен за прилагането на настоящия регламент. Държавите-членки ще имат възможност да избегнат прилагането на регламента за период от четири години, който може да бъде подновен еднократно след предварително уведомяване на Комисията за причините.
<P>
Държавите-членки също така се приканват и призовават да разработят в бъдеще единен билет за всички видове транспорт и единен национален орган, който да отговаря за правата на пътниците във всички транспортни средства. Окончателният текст може да се счита за удовлетворителен и балансиран компромис. Резултатът от помирителната процедура трябва да се разглежда като победа за Парламента.
<SPEAKER ID="055" NAME="Енико Гьори" LANGUAGE="EN">
Г-н председател, за мен е удоволствие да участвам в това разискване на предложението за регламент относно правата на пътниците в автобусния транспорт. Това е един много важен момент, тъй като продължилите две години дискусии по този законодателен акт приближават към своя край.
<P>
Преди всичко, от името на Съвета бих искала да изразя своята благодарност и признателност към Европейския парламент за неговото сътрудничество и за духа на компромис, който ни позволи да постигнем споразумение в Помирителния комитет в полза на пътниците в автобусния транспорт в ЕС и по-конкретно по отношение на хората с увреждания и пътниците с намалена подвижност.
<P>
Дискусиите между трите институции не бяха лесни, но винаги бяха конструктивни и ръководени от дух на компромис. Съвместният проект, по който беше постигнато споразумение на срещата на Помирителния комитет и който се надяваме да бъде приет днес, представлява компромис сред политическите групи. Ето защо искам да отдам почит на всички участвали в работата по това законодателно предложение и по-специално на заместник-председателя, г-жа Kratsa-Tsagaropoulou, на г-н Brian Simpson - председател на комисията по транспорт и туризъм, на г-н Cancian - докладчик, и на докладчиците в сянка за тяхната работа. Заедно те трябваше да доведат законодателния процес до успешен резултат.
<P>
Изразявам своята благодарност също така към члена на Комисията г-н Калас и неговия екип, както и към техните колеги от секретариатите в Парламента и в Съвета. Заедно те работиха неуморно, за да помогнат нещата да се движат напред. Не на последно място, искам да изразя своята благодарност за отличната работа на белгийското председателство за осигуряването на необходимата подкрепа в рамките на Съвета за компромиса, постигнат в Помирителния комитет.
<P>
Убедена съм, че съвместният текст, който се получи в резултат от срещата на Помирителния комитет, представлява добър баланс между правата на пътниците в автобусния транспорт и интересите на превозвачите, повечето от които са малки и средни предприятия.
<P>
Според Съвета основната цел на регламента е да се предоставят права на пътниците, които използват редовни услуги, при които предвиденото по разписание разстояние е 250 километра или повече. Също така гарантиран брой права ще се прилагат независимо от изминатото разстояние. Новите правила са съсредоточени най-вече върху помощта за лицата с увреждания и лицата с намалена подвижност.
<P>
В дискусиите между трите институции успяхме да намерим взаимно приемливи решения по редица трудни въпроси, а именно: обхват, права на пътниците в случай на отмяна или закъснение, обезщетение и помощ в случай на произшествие, разпоредби за облекчаване на прехода към новите правила и накрая, права на лицата с увреждания и лицата с намалена подвижност.
<P>
Както вече знаете, Съветът одобри съвместния текст на заседанието си на 31 януари 2011 г. Затова този законодателен акт ще бъде подписан утре. Публикуването му в Официален вестник на Европейския съюз може да се очаква през март.
<P>
(IT) Г-н председател, накрая, бих искала да поздравя г-н Cancian за чудесната му работа.
<P>
(EN) Поздравявам ви за добре свършената работа.
<SPEAKER ID="058" NAME="Сийм Калас" LANGUAGE="EN">
Г-н председател, законодателното предложение относно правата на пътниците в автобусния транспорт, което обсъждаме днес, е резултатът от един много труден процес, включващ и помирителна процедура. Дългите преговори през нощта на 30 ноември 2010 г. в Помирителния комитет доведоха до пробив и компромис след повече от две години преговори.
<P>
Позволете ми да изразя своята искрена благодарност към вас за осъществяването на тази цел. На първо място, благодаря на заместник-председателя, г-жа Kratsa-Tsagaropoulou, за нейното умело ръководство, на г-н Simpson, председател на комисията по транспорт и туризъм, на докладчика, г-н Cancian, и, разбира се, трябва да споменем и белгийското председателство.
<P>
Благодарен съм на Парламента за това, че винаги настояваше за високо ниво на защита на пътниците. След одобрението от Съвета на 31 януари аз ви приканвам също така да приемете този регламент и официално да приключите процедурата.
<P>
Предложението за правата на пътниците, използващи автобусен транспорт, сега завършва договореностите за защита на пътниците и гарантира, че пътниците ще се възползват от еднакви основни стандарти за качеството на услугите, където и да пътуват в Европейския съюз.
<P>
Компромисният текст съдържа важни постижения: той предоставя набор от основни права за всички пътници, използващи автобусен транспорт. Както г-н Cancian вече спомена, имаше трудни точки, които останаха нерешени до последния момент на преговорите. Някои може да кажат, че обхватът на регламента за автобусни транспортни услуги на разстояние от 250 км или повече е твърде ограничен и че биха искали да се осигури защита и на пътниците в местния обществен транспорт. Други може да твърдят, че текстът съдържа разпоредби, чието изпълнение би било скъпо и по-конкретно за по-малките оператори. Аз съм на мнение, че текстът представлява много добре балансиран компромис.
<P>
Не трябва да забравяме, че редица основни права се прилагат за услуги от всякакъв вид и предоставят специална защита на най-уязвимите пътници. От друга страна, потенциалните разходи за сектора са сведени до минимум. В крайна сметка компромисният текст представлява истински напредък за пътуващите граждани и за имиджа на сектора.
<SPEAKER ID="059" NAME="Mathieu Grosch" LANGUAGE="DE">
Г-н председател, г-жо Гьори, г-н Калас, госпожи и господа, бих искал да благодаря на г-н Cancian специално за усилената му работа, защото това не беше никак лесно досие, но ние постигнахме удовлетворителен резултат.
<P>
Компромисите очевидно винаги имат своите предимства и недостатъци. Някои хора ще си помислят, че сме отишли твърде далеч, а други, че не сме стигнали достатъчно далеч. Процесът в Съвета не беше лесен и затова бих искал да изразя искрените си благодарности към Съвета за това, че ни даде възможност да постигнем компромис в последния момент. Мисля, че обхватът на доклада е правилен. Казахме, че три държави не са пряко засегнати. Въпреки това, тъй като Люксембург участва в трансграничен контекст, всъщност има само две държави, които не са засегнати директно от разпоредбите. В случая на местния обществен транспорт ще бъде лесно да бъдат включени разпоредби в спецификациите на изискванията за тръжни процедури, които да посочват, че правата на пътниците трябва да бъдат уважени и утвърдени. Поради това не е реалистично да бъдем критикувани за изключването на местния транспорт. Той може да се разглежда на регионално ниво.
<P>
Групата на Европейската народна партия (Християндемократи) ще даде своята обща подкрепа на този компромис. Виждаме правата на пътниците като пълен пакет и се надяваме, че ще бъде възможно в близко бъдеще да се изготви консолидирана версия, покриваща цялата област, така че да можем скоро да въведем права, които ще са от полза за гражданите, а не за адвокатите. По мое мнение все още има редица проблеми, особено по отношение на прилагането, при които регламентите не са полезни за гражданите и при които те не са достатъчно ясни, за да се утвърдят правата на пътниците. В този контекст искам да благодаря на всички участници за усилената им работа. Надявам се, че можем да постигнем широко мнозинство в пленарната зала в подкрепа на този разумен компромис.
<SPEAKER ID="060" NAME="Brian Simpson" LANGUAGE="EN">
Г-н председател, преди всичко бих искал да изразя своята благодарност, както и благодарността на групата на Прогресивния алианс на социалистите и демократите (S&D), към г-н Cancian за усилената му работа по това наистина много трудно и много сложно досие.
<P>
Два въпроса идват на ум, когато погледнете конкретно това споразумение. Първият е: "Идеално ли е?", а вторият е: "Тласка ли ни напред?". В отговор на първия въпрос, от парламентарна гледна точка, мисля, че трябва да кажа, че не е идеално. Тъй като това е компромис, има неща, от които Парламентът трябваше да се откаже и по-конкретно по отношение на приложното поле, в което ни се искаше да бяхме видели по-малък период преди влизането в сила на регламента.
<P>
А дали ни тласка напред? Ами да, защото вече ще разполагаме с пакет от права за автобусите, подобен на тези, които в момента имаме за другите видове транспорт. То също така ни тласка напред в нашия ангажимент за подобряване на достъпа до пътуване с автобуси за лицата с намалена подвижност и специално за лицата с увреждания в целия Европейски съюз.
<P>
Бих искал само да се върна на един въпрос, който се отнася за искането персоналът да бъде обучен да помага на лицата с намалена подвижност и увреждания, така че те да могат да имат същия достъп до обществения транспорт като тези от нас, които сме без увреждания. Знам, че има дерогация, с която държавите-членки могат да отложат това с пет години в тази област, и се надявам, че те няма да я използват.
<P>
Накрая, според мен е важно да подкрепим това окончателно споразумение, така че правата за всички видове транспорт да бъдат вече налице. Знам, че в бъдеще отново ще ги преглеждаме и отново ще ги преработваме, но мисля, че направихме крачка напред в тази област и че Парламентът трябва да подкрепи споразумението, което г-н Cancian постигна със Съвета при помирителната процедура.
<SPEAKER ID="061" NAME="Gesine Meissner" LANGUAGE="DE">
Г-н председател, една дълга процедура стигна до своя край, което е добра новина. Има някои положителни аспекти във всичко това. Един от тях е, че основните права на лицата с увреждания включват правото на информация и правото на достъп. Друга положителна черта е, че обезщетенията, които се плащат от малки и средни предприятия, са сведени до едно приемливо ниво, което не беше така в началото. Също така е добре, че постигнахме споразумение, защото в противен случай щяхме да сме блокирани на ниво помирителна процедура и сега нямаше да има никакви регламенти за една определена транспортна област.
<P>
Въпреки това искам също така да се върна на някои отрицателни моменти, тъй като не успяхме да създадем едно истински европейско решение. Макар да казваме, че свободното движение на хора, стоки и услуги е европейски принцип, ние не сме достигнали европейско решение в тази област, при положение че три държави не са включени, а други държави не разполагат с автобусни маршрути с такава дължина. Правото на лицата с увреждания да бъдат придружавани - нещо, от което често се нуждаят, за да могат да пътуват, се гарантира само на дълги разстояния. В допълнение, клаузата за големи природни бедствия, която не се прилага за въздушния транспорт, тъй като трябваше да се изплащат обезщетения в случая с облака от вулканична пепел, беше приложена за автобусите. Това означава, че по-бедните пътници и по-специално тези, които правят кратки пътувания, няма да бъдат компенсирани и нямат права. А това не е хубаво, разбира се.
<P>
Така поради тази смесица от положителни и отрицателни характеристики ние се въздържахме при гласуването по време на сесията в полунощ на помирителната процедура и ще направим същото днес.
<SPEAKER ID="062" NAME="Eva Lichtenberger" LANGUAGE="DE">
Г-н председател, независимо от това, че ЕС е страна по съответната конвенция, правата на лицата с намалена подвижност не са взети под внимание в това досие.
<P>
Споменах това в началото на коментара си по този доклад, защото мисля, че най-сериозният му недостатък е фактът, че ние винаги сме се включвали ограничението "ако е възможно". За съжаление не съм достатъчно запозната с тези ситуации, за да мога да кажа, че това "ако е възможно" обикновено води до невъзможност да се осигури ефективно решение за лицата с намалена подвижност.
<P>
Останах особено разочарована, когато беше наложено ограничение на форматите, които се използват за предоставяне на информация за автобусните превози. Те бяха ограничени до такава степен, че лицата с намалена подвижност да не могат дори да разберат къде могат да получат помощ и т.н.
<P>
Има и други проблеми, произтичащи от последния кръг на преговори, в които г-н Cancian наистина беше вложил цялото си сърце, и искам да му благодаря за това. Той направи всичко възможно, за да се получи добър резултат, но опитите му бяха блокирани от коравосърдечния подход на Съвета. Друг аспект е разстоянието от 250 км, който вече беше споменат. Страхувам се, че по-дългите маршрути ще бъдат разделени и че маршрути от 500 км ще бъдат разделени на две части, така че да няма опасност да се налага да предоставят права на пътниците. Това трябва да се вземе под внимание по време на процеса на прилагане.
<P>
Една добра стъпка беше въвеждането на арбитражен орган, който ще бъде полезен за потребителите. Други положителни аспекти включват факта, че се прилага принципът на постоянното подобряване и че ще бъде подсигурено обучение на персонала. Въпреки това в други отношения, госпожи и господа, това изобщо не е шедьовър на европейското законодателство.
<SPEAKER ID="063" NAME="Roberts Zīle" LANGUAGE="LV">
Г-н председател, аз също искам да изразя своята благодарност към всички страни, които участваха в постигането на този компромис, но най-вече бих искал да благодаря на г-н Cancian, който според мен намери абсолютно правилните възможности за компромис от страна на Парламента. С включването на правата на пътниците, използващи автобусен транспорт, ние фактически въведохме права на пътниците във всички видове транспорт. Разбира се, може да се каже, че между различните видове транспорт тези права варират съществено, когато става въпрос за размерите на обезщетенията в зависимост от продължителността на закъснението или премахването на даден маршрут, обслужван от тази вид транспорт. От друга страна, дори ако нашите пътници в Европейския съюз е възможно да са объркани през първите години, това все пак представлява стъпка напред за гарантиране на правата на пътниците, а фактът, че тези права на пътниците, използващи автобусен транспорт, са най-последните, които се въвеждат, показва, че това беше може би най-трудната стъпка от всички.
<P>
Особено съм доволен от основните права на лицата с увреждания и на лицата със специални нужди и също, че тези права се прилагат за тях на автобусни пътувания под 250 км с едно изключение, посочено от г-н Simpson, а именно, че операторите, които предлагат тези услуги, могат да отложат обучението на персонала. Много се надявам, че това няма да бъде направено злонамерено, както и че държавите-членки няма да отложат изпълнението на тази директива за четири години двукратно до възможно най-късната дата. Благодаря ви.
<SPEAKER ID="064" NAME="Jaromír Kohlíček" LANGUAGE="CS">
Г-н председател, правата на пътниците във всички видове транспорт се превърнаха във все по-важна тема на разисквания в Европейския парламент през последните години. Трябва да кажа, че в много случаи виждам проблеми, които могат да възникнат от прилагането на правата на пътниците, а застраховането срещу тези проблеми със сигурност ще бъде много доходна област за много финансови институции.
<P>
От друга страна, цените на билетите логично ще се увеличат като резултат от тези нови разходи. Не е никаква новост, че Съветът е направил опит да промени из основи ключовите елементи на проекта на регламента по отношение на правата на пътниците в автобусния транспорт. Запознати сме с тази позиция на Съвета от предишните процедури по съгласуване. В този контекст бих искал да благодаря на заместник-председателя на делегацията, г-жа Rodi Kratsa-Tsagaropoulou, на председателя на комисията по транспорт и туризъм, г-н Brian Simpson, както и на докладчика, г-н Antonio Cancian, за отлично свършената работа. Те постигнаха нещо, което действително представлява един много разумен компромис.
<P>
Считам следните елементи за особено положителни:
<P>
1. Определянето на транспорта на дълги разстояния като транспорт, при който дължината на целия маршрут е повече от 250 км, с уговорката че този регламент ще се прилага също за хората, които пътуват само по част от подобен маршрут на дълго разстояние.
<P>
2. Подобряване на положението - дори и да не е идеално - на лицата с увреждания и намалена подвижност при този вид транспорт.
<P>
3. Обезщетение и помощ в случай на произшествие. Бих искал тук да отбележа, че в случай на повреда на оборудване, като например инвалидни колички, се предвижда компенсация за цялата сума, което води до известно ниво на несигурност, а със сигурност ще бъде необходимо да се изясни формулировката за целите на застраховането - например чрез една горна граница.
<P>
4. Правата на пътниците в случаите на провалени или забавени пътувания са относително ясно определени. Също така считам за положителна подобрената информация за пътниците;
<P>
5. Подобно на повечето си колеги приветствам факта, че преходният период за прилагането на настоящия регламент трябва да бъде намален до не повече от четири години. От друга страна, изобщо не съм доволен от възможността за удължаване на този срок с още четири години.
<P>
Считам, че няма да има съществен проблем дори и при планирането на прилагане на правата на пътниците за маршрути, успоредни на части на транспорта на дълги разстояния, в близко бъдеще. Остава въпросът за определяне на финансови ограничения, разбира се, без инфлационна корекция, които да приспособят финансовите ограничения в съответствие с обменния курс на еврото, така че ограниченията да останат същите в реално изражение.
<P>
Считам, че споразумението е добър компромис. Главната цел е по-нататъшно разширяване на правата на пътниците във всички видове транспорт, а тази допълнителна стъпка в автобусния транспорт определено е успешен резултат на помирителната процедура. Конфедеративната група на Европейската обединена левица - Северна зелена левица подкрепя този резултат.
<SPEAKER ID="065" NAME="Juozas Imbrasas" LANGUAGE="LT">
Г-н председател, добре е, че след разискването и съгласуването на позициите, окончателният текст може да се разглежда като много удовлетворителен и добре балансиран компромис. Той успява да осигури правата на пътниците, без в същото време да налага тежко бреме върху превозвачите, повечето от които са малки и средни предприятия. По-конкретно резултатите от помирителната процедура може да се разглеждат като успешни за Европейския парламент и аз го поздравявам за това.
<P>
Като се има предвид стабилният ръст в този транспортен сектор, целта на предложението е да се установят валидни за целия ЕС права за защита на пътниците, сравними с тези в други видове транспорт, и да се осигури равнопоставеност между превозвачите от различни държави-членки, както и между различните видове транспорт.
<P>
Регламентът укрепва правото на обезщетение в случай на смърт, включително разумни погребални разноски, или в случай на телесно нараняване, както и на загуба или повреда на багаж поради произшествия. Освен това в случай на произшествие пътниците имат право на помощ за покриване на непосредствените практически нужди, включително, при необходимост, осигуряване на храна и дрехи, транспорт, улесняване оказването на първа помощ и настаняване. В случай на отмяна на пътуването или закъснение с повече от 120 минути пътниците имат право на обезщетение в размер на 50% от цената на билета в допълнение към възстановяването на цената на билета.
<P>
По този начин регламентът укрепва предоставянето на помощ за лицата с увреждания и лицата с намалена подвижност, което е много важно. Пътниците трябва да получават актуална информация в реално време по електронен път.
<P>
Това е едно добро решение, поздравления!
<SPEAKER ID="067" NAME="Franz Obermayr" AFFILIATION="NI">
(DE) Г-жо председател, подобряването на правата на пътниците по редовни автобусни линии е желателна цел. Въпреки това някои точки от предложението отиват твърде далеч. Например пътниците имат право на до две нощувки в хотел, ако заминаването на редовна автобусна линия се забави с повече от 90 минути. Въпреки това пътният транспорт често е изложен на фактори, които са извън контрола на отделните автобусни превозвачи, като например задръствания, причинени от злополуки, лоши климатични условия и недостатъчно снегопочистване. Последствията от това ще бъдат скъпи дела относно отговорността, при които няма да бъде възможно да се приложи принципът, че отговорната страна носи отговорност за щетите.
<P>
Най-новият регламент на ЕС относно правата на пътниците е в подобно положение. Фирмите вече трябва да плащат за закъснения, които те не са причинили. Например австрийската федерална железопътна компания е отговорна за броя часове, с които са закъснели влакове, възлизащи на общо 2 800 за миналата година, при положение че влаковете са пристигали много късно от Германия. Трябва да избягваме неподходящи мерки като тази в бъдеще.
<SPEAKER ID="068" NAME="Dieter-Lebrecht Koch" AFFILIATION="PPE">
(DE) Г-жо председател, г-н Калас, госпожи и господа, силно приветствам резултата от помирителната процедура. Когато регламентът бъде приложен, пътниците в автобусния транспорт, включително и тези с намалена подвижност, ще имат същото високо ниво на защита, което се прилага за други видове транспорт. Също така регламентът гарантира високо общо ниво на защита на потребителите и взема под внимание факта, че този транспортен сектор се състои главно от малки и средни предприятия. Екстремните изисквания, които щяха да направят този автобусен транспорт почти невъзможен, бяха отстранени, както и онези, които щяха да изключат от обхвата на регламента по-голямата част от държавите-членки.
<P>
Автобусните услуги, които се ползват от по-голямата част от гражданите, също трябва да предоставят високо качество на услугите за лица с увреждания и хора с намалена подвижност. Трябва да имат правото да получават помощ и тя трябва да се предоставя безплатно в името на социалната интеграция.
<SPEAKER ID="069" NAME="Debora Serracchiani" AFFILIATION="S&amp;D">
(IT) Г-жо председател, госпожи и господа, аз също искам да благодаря на г-н Cancian за усилията му при постигането на този труден компромис. Благодарение на този регламент пътниците в автобусите могат да се радват на права като тези на пътниците в други видове транспорт, като например влакове и кораби.
<P>
Регламентът, който се прилага за всички национални и трансгранични услуги навсякъде, където разстоянието за изминаване е 250 километра или повече, също така предпазва пътниците, пътуващи по по-къси редовни маршрути. Имам предвид по-специално лицата с увреждания и лицата с намалена подвижност, на които се гарантира недискриминационен достъп до транспорт, право на обезщетение за загуба или повреждане на инвалидни колички, както и обучение на персонала на автобусите относно въпроси, свързани с уврежданията.
<P>
Доволна съм също така, че е постигнато споразумение относно обезщетението в случай на смърт, включително разумни погребални разноски, или на телесно нараняване, както и на загуба или повреда на багаж поради произшествия. Също така считам за положителна стъпка това, че пътниците могат да избират между продължаване на пътуването без допълнително заплащане или възстановяване на цената на билета в случай на отмяна или закъснение с повече от два часа, или дублиране на места.
<P>
По отношение на информацията за пътниците мисля, че би било полезно да им се предоставят данни за връзките с други видове транспорт, като по този начин се осигурява и диалог между автобусните и железопътните услуги за пътнически превоз. На последно място, аз съм много доволна, че по време на преговорите успяхме да изследваме и да гарантираме максималното ниво на помощ за лица с увреждания и лица с намалена подвижност, давайки им възможност да бъдат придружавани без допълнителни разходи.
<SPEAKER ID="070" NAME="Izaskun Bilbao Barandica" AFFILIATION="ALDE">
(ES) Г-жо председател, бих искала да благодаря на г-н Cancian, който работи много усилено за постигането на това споразумение и след сложни преговори по този документ беше постигнато споразумение.
<P>
Беше постигнат напредък относно правата на пътниците по отношение на обезщетение и помощ в случай на произшествие, отмяна или закъснение, а също така и по отношение на признаването на основни права на пътниците, независимо от разстоянието; споразумението също така включва правата на лицата с увреждания и на тези с намалена подвижност.
<P>
Въпреки това определянето на обхват, който е пътувания на повече от 250 км, означава, че три държави остават извън това европейско законодателство. По наше мнение това не е достатъчно, въпреки че признаваме напредъка, постигнат в сравнение с това, което съществуваше в началото. Затова нашата група ще се въздържи.
<SPEAKER ID="071" NAME="Ryszard Czarnecki" AFFILIATION="ECR">
(PL) Г-жо председател, днес Европейският парламент изпраща много положително послание към пътниците, данъкоплатците и европейските гласоподаватели, които използват автобуси, включително и лицата с увреждания. Хората, които гласуват за нас и плащат заплатите ни, очакват от нас да взимаме конкретни решения точно от този вид. Има, разбира се, коментари в залата, че това не е най-важният въпрос на фона на всичко останало и без съмнение това е така. Въпреки това аз считам, че е много важна стъпка, която ще направи Европа и Европейския съюз по-хуманни и по-отворени към нуждите не на политиците, а на потребителите или, с други думи - на онези, които използват различни видове транспорт. Бих искал да благодаря на моя съсед, г-н Cancian, за усърдната му работа като докладчик.
<SPEAKER ID="072" NAME="Anna Rosbach" AFFILIATION="EFD">
(DA) Г-жо председател, пътниците в автобусния транспорт на дълги разстояния имат повече или по-малко същите права като пътниците във въздушния, железопътния и морския транспорт по отношение на закъснение, отмяна, загубен багаж и много други области. Това е добре по принцип. При все това обаче искам да отправя няколко критики. На лицата с намалена подвижност тук се предоставят повече права в това отношение. Въпреки това не всички автобуси могат да приемат по едно и също време както пътници с увреждания, така и физически здрави пътници, и не всички автобуси могат да бъдат реконструирани, така че да превозват лица с увреждания. Ето защо все още има дълъг път да се извърви в тази област, ако искаме да постигнем възможно най-високо ниво на равенство. Билетите за пътувания с дълга продължителност често се поддържат на възможно най-ниски цени, за да могат да се конкурират с въздушния трафик. Затова считам за невъзможно малките дружества за автобусен превоз да могат да плащат всички искове за компенсации и права, които се отправят тук. Способността им да бъдат конкурентоспособни ще намалее сериозно и бързо ще ги настигне заплахата от закриване. Това едва ли може да бъде в интерес на Съюза, защото ЕС много иска да подкрепя малките и средните предприятия.
<SPEAKER ID="073" NAME="Georges Bach" AFFILIATION="PPE">
(DE) Г-жо председател, бих искал да поздравя всички участници, но по-специално г-н Cancian за всичките му усилия по време на трудния и протяжен процес на постигане на компромис по това трудно досие.
<P>
Някои от успехите вече бяха споменати, но имаше и разочарования, по-конкретно по отношение на обхвата и други дребни въпроси, които бяха посочени. Чрез достигането на този компромис за автобусния транспорт успяхме да установим права на пътниците за всички видове транспорт. Следващата стъпка, която трябва да предприемем, е създаването на обща, последователна и ефективна рамкова програма за правата на всички пътници.
<P>
Особено важно за доверието на гражданите на Европа в ЕС е да създадем справедливи и ясно определени права. За да се ползваме с доверие, трябва да гарантираме, че правата във всички различни видове транспорт са съгласувани. Критериите, свързани с правата на самолетните пътници, не трябва да бъдат коренно различни от тези на пътниците в железопътния транспорт например.
<P>
Ето защо е особено важно да не основаваме своята рамкова програма на най-ниските, най-слабите стандарти. Вместо това трябва да си поставим амбициозни цели от името на гражданите на Европа.
<SPEAKER ID="074" NAME="Saïd El Khadraoui" AFFILIATION="S&amp;D">
(NL) Г-жо председател, бих искал да започна, като благодаря на докладчика за усилията му, както и на докладчиците в сянка, г-н Simpson и всички други, които са допринесли за резултата; белгийското председателство също не трябва да остане неспоменато.
<P>
Все пак нека да започна с една критика, отправена към Съвета в частност. Съжалявам за факта, че обхватът включва само пътувания над 250 км. От европейска гледна точка би трябвало всички трансгранични връзки да се покриват от разпоредбите на настоящата директива. Дори ограничена до тези 250-километрови пътувания, директивата едва получи достатъчно подкрепа от страна на държавите-членки, за да бъде одобрена.
<P>
Ако се съди не само от това досие, но и от много други досиета, става ясно, че изглежда все по-трудно по-голямата част от държавите-членки да разсъждават в интерес на потребителя или от европейска гледна точка, и намирам това за много тревожно.
<P>
Въпреки казаното току-що този регламент допълва списъка. Сега имаме европейски правила относно правата на пътниците на всички видове транспорт. Следващата стъпка - г-н членът на Комисията обяви, че ще предприеме действия за това - трябва да бъде да се поучим от опита, придобит в различните сектори и да постигнем по-интегриран подход към правата на пътниците. Това трябва да се приложи най-вече за сухопътния транспорт.
<P>
Този регламент ще означава крачка напред и по-конкретно за лицата с намалена подвижност. Вече няма да им бъде отказван достъп и ще могат да разчитат на помощ, ако е необходимо. Това е важно по мое мнение. Както и при другите видове транспорт, обезщетения се предоставят в редица случаи и има организиране на настаняване на блокираните пътници в случай на големи закъснения.
<P>
Поради тези причини искаме да подкрепим настоящия компромис. Не правим това с голяма доза ентусиазъм, тъй като този регламент няма да влезе в сила за още две години. Въпреки това той е стъпка в правилната посока и представлява компромис между крайната позиция на Съвета, от една страна, и нашите по-амбициозни цели, от друга.
<SPEAKER ID="075" NAME="Vilja Savisaar-Toomast" AFFILIATION="ALDE">
(ET) Г-жо председател, естонците имат една поговорка: "Опитът прави майстора". За съжаление, това не може да се каже за директивата относно правата на пътниците в автобусния транспорт, която след една дълга помирителна процедура в крайна сметка се отдалечи от принципите, които бяха поискани от Европейския парламент. Наистина е хубаво, че сега имаме минимални основни права, но е неприемливо, че договорените 250-километрови маршрути отричат тези права в три държави. Освен това тези права са минимални в три-четири други държави, защото там има може би само по един или два автобусни маршрута, които да са толкова дълги.
<P>
Освен това не е приемливо, че трансграничните автобусни услуги бяха изключени, независимо от разстоянието и също така не можем да подкрепим осемгодишния период, даден на държавите-членки, през който прилагането на тази директива не е задължително. За съжаление, естонското правителство подкрепи точно тези условия и в допълнение поиска маршрутът да е по-дълъг. Сега трябва да се запитаме дали наистина подкрепяме правата на пътниците или тези на автобусните компании и техните печалби. Във всеки случай аз подкрепям гражданите на Европейския съюз, но не разбирам защо част от Европа се изключва от тази директива. Ето защо не мисля, че мога да гласувам в подкрепа на тази директива или на доклада.
<SPEAKER ID="076" NAME="Philip Bradbourn" AFFILIATION="ECR">
(EN) Г-жо председател, силно подкрепям принципа за правата на пътниците и е съвсем справедливо потребителите да очакват висок стандарт на обслужване.
<P>
Въпреки това трябва да имаме чувство за пропорционалност и видим какъв ще бъде действителният ефект от това. Трябва да сравним реалните ползи за потребителите с реалните разходи за бизнеса в този сектор.
<P>
Парламентът и Комисията често предприемат еднотипен подход за всички случаи, без отчитане на индивидуалните особености, но ние трябва да приемем, че правата на пътниците се различават в различните видове транспорт. Самолетният транспорт не е същият като автобусния транспорт. Най-важното тук е, че разликата се състои в броя на малките и средните предприятия в този сектор. Вярвам, че всички в тази зала знаят каква е важността на надеждните и печеливши автобусни услуги за нашите местни икономики, и именно поради тази причина силно подкрепям въвеждането на правилото за 250-те километра. Просто не е справедливо малките местни фирми, които предоставят ограничени местни и регионални услуги, да бъдат натоварвани с тези тежести.
<P>
Имайки предвид въвеждането на тази защита и стойността на основния принцип на това законодателство, аз категорично подкрепям компромиса.
<SPEAKER ID="077" NAME="Jim Higgins" AFFILIATION="PPE">
(EN) Г-жо председател, тази инициатива се подготвяше в продължение на почти три години и този път се озовах на страната на Съвета, а не на Парламента.
<P>
Разбира се, че трябва да защитим правата на пътниците и особено на тези с увреждания, но - както каза г-н Philip Bradbourn - ако първоначалното предложение беше прието, щеше да има сериозни последици за малките превозвачи. На практика то щеше да изправи много от тях пред фалит. Поради тази причина помирителният процес беше от жизненоважно значение и постигнатият компромис създава добър баланс между правата на пътниците, от една страна, и тези на доставчиците на услуги, от друга. Напълно съм съгласен с г-н Bradbourn, че не можете да приравнявате правата на пътниците в морския транспорт, правата на пътниците във въздушния транспорт, правата на пътниците в железопътния транспорт и правата на пътниците в автобусния транспорт в един и същ пакет. Поради тази причина предложенията за консолидиран пакет просто не са възможни и осъществими.
<P>
Бих искал да отправя комплимент към председателя на комисията по транспорт и туризъм, г-н Brian Simpson, който свърши отлична работа, към докладчика, г-н Cancian, и към нашия собствен координатор, Mathieu Grosch. В крайна сметка имаме един справедлив и балансиран пакет, който е от полза за всички заинтересовани страни.
<SPEAKER ID="078" NAME="Oldřich Vlasák" AFFILIATION="ECR">
(CS) Г-жо председател, през последните години Европейският парламент съвместно със Съвета е приемал закони, свързани с правата на пътниците във въздушния и железопътния транспорт. Затова е логично сега да приемем подобна мярка и за автобусния транспорт, независимо от факта, че пътниците в Европа все още предпочитат индивидуален транспорт и че стандартите за самия автобусен транспорт бързо се подобряват.
<P>
Въпреки това нашите усилия и ентусиазъм за регулиране трябва да имат ясни граници. Логично е да се определят основни стандарти в Европейския съюз за трансграничното пътуване, които да защитават уязвимите групи пътници и да гарантират техните права. От друга страна, усилията за простиране на правата и върху местния транспорт, опитите да се осигури възможно най-голямата компенсация или да се регулира до последния детайл представляват неуместна намеса във вътрешния пазар. Ясно е, че всички излишни задължения означават по-големи разходи за транспортните оператори, които в крайна сметка ще се отразят върху цените на билетите.
<P>
Като бивш кмет следях със загриженост предложението за включване на градския и извънградския транспорт в обхвата на директивата. Радвам се, че здравият разум надделя в този случай и че градският и крайградският транспорт ще бъдат предпазени от прекомерна регламентация.
<SPEAKER ID="079" NAME="Ville Itälä" AFFILIATION="PPE">
(FI) Г-жо председател, искам да благодаря на всички, които участваха в изготвянето на компромиса и по-специално на докладчика, г-н Simpson, председател на комисията. Въпреки че е компромис, това също е важна стъпка напред от гледна точка на гражданите. Ако разгледаме въпроса за забавяне и загуба на багаж, е изключително важно за гражданите да знаят, че въведохме законодателство за защита на техните права.
<P>
Това ограничено разстояние от 250 километра не е най-доброто възможно решение, нито е успешно по начина, по който мнозина тук казаха, че е. Смятам, че това е може би най-слабата точка в закона и ние със сигурност ще трябва да се върнем към това в бъдеще, но, от друга страна, това е голяма стъпка за значително подобряване на правата на лицата с увреждания и на лицата с намалена подвижност. От гледна точка на гражданите това е точно такова законодателство, каквото ние следва да въвеждаме.
<SPEAKER ID="080" NAME="Seán Kelly" AFFILIATION="PPE">
(EN) Г-жо председател, тази разпоредба има своите добри и лоши страни. Добра е по отношение на някои конкретни неща. Специално приветствам мерките за лицата с увреждания или намалена подвижност, но имам същите съображения, които вече бяха изразени от други оратори, относно прага от 250 километра. Не може да има еднотипен подход за всички случаи. В Европейския съюз, състоящ се от 27 държави с различни индивидуални особености, би трябвало да има известна гъвкавост в рамките на държавите, така че всички да могат да бъдат включени в разпоредбите.
<P>
Аз самият живея на повече от 300 километра от столицата ни. Има едно дейно малко предприятие, което обслужва автобусните превози между селските райони в моя избирателен район и столицата, Дъблин. Сега то ще бъде поставено под силен натиск, тъй като разпоредбите на настоящото предложение и конкретно увеличените разходи за застраховка могат да го изправят пред фалит. Ако това предприятие фалира, ще бъдат изгубени работни места и удобството за пътниците. Ще трябва да наблюдаваме това във времето.
<SPEAKER ID="081" NAME="Ádám Kósa" AFFILIATION="PPE">
(HU) Г-жо председател, приветствам доклада за правата на пътниците в автобусния транспорт. Ще бъде по-лесно за гражданите на ЕС, включително и за лицата с увреждания, да използват тази форма на обслужване. Компромисът беше предшестван от дълги консултации. През това време Европейският парламент и г-н Cancian защитаваха лицата с увреждания до самия край. За съжаление, Европейският съвет се оказа по-късоглед и непреклонен по този въпрос. Дълбоко съжалявам, че Европейският съвет не е в състояние да признае, че живеем в условията на бързо застаряващо общество. Броят на хората с увреждания ще нарасне стремително. Трябва да разберем, че всички граждани на ЕС ще страдат от този проблем и рано или късно всеки ще се нуждае от помощ. На последно място, бих искал да подчертая, че нашата работа все още не е свършена. Вече беше постигнат компромис по отношение на четири вида транспорт и сега е време да се създаде единна харта за правата на пътниците, която по-късно да улесни утвърждаването на правата на пътниците.
<SPEAKER ID="082" NAME="Olga Sehnalová" AFFILIATION="S&amp;D">
(CS) Г-жо председател, Европейският парламент е на път да гласува важен компромис, който значително ще подобри правата на пътниците в автобусния транспорт. Считам за важно, че освен компенсацията на пътниците за загуба или повреда на багаж или възстановяването на пари за закъснели автобуси и други мерки, компромисът включва и разширяване на правата на пътниците с увреждания и на лицата с намалена подвижност. Аз специално се застъпвам за правото на лицата с увреждания на информация и услуги за съдействие, поне в съответствие с това, което беше окончателно договорено по време на помирителната процедура. Общественият транспорт е основна и важна част от ежедневния живот на лицата с намалена подвижност. Постигането на компромиса не беше лесно и затова аз също искам да поздравя докладчика и всички членове на преговарящия екип за свършената работа. Одобрението на настоящия регламент ще създаде обща рамка за защита на всички видове транспорт на европейско ниво и въпреки че със сигурност това не е идеалният регламент в областта на правата на пътниците, представлява много важна стъпка напред.
<SPEAKER ID="083" NAME="Frédérique Ries" AFFILIATION="ALDE">
(FR) Г-жо председател, заедно с либералите аз ще се въздържа при днешното гласуване на регламента относно правата на пътниците в автобусния транспорт. Това е последният елемент в пакета за защита на пътниците след въздушния, железопътния и морския транспорт, но за съжаление - както беше казано, е много по-малко амбициозен. Това беше казано от неколцина, сред които г-н Simpson и г-н El Khadraoui от групата на социалистите; те точно това казаха. Като резултат хората ще трябва да пътуват на повече от 250 километра, за да бъдат защитени от настоящия регламент. Ако пътувате от Брюксел до Амстердам със самолет, правата ви са регламентирани, но ако пътувате с автобус - не. И това е дори по-несправедливо, бих добавил, тъй като тези, които използват този вид транспорт, често са най-бедните.
<P>
Влизането в сила също няма никакъв смисъл, тъй като няколко дерогации биха могли да го отложат до 2011 г. Тогава ще има нови права, както и обезщетение в случай на произшествие, закъснение или отмяна. Тази помощ е жизненоважна за хората с увреждания, но на практика тя няма да бъде въведена веднага и което е по-важното - не всеки ще има право на нея.
<SPEAKER ID="084" NAME="Michael Cramer" AFFILIATION="Verts/ALE">
(DE) Г-жо председател, хубаво е, че вече правата на пътниците важат във всички транспортни средства, но тези права не могат да прикрият факта, че железопътният транспорт, който не вреди на околната среда, за пореден път е поставен в много неизгодно положение. Железопътните компании плащат такси за достъп до линиите за всеки пропътуван километър, но същата система не се прилага към автобусите, което е в полза на дружествата за автобусен превоз. Железниците са включени в системата за търговия с емисии, но автобусите не са, което отново поставя автобусите в благоприятно, а влаковете - в неравностойно положение. Ако един влак се забави с един час, 25% от цената на билета ще бъде възстановена като обезщетение. При автобусите говорим за два часа.
<P>
Всички тези предимства са неприемливи. Ето защо имаме нужда от интегриран подход. Необходимо е правата на пътниците да важат във всички видове транспортни средства, но също така са необходими справедливи основни условия. Не трябва да се окаже, че даден пътник получава обезщетение единствено след три или пет часа, а за друг срокът е един час. Има още много какво да се направи и в това отношение компромисът не е добър. Не разбирам защо безвредният за околната среда железопътен транспорт непрекъснато се поставя в неравностойно положение.
<SPEAKER ID="085" NAME="Jaroslav Paška" AFFILIATION="EFD">
(SK) Г-жо председател, след сложни преговори по време на помирителната процедура беше постигнато сложно споразумение по редакцията на текста на регламента относно правата на пътниците в автобусния транспорт. Въпреки че проектът за регламент се отнася единствено за редовни услуги, при които предвиденото по разписание разстояние е 250 километра или повече, той носи също така нови правила и по-добра защита за пътниците в автобусния транспорт.
<P>
Най-важната полза за пътниците може би ще бъде определянето на техните права в случай на отмяна или закъснение, тъй като то наказва транспортните оператори за организационни неуспехи в областта на транспорта със задължението да възстановят сума на стойност до цялата цена на билета, както и да възстановят други загуби в размер на 50% от цената на билета. Единственият въпрос, който по мое мнение можеше да бъде третиран по-добре, е за освобождаванията, що се отнася до графиците, които позволяват на държавите-членки да отложат прилагането на директивата с четири години с последващо удължаване на този период с още четири години. Общият период от осем години за прилагането на тази директива ми се струва твърде дълъг.
<SPEAKER ID="086" NAME="Сийм Калас" LANGUAGE="EN">
Г-жо председател, бих искал да благодаря на уважаемите колеги за техните предимно положителни коментари.
<P>
Сега сме изправени пред предизвикателството за прилагането на регламента. Изправени сме пред това предизвикателство с цялото законодателство относно правата на пътниците. Фината настройка на законодателството, разбира се, ще бъде дълъг процес за нас, но все пак мисля, че компромисът, който постигнахме, вероятно ще бъде приет в бъдещ документ и е чудесно начало. Също така е въпрос на принцип, че въведохме някои принципи за правата на пътниците в автобусния транспорт, който е такава голяма област. Може би ще са необходими скромни компромиси; всичко трябва да бъде прецизирано и да се приложи, но това е много важно начало и се надявам, че ще гласувате в подкрепа на настоящия регламент.
<SPEAKER ID="087" NAME="Енико Гьори">
действащ председател на Съвета. - (HU) Г-жо председател, г-н член на Комисията, г-н Cancian, госпожи и господа, бих искала само да добавя две забележки и да коментирам по това така ценно разискване, което се проведе тук. Разискването илюстрира много добре трудностите, които трябваше да бъдат преодолени от г-н Cancian, както и от нас в Съвета, г-н члена на Комисията и експертите. Не вярвам, че това е най-добрият от всички възможни варианти за пътниците, които използват автобусен транспорт, но вярвам, че може би основният въпрос, който трябва да си зададем, е дали положението ще се подобри, след като новото законодателство влезе в сила. Считам, че можем да отговорим на този въпрос с твърдо "да"; че пътниците в автобусния транспорт наистина ще се радват на повече права в бъдеще, дори това да не е идеалният компромис.
<P>
Компромис означава необходимостта да се достигне до разбирателство между две страни по трудни въпроси. Това се забеляза в почти всички изказвания; въпросът за това, къде е границата, след която ще се гарантират правата до такава степен, че да се отслабят важни икономически оператори и малки и средни предприятия, чието състояние се опитваме да държим под око. В същото време обаче ние много твърдо възнамерявахме да предоставим допълнителни права на пътниците. Мога много добре да разбера хората, които разглеждат въпроса от позицията на лицата с увреждания. Считам, че също така предприехме значителна стъпка напред и в това отношение. Считам, че това е добре подготвена част от проекта и вярвам, че законодателството ще доведе до напредък за тези хора наистина, особено за тези хора.
<P>
Само искам да напомня на уважаемите колеги, че унгарското председателство мисли от гледна точка на един силен Европейски съюз - Европейски съюз, който предоставя допълнителни права на своите граждани и винаги поставя гражданите в центъра на тези силни политики. Освен това съм убедена, че настоящото разискване по този законопроект цели да осигури на гражданите в Европейския съюз допълнителни права. Бих искала още веднъж да благодаря на всички за тяхната работа и вярвам, че днес гласуването ще премине без никакви проблеми.
<SPEAKER ID="088" NAME="Antonio Cancian" LANGUAGE="IT">
Г-жо председател, госпожи и господа, като благодаря на всички колеги, които говориха, аз също искам да изразя своята увереност, че това не е възможно най-добрият регламент, но е единственият, който може да се получи, като се има предвид позицията на Съвета.
<P>
Това е наистина важен въпрос, тъй като според мен е от решаващо значение за транспортния сектор и сектора на туризма - две теми, за които отговаря комисията по туризъм и транспорт - да се намери баланс и за този вид транспорт.
<P>
Това е един акт на балансиране между необходимостта, от една страна, за защита на малките и средните предприятия - тема, която обсъждахме надълго и нашироко през последните няколко часа, които работят в автобусния транспорт, и от друга страна, необходимостта от защита на правата на лицата с намалена подвижност, с увреждания, пенсионери по старост, лица с временно намалена подвижност, както и на уязвимите потребители като цяло, така че да може да има и по-малко спорове. Това е балансът, който търсехме, и с приноса на всички се надяваме да сме го постигнали.
<P>
Преработеният регламент, обявен от г-н Калас, според мен се основава на идеята за създаване на единен регламент за всички видове транспорт. Наистина създаването на единен транспортен пазар все още не е придружено от подходящи мерки за защита на правата на пътниците. Г-н член на Комисията, освен единен регламент, аз наистина се надявам да създадем единен референтен орган, единна служба за билети и единен билет за различните видове транспорт.
<P>
Бих искала още веднъж да благодаря на всички членове, които говориха, на тези, които следяха това досие - по-конкретно на докладчиците в сянка, както и на тези, които изиграха ентусиазирана роля в заключителните преговори. Благодаря на комисията по транспорт и туризъм и на персонала на секретариата на Съвета, по-специално на персонала на белгийското председателство и не на последно място, на г-жа Гьори, която е тук с нас.
<P>
Накрая ми позволете да благодаря на Европейската комисия, на г-н Калас и неговите помощници за конструктивния принос, който предлагаха непрестанно; благодаря на персонала на секретариата на помирителния комитет на Европейския парламент, който показа големи умения и професионализъм - незаменими качества при вземането на важни решения от името на нашите граждани.
<P>
Като цяло това беше добър тест, който доведе до отлични резултати за Парламента.
<SPEAKER ID="089" NAME="Председател">
Разискването приключи.
<P>
Гласуването ще се състои по обяд.
<P>
Писмени изявления (член 149)
<SPEAKER ID="091" NAME="Robert Dušek" LANGUAGE="CS">
Докладът относно правата на пътниците в автобусния транспорт има за цел да се установят валидни за целия ЕС права за защита на пътниците, сравними с тези в други видове транспорт. Съветът не се съгласи с измененията на Европейския парламент и поради това беше необходимо да се стартира така наречената помирителна процедура. Главните точки на споразумението, което беше постигнато, предимно са съвместими с първоначалните предложения на Парламента. Особено важно е, че регламентът ще се прилага за всички редовни национални и трансгранични транспортни услуги и че държавите-членки ще могат да прилагат освобождаване за редовни услуги и някои специфични услуги за максимум осем години. В случай на произшествие пътниците ще имат право на обезщетение в размер до 220 000 евро на човек и 1 200 евро за багаж. Доставчиците на транспортни услуги трябва освен това да предоставят основна помощ в случай на произшествия (храна, дрехи и медицинска помощ), както и настаняване за максимум две нощувки. В случай на закъснение с повече от 120 минути или отмяна на дадена връзка доставчиците на транспортни услуги трябва да предлагат на пътниците избор между продължаване на пътуването, пренасочване до крайното местоназначение без допълнително заплащане или възстановяване на цената на билета. Ако това не е възможно, те трябва да възстановят стойността на билета и да платят допълнително 50% от цената на билета. Споразумението също така защитава правата на лицата с увреждания и на лицата с намалена подвижност. Поради тези причини аз напълно подкрепям приемането на доклада.
<SPEAKER ID="092" NAME="Ian Hudghton" LANGUAGE="EN">
Подкрепям този компромис относно правата на пътниците в автобусния транспорт, който гарантира правото на транспорт, правото на достъпна информация за пътуването, задължението за автобусните оператори да организират задължително обучение на водачите в информираност за уврежданията, право на обезщетение за повредени инвалидни колички, механизъм за разглеждане на жалби за всички пътници, с независими национални органи, които да прилагат регламента и да налагат санкции.
<P>
За всички автобусни пътувания на разстояние от 250 километра и повече ще има специална безплатна помощ за лицата с увреждания и за лицата с намалена подвижност както на терминалите, така и в превозното средство и - когато е необходимо, безплатен транспорт за придружител.
<P>
По-конкретно за незрящите и слабо виждащи лица разпоредбите за достъпна информация за пътуването и обучението на водачите в информираност за уврежданията ще доведат до огромна промяна.
<P>
Равният достъп до транспорт е от съществено значение за независимост. Без равен достъп до транспорт лицата с увреждания не могат да ходят на работа, да пазаруват, нито да участват в културни и други дейности за свободното време.
<P>
Въпреки че текстът не обхваща всичко, което бих искал, като го подкрепям и укрепвам правата на всички пътници с увреждания, считам, че ще бъде предприета важна стъпка за това лицата, които използват кучета водачи в Европа, да се движат в рамките на Европейския съюз при равни условия с останалите граждани.
<SPEAKER ID="093" NAME="Jarosław Leszek Wałęsa" LANGUAGE="PL">
Подкрепям законодателната резолюция относно одобрен от Помирителния комитет общ проект на регламент на Европейския парламент и на Съвета относно правата на пътниците в автобусния транспорт и за изменение на Регламент (ЕО) № 2006/2004. Предвид стабилния ръст на този транспортен сектор считам, че е важно да се установят права за защитата на пътниците, които да се прилагат в целия ЕС, подобно на правата на пътниците, пътуващи в други транспортни средства, както и да се осигурят равни условия за превозвачите, без значение от коя държава-членка са или вида транспорт, в който работят. С оглед на факта, че тези права са съсредоточени по-специално върху нуждите на лицата с увреждания и лицата с намалена подвижност, тази инициатива заслужава нашата подкрепа. От ключово значение е, че резолюцията установява права на обезщетение за пътниците, които са били ранени при автобусни произшествия. Разпоредбите означават, че пътниците ще имат право на обезщетение в случай на смърт или телесна повреда или загуба или повреда на багаж, причинени от произшествие.
<SPEAKER ID="094" NAME="Artur Zasada" LANGUAGE="PL">
Искам да поздравя г-н Cancian за работата му. Радвам се, че в крайна сметка успяхме да постигнем споразумение в Помирителния комитет. Нашето основно постижение е, разбира се, въпросът за правата на пътниците на обезщетение и помощ в случай на произшествие, гаранциите за пътниците в случай на отмяна и закъснение и гарантирани права на лицата с увреждания и пътниците с намалена подвижност (ПНП). Особено съм доволен от факта, че пътниците с намалена подвижност бяха включени в документа, както споменах по-рано, но в същото време имам основателни опасения в това отношение: в случая на пътниците във въздушния транспорт нито авиокомпаниите, нито летищата знаят точно кои пътници следва да се считат за пътници с намалена подвижност. Обичайно е да се отказва помощ на майки и бащи, които пътуват сами с малки деца, в резултат на тази липса на знания сред превозвачите и летищата. Ето защо искам да отправя следния апел: нашата работа няма да свърши след гласуването на документа по време на пленарната сесия. Също така сме задължени да следим дали регламентът ще се прилага правилно.
<SPEAKER ID="095" NAME="Bogdan Kazimierz Marcinkiewicz" LANGUAGE="PL">
Бих искал да изразя искрените си благодарности към докладчика за усилената му работа, която беше изключително ефективна. Досега нямаше гаранция за адекватна защита на пътниците на автобусите, тъй като това е единствената форма на транспорт, която не е предмет на нито един регламент на ЕС в това отношение. Едно от последствията от промените, които бяха направени, ще бъде, че пътниците ще могат да изискват обезщетение в случай на произшествие. Фактът, че помощта за лицата с увреждания ще бъде гарантирана от превозвачите и че един придружител може да пътува за сметка на превозвача като част от тази гаранция, са други изключително важни точки.
<P>
Няма да скрия факта, че за мен лично беше изключително предизвикателство да мога да изиграя активна роля по време на първата в историята помирителна процедура по силата на Договора от Лисабон. По време на преговорите, които продължиха до късно през нощта, заедно с г-н Cancian успяхме да гласуваме за компромис, който направи разпоредбите задължителни за разстояния над 250 км. Трябва да се отбележи, тъй като това е доста съществен момент, че 12 основни права са гарантирани в регламента и по-конкретно за хората с увреждания. Трябва в момента силно да се наблегне на подходяща информационна кампания, за да се гарантира, че гражданите на Европейския съюз са наясно с правата, които ще имат отсега нататък.
<SPEAKER ID="095" NAME="Anneli Jäätteenmäki" LANGUAGE="FI">
Законодателството в областта на правата на пътниците в автобусния транспорт, което ще гласуваме днес, може да се разглежда като неамбициозно. Компромисът, постигнат след много спорове обаче, е по-добре от нищо. Жалко е, че предложението за регламент се отнася само за национални и трансгранични автобусни пътувания, които са дълги най-малко 250 км. В този случай Люксембург, Малта и Кипър например няма да бъдат засегнати изобщо. Също така е жалко, че законодателството ще влезе в сила едва след години. Четири или може би дори осем години е много дълго време да чакаме по автобусните спирки за ново законодателство.
<P>
Разбира се, в постигнатия компромис може да се намери и нещо добро. В първоначалната позиция на Съвета имаше само три основни права на пътниците, независимо от разстоянието. Радвам се, че в последния компромис има 12 и че се отделя специално внимание на нуждите на лицата с увреждания и лицата с намалена подвижност. Влизането в сила на регламента ще улесни пътуването с автобус на лицата с увреждания. Едновременно с това той ги поставя на по-равни начала спрямо другите пътници.
<P>
Когато новото законодателство влезе в сила, държавите-членки трябва да гарантират, че разпоредбите се прилагат ефективно и по подходящ начин. Това е в интерес не само на лицата с увреждания и на лицата с намалена подвижност, но и на другите наши граждани, които пътуват с автобус.
<SPEAKER ID="095" NAME="Marian-Jean Marinescu" LANGUAGE="RO">
Регламентът, който се гласува днес, бележи изключително важен успех, тъй като за първи път правата на пътниците, пътуващи с автобуси, ще бъдат защитени от закона. След две години трудни преговори Европейският парламент и държавите-членки постигнаха съгласие по основните точки, които ще консолидират правата на пътниците, използващи този транспорт. Те включват обезщетения в случай на закъснение или отмяна, обезщетение за загуба или повреда на багаж, както и поемане на отговорност от фирмите и предоставяне на помощ в случай на произшествие. Недискриминация и предоставяне на помощ на лицата с увреждания и намалена подвижност, както и право на пътниците да бъдат информирани преди и след пътуването са включени в регламента като основни права, които ще се прилагат независимо от дължината на пътуването. Регламентът не налага никакви нови технически изисквания, но иска превозвачите да поемат отговорност за своите пътници.
<P>
Ние също така взехме под внимание настоящия икономически климат и влиянието му върху дружествата, предмет на настоящия регламент, като предложихме освобождаване за период от четири години, който може да бъде подновен еднократно.
<P>
Мисля, че след като тази наредба влезе в сила през 2013 г., ще спомогне за постигане на целта за хармонизиране и укрепване на правата на пътниците на равнище ЕС, без значение какви транспортни средства избират.
