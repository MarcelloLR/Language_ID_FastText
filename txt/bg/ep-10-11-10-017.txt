<CHAPTER ID="017">
Акт за единния пазар (разискване) 
<SPEAKER ID="164" NAME="Председател">
Следващата точка е изявлението на Комисията относно Акта за единния пазар.
<SPEAKER ID="165" NAME="Мишел Барние">
член на Комисията. - (FR) Г-жо председател, госпожи и господа, за мен е удоволствие да представя официално пред членовете на ЕП Съобщението относно Акта за единния пазар, което беше прието от Комисията на 27 октомври, и да го обсъдя тук с вас. На практика положихме началото на нашата дискусия вчера по инициатива на г-н Harbour и г-н Grech, на друго място, но с няколкостотин заинтересовани лица от политическата, икономическата и социалната сфера, действащи на европейско, национално и регионално ниво.
<P>
Това е важен документ. Важен е, госпожи и господа, защото считаме, че Европа дължи обяснения на много фронтове. Външният свят има въпроси относно причините за кризите. През последните две години преживяхме неимоверно тежка финансова криза, като във всички наши държави все още се усещат множеството й стопански и социални последици и въздействието й върху хората. Налице е икономическа криза, в общ план, а освен това има и други кризи, които не можем да си позволим да пренебрегнем - като продоволствената криза - макар за тях да се говори по-малко. Около един милиард души са застрашени от смърт поради глад или липса на вода. При това съществува и екологична криза, която вероятно е най-тежката.
<P>
Трябва да отговорим на тези въпроси, но освен тези външни въпроси има и вътрешни, най-важният от които несъмнено е този, задаван от европейските граждани, които не разбират, които често са обезпокоени, а понякога и гневни, които остават неубедени и които имат въпроси относно този голям единен пазар, който е и е бил крайъгълният камък от възникването на Европейската общност за въглища и стомана през 1950 г. - този обширен европейски пазар, който търпеливо градим заедно.
<P>
Въпросът, който задават нашите граждани, както и малките и средните предприятия е: какво може да ни предложи този единен пазар? Какво прави Европа за нас? Трябва да дадем положителен отговор на този въпрос, което не винаги правим.
<P>
Това е заключението на г-н Марио Монти в доклада, възложен от председателя Барозу - доклад, който сте разисквали многократно и който съдържа много полезни констатации. Например г-н Марио Монти посочва, че единният пазар е все по-необходим, но популярността му все повече намалява. Госпожи и господа, ние сме политици, всеки от нас има свой собствен кръг от задължения и когато чуем заключения от този род, трябва да се стремим да гарантираме, че онова, което се нуждае от популярност, ще придобие такава и че във всеки случай ще спечели подкрепа и ще бъде по-добре разбрано.
<P>
Ето защо, предвид всички тези кризи и въпроси и в съответствие с възложените ни задължения, искахме да изготвим и представим практическо продължение на констатациите на г-н Марио Монти, както всъщност и на логичните констатации, до които достигна и Парламентът под ръководството на г-н Grech, на когото благодаря, относно несъвършеното, непълноценно и понякога разочароващо функциониране на този обширен единен пазар.
<P>
Следователно документът, който ви представяме днес, г-жо председател, госпожи и господа, е оригинален. Той не е нещо, което можете да приемете или отхвърлите по собствено усмотрение. Той съдържа по-скоро план за действие, отколкото проект на законодателен акт - план за действие, който понастоящем включва 50 предложения, които предлагаме за обсъждане, като с всички тях се цели подобряване на начина на действие на единния пазар в полза на малките и средните предприятия, на растежа и гражданите. Този пазар е средство за стимулиране на растежа и социалния прогрес, а не обратното, както често съм казвал преди.
<P>
Преди малко обсъждахме директивата за хедж фондовете и дяловото участие. Нека отбележа, че имам много ясна стратегия, която възнамерявам да следвам упорито в продължение на пет години. Както ви казах на 13 януари, ние искаме и ще направим нужното, така че финансовите услуги и финансовите пазари, които са от жизнено значение, отново да служат на реалната икономика, а не обратното. По този начин ще гарантираме, че реалната икономика и единният пазар, на който тя се основава, ще служат на растежа и социалния прогрес.
<P>
Нашата стратегия за растеж, която е в съответствие със стратегията за периода до 2020 г., е разработена така, че да накара единния пазар да заработи по-добре. На този пазар следва да се гледа като на платформа, върху която се гради европейската икономика. Убедени сме, че ако има възможност да се подобри работата на тази платформа в сравнение с функционирането й днес - което е целта на плана за действие - то всичко, изградено върху нея - частни и публични инициативи, местни, регионални, национални и европейски инициативи, дейността на сдруженията и целият набор от други структури в рамките на пазара - също ще започне да функционира по-добре.
<P>
Искаме да откликнем на тези въпроси и предизвикателства, като работим със стопанските организации за възстановяване на силния, устойчив и справедлив растеж. Предлагаме редица мерки, насочени специално към иновациите и към малките и средните предприятия.
<P>
Актът за единния пазар включва важния въпрос за патентите, който обсъждаме в момента - оттук и усложненията в програмата ми, г-жо председател - в Съвета по конкуренция под председателството на Белгия. В по-общ план искаме да повишим гъвкавостта на цялата регулаторна и данъчна среда за стопанските организации и да улесним достъпа до финансирането, от което те се нуждаят, за да укрепят инвестициите си.
<P>
Накрая, по отношение на повишаването на европейската конкурентоспособност, искаме да подсилим нашата външна стратегия в дух на реципрочност и взаимна изгода.
<P>
За да се гарантира поставянето на европейските граждани в центъра на единния пазар, Комисията желае да демонстрира, че пазарът не е пречка за развитието на услугите от общ интерес и на мащабната инфраструктура. Ще изготвим съобщение, което несъмнено ще бъде подкрепено, задълбочено и усъвършенствано благодарение на приноса на Парламента - съобщение относно услугите от общ интерес и обществените услуги. Искаме да разясним, че единният пазар защитава социалните права, залегнали в Хартата на основните права, че той може да предложи нови възможности за развитие на напредничавите в социален план предприятия, които служат в еднаква степен на европейските работници и потребители.
<P>
Сега стигаме до третата глава на Акта за единния пазар. Този всеобхватен подход има смисъл само когато се поставя в контекста на усъвършенстваното управление, чрез засилен диалог и партньорство с нашите предприятия и съграждани, но също така и между европейските институции, държавите-членки, регионалните и местните органи на властта, както и чрез по-добър социален диалог. В хода на цялата ни съвместна работа се ръководим от убеждението, че за справянето с предизвикателството да сме конкурентоспособни, с предизвикателството да постигнем растежа, който европейските граждани очакват, се изисква помощта на всеки отделен гражданин и всяко отделно предприятие. Изисква се помощта на всяка отделна общност.
<P>
Ето защо това е целта на четиримесечния европейски обществен дебат, чието начало искаме да поставим съвместно с вас. Много членове на Комисията, 13 от нас, работиха по Акта за единния пазар - за което им благодаря - който беше одобрен от Комисията след продължителни вътрешни дискусии. Този въпрос е един от водещите ни приоритети и ние разискваме тези 50 предложения. Ще изслушаме внимателно онова, което имат да кажат различните институции и различните ни партньори и в края на нашите консултации, вероятно през февруари, ще изготвим окончателния списък с ангажиментите, по които съответните членове на Комисията ще поемат задължението да представят предложения в рамките на максимум две години. В резултат на това през 2012 г., когато ще отбележим 20-ата годишнина на единния пазар, 20-ата годишнина от поемането на ангажиментите и представянето на предложенията от страна на Жак Делор, този юбилей няма да бъде белязан от носталгия или меланхолия - в днешно време няма място за носталгия - а ще бъде по-скоро изпреварващо събитията и динамично честване.
<P>
Ето защо днес започваме да действаме така, както сторихме вчера. В продължение на четири месеца моите колеги и аз ще бъдем на разположение за координиране на европейския обществен дебат, който започна днес в Европейския парламент. Ще се стремим да играем градивна роля в него и да го следим с повишено внимание.
<SPEAKER ID="166" NAME="Andreas Schwab" LANGUAGE="DE">
Г-жо председател, г-н член на Комисията, госпожи и господа, тази седмица, по време на така наречения Форум по въпросите на единния пазар, обсъдихме предложението на Европейската комисия, чиято цел е да доведе до силно конкурентоспособна социална пазарна икономика в Европа. И трите концепции - за конкурентоспособността, за социалната и пазарната икономика - са важни за нас в това отношение и ние изрично приветстваме факта, че членът на Комисията, отговарящ за вътрешния пазар, г-н Мишел Барние, успя да възроди хоризонталния, или както г-н Grech го описа в своя доклад - холистичния подход, който искахме да приложим спрямо единния пазар. Считаме, че това е голяма крачка, но също така смятаме, че са нужни по-нататъшни малки стъпки, за да може действително да се завърши хоризонталният подход на този законодателен проект. Именно тук ще се включи Европейският парламент.
<P>
Това участие на Европейския парламент ще бъде успешно единствено ако се окажем в положение, в което можем да преодолеем техническите, институционните и политическите различия, които този вид законодателен проект води със себе си, защото само тогава ще можем да използваме напълно законодателния потенциал, който се съдържа в това предложение. Ето това искаме да направим.
<P>
Убеден съм, че общественото обсъждане с участието на гражданите и заинтересованите страни може да спомогне за ангажирането на всички с това законодателно предложение и да ги накара да почувстват, че могат да изиграят своята роля при вземането на решение относно крайния резултат от законодателното предложение. Г-н Барние, Парламентът ще изиграе своята роля за постигането на тази цел. Ние искаме да преработим програмата с 50-те предложения, искаме да определим приоритети, искаме да спомогнем за осигуряване на участието на всички комисии на Европейския парламент и за постигане на консенсуса между институциите, необходим за такова законодателство.
<P>
В крайна сметка, госпожи и господа, трябва да успеем да направим така, че всеки да има своето място на този единен пазар и всички да извлечем обща полза от сътрудничеството в рамките на този единен пазар. Искаме да покажем това нагледно към 2012 г. - за 20-ата годишнина от зараждането на единния пазар - и ще работим усилено, за да го постигнем.
<SPEAKER ID="167" NAME="Evelyne Gebhardt" LANGUAGE="DE">
Г-жо председател, благодаря Ви, г-н Барние, за свършената от Вас работа. Задачата Ви не беше лесна и Вие включихте част от изложеното от професор Монти в неговия доклад и от онова,което г-н Grech изготви за Европейския парламент. Забелязваме и нещо от него там, както и опита да се възприеме холистичния подход, с който не беше постигнат успех точно така, както си го представяхме, но въпреки това посоката е правилна. Много важно е също така да покажете съвсем ясно, че се стремите да претворите в реалност социалните права на гражданите, които, разбира се, трябва да са в центъра на законодателството на Европейския съюз. От името на моята група обаче трябва да отбележа, че според нас някои неща в този текст са твърда неясни, твърде семпли или твърде незначителни, или изцяло липсват, тъй като едно от най-важните ни изисквания, с което и вие се съгласихте, беше да се включи социална клауза във всички значими области на европейската политика. Не намираме такава социална клауза. Бихме били удовлетворени, ако се поеме ангажимент за осъществяване на оценки на въздействието върху социалната среда. Една социална клауза обаче е значително повече от онова, което намираме тук, в този текст. Ще се постараем да ви помогнем, за да отбележим напредък в правилната посока, защото това е от голямо значение за нас.
<P>
Има още един момент, който считам за доста проблематичен и който също беше много важен за нашата група. Ние призоваваме за средства за колективна правна защита. Настояваме за средства за колективна правна защита на гражданите, за да могат те също истински да отстояват своите права за защита на потребителите. Обявихте от името на Европейската комисия, че предстои провеждането на още проучвания. В тази област се извършват проучвания от три години. Мисля, че е време да постигнем практически напредък в това отношение и действително да получим от вас законодателно предложение, а не просто поредното предложение за осъществяване на проучване, за да можем да преценим как да продължим напред оттук нататък.
<P>
Както виждате, има някои неща, които ни удовлетворяват, и други, от които не сме толкова доволни, и ние ще работим неуморно с вас, със Съвета и с колегите ни от другите групи, за да гарантираме, че в крайна сметка ще разполагаме с един наистина добър текст.
<SPEAKER ID="168" NAME="Jürgen Creutzmann" LANGUAGE="DE">
Г-жо председател, г-н Барние, госпожи и господа, най-големият единен пазар в света от гледна точка на икономическата мощ прерасна, в ерата на глобализацията, в решаващо предимство за Европейския съюз поради своето местоположение. Ето защо е толкова важно да се противодейства на протекционистките тенденции и да се разширява още повече единният пазар. Предвид прекомерно обременените с дългове национални бюджети, на Европа не й остава нищо друго, освен да укрепи икономиката чрез структурни реформи. От създаването си през 1992 г. до настоящия момент единният пазар вече е генерирал допълнителен растеж в размер на 1,85%. С прилагането на обявените мерки се цели постигане на допълнителен растеж от 2 до 4%.
<P>
Можем да разделим 50-те предложения на Комисията за инициативи, свързани с единния пазар, в три категории: към първата се отнасят множеството конкретни предложения, които във всички случаи ще подобрят единния пазар за предприятията и гражданите. Тук попада създаването на напълно функциониращ вътрешен енергиен пазар, който е особено важен за Европа като икономически и промишлен център. Също така европейската професионална карта и европейският паспорт на знанията и уменията, с които се цели улесняване на мобилността в рамките на Европейския съюз, която ще придобива все по-голямо значение в бъдеще за поддържане на конкурентоспособността на Европа в един глобализиран свят, както и усъвършенстването на електронната търговия чрез по-добро управление на авторските права и нови насоки за ефективно прилагане на Директивата за услугите с цел разкриване на нови работни места.
<P>
Второ, има обаче и много предложения, които са формулирани твърде неясно, за да можем да ги оценим на този етап. Ето защо трябва да изчакаме още, докато Комисията представи конкретни предложения. Тук включвам преразглеждането на правилата на ЕС за обществените поръчки, мерките, касаещи услугите от общ интерес, както и - г-жо Gebhardt - разискванията относно европейски подход към колективните искове. Не знам дали трябва да поемем по същия грешен път, който следват Съединените американски щати.
<P>
Трето, в съобщението се съдържат и предложения, които според мен са вредни от гледна точка на укрепването на единния пазар, защото товарят предприятията с допълнителна бюрокрация. Затова трябва да обсъдим тези предложения и ние сме готови да го сторим.
<SPEAKER ID="169" NAME="Emilie Turunen" LANGUAGE="EN">
Г-жо председател, тази вечер разискваме акт, който според мен може да се окаже най-важният за ЕС през идните години. Именно във връзка с реформирането на единния пазар имаме реалната възможност да превърнем Европа в по-социален и устойчив съюз, затова въпросът е: дали това съобщение успява да ни насочи към "по-зелен" и социално справедлив вътрешен пазар?
<P>
Смятам, че все още не сме достигнали този момент. Нека ви дам два примера; първо, предложение 29. Тук трябва да Ви попитам, г-н Барние, къде е гаранцията за правото на стачка? Къде е гаранцията, че основните социални права няма да бъдат пренебрегнати заради пазарните свободи? Наясно съм, че в Комисията има различни позиции по този въпрос и бих искала да Ви попитам съвсем директно: вярно ли е, че наред с останалите, членовете на Комисията от Дания, Швеция, Германия и Великобритания са се борили против Вашето предложение да се въведе социална клауза? Ако това е така, г-н член на Комисията, трябва да знаете, че имате подкрепата на Парламента, защото постигането на такива гаранции би представлявало истинско помирение.
<P>
Втори пример за нещо, което трябва да се подобри, е предложение 19, въвеждането на обща консолидирана основа на корпоративния данък. Ние, Зелените, отдавна призоваваме за това и следователно би трябвало да сме доволни. Но за нас проблемът възниква, когато четем текста. Той гласи, че целта на общата консолидирана основа на корпоративния данък следва да бъде превъзмогването на разпокъсаността на бизнеса. Вижте, аз считам, че главният проблем с фирмените данъци в Европа не е разпокъсаността, а продължаващата нездравословна упадъчна конкуренция между държавите-членки. Тя продължава вече 15 години. Нищо чудно, че понастоящем имаме проблеми с финансирането на нашето битие.
<P>
Считам, че целта на общата консолидирана основа на корпоративния данък трябва да е прекратяването на нездравословната конкуренция в Европа. Това е истинският проблем. Освен това мисля, че трябва да излезем извън пределите на сегашното предложение за екологизиране на вътрешния пазар, например чрез използване на "зелени" обществени поръчки. Считам, че в това отношение можем да постигнем много повече. Така че, г-н Барние, смятам, че ни предстои работа. Очаквам я с нетърпение и Ви благодаря за поканата да се включим в това много широко обсъждане. Оценяваме я.
<SPEAKER ID="170" NAME="Malcolm Harbour" LANGUAGE="EN">
Г-жо председател, смятам, че е важно да се помисли върху факта, че идеята за изготвяне на амбициозна програма, посветена на завършването на единния пазар - или на действията ни в посока към завършването му, защото мисля, че това е дейност, която никога няма да приключи - не беше включена в стратегията за развитието на ЕС до 2020 г. Тя липсваше и във вашата програма, когато се явихте тук за вашето изслушване миналата година. Мисля, че тя е отражение на политическия стимул, лежащ в основата на необходимостта да се завърши и популяризира единният пазар и породен от решението на председателя Барозу да поиска от г-н Марио Монти да разгледа тази идея и паралелно с това да отправи искане за нейното разглеждане от нашата комисия под ръководството на г-н Louis Grech.
<P>
Много сме доволни, че поехте инициативата да я придвижите напред. Придобихте обща представа за някои от предстоящите разисквания. Мисля, че трябва да погледнем на този въпрос като на подходяща възможност да се заемем с онова, от което Европа отчаяно се нуждае: икономически растеж, работни места, динамичен сектор на малките предприятия, повече иновации, по-ефективни обществени поръчки - това са нещата, по които ще ни преценяват нашите граждани. Ако направим така, че по-голяма част от тях да се върнат на работа и повече дружества да заработят, това ще бъде най-голямото самостоятелно социално постижение, което ще реализираме с този акт.
<SPEAKER ID="171" NAME="Kyriacos Triantaphyllides" LANGUAGE="EL">
Г-жо председател, ние считаме, че новият документ на Европейската комисия относно единния пазар е в съответствие с философията на Лисабонската стратегия, която, както всички признават, претърпя неуспех. Нашето виждане е, че конкуренцията трябва да се подчинява на строги правила и, както доказа кризата, да бъде обект на държавна намеса. Потребителите трябва да са защитени срещу спекулации, които позволяват контролиране на пазарите от олигополите, а недостатъците на пазара следва да се компенсират от ефективни обществени услуги.
<P>
В предложението на Комисията умишлено не се обръща внимание на липсата на основна социална защита и се пренебрегва реалното положение в много европейски държави днес. Докато Европейската комисия е готова да одобри поредица от мерки, за да помогне на дружествата, не се постига никакъв напредък в областта на защитата на потребителите, за която повторно бяха направени предишните предложения за извършване на оценки на въздействието. И така, не е отбелязан напредък по отношение на потребителите. Тогава как можем да убедим гражданите, че тази директива ги засяга? Какво се е променило в сравнение с миналото?
<P>
Защитата на потребителите и работниците следва да е ключовият елемент във всички законодателни инициативи на ЕС. По-специално услугите от общ икономически интерес не трябва да са подчинени на конкурентното право, на правото на вътрешния пазар, на правилата за регулиране на субсидиите или на либерализацията на обществените поръчки. Основният политически критерий трябва да бъде всеобщият достъп до висококачествени обществени услуги.
<SPEAKER ID="172" NAME="Matteo Salvini" LANGUAGE="IT">
Г-жо председател, госпожи и господа, бих искал да благодаря на члена на Комисията, като се надявам, че той отчита факта, че не европейците служат на пазара, а пазарът служи на хората - независимо от казаното от ораторите преди мен - и поради това пазарът трябва да отговаря на потребностите на хората.
<P>
Говоря от името на един от четирите двигателя на европейската икономика - Ломбардия. При нас малките и средните предприятия осигуряват няколко милиона работни места. Надявам се, че подписаният от г-н Барние амбициозен план, който прочетохме, не е в разрез с предложенията на някои от останалите членове на Комисията. Имам предвид премахването на митата върху текстилните изделия, пристигащи от Пакистан, което би причинило загубата на стотици хиляди работни места както в Ломбардия, така и в останалата част от Европа.
<P>
Готови сме да помогнем за разгласата в това отношение, но не знам дали четири месеца са достатъчни. Мисля си за предприятията в региона Венето, които в момента са наводнени. Не знам дали от настоящия момент до февруари те ще могат да се включат в достатъчна степен в един и без това амбициозен план, за чието усъвършенстване, както и реализация, надявам се, ние, групата "Европа на свободата и демокрацията" и движението "Северна лига", ще можем да спомогнем.
<SPEAKER ID="173" NAME="Lara Comi" AFFILIATION="PPE">
(IT) Г-жо председател, г-н член на Комисията, госпожи и господа, единният пазар е основна стратегическа цел на Европа, която трябва да се преследва с подновена политическа решимост. Постигнатите през годините показатели представляват изключителни резултати, но днес определено трябва да обърнем взор към бъдещето. Европа вече не е същата като през 1985 г. Установяващите се нови реалности действително и безусловно изискват нови отговори.
<P>
Настоящото европейско и международно положение, характеризиращо се с глобализация на търговията, с еволюция на технологиите и с поява на нови участници на световната сцена, определено изисква сериозно възобновяване на единния пазар и постигане на правилен баланс при защитата на всички ангажирани страни - предприятия, потребители и работници. Внесеният за обсъждане документ е добро начало, но сега той трябва да бъде подкрепен и популяризиран във възможно най-голяма степен.
<P>
Сред множеството цели, които се поставят в документа, бих искала да наблегна по-специално на значението на три аспекта. Преди всичко, напълно съм съгласна, че е необходимо да се усъвършенства нормативната база чрез стандартизация, която следва да се постигне посредством бъдещи преработки. Действително за пълната реализация на европейския единен пазар е нужна стандартизация, на която през последните години се гледа като на решаващ фактор за свободното движение на стоки и която допринесе за премахване на препятствията пред свободната търговия.
<P>
Не по-малко важно е съгласуването на националните фискални политики относно определянето на облагаемата данъчна основа. Работата ми през идните месеци ще бъде да разширявам осведомеността за този важен документ във възможно най-голяма степен и да разговарям с всички засегнати страни, за да бъде приета стратегия, която може да откликне на потребностите и очакванията на предприятията и на нашите граждани.
<SPEAKER ID="174" NAME="Louis Grech" AFFILIATION="S&amp;D">
(EN) Г-жо председател, репозиционирането на единния пазар трябва да бъде политически подкрепено, икономически жизнеспособно и социално приемливо за европейските граждани. Възраждането на единния пазар няма да се увенчае с успех, ако не убедим гражданите, че той действително представлява техните интереси. В това отношение оценявам високо силната ангажираност на члена на Комисията Барние с отчитането на тревогите и стремежите на гражданите. Всъщност г-н Барние положи допълнителни усилия за примиряване на противоположните мнения и намаляване на напрежението, както и за включването на различните приоритети на всевъзможните заинтересовани страни.
<P>
Но в сегашния си вид Актът за единния пазар не урежда в достатъчна степен социалния аспект, който би осигурил подходящия баланс между отворената икономика, стимулираща растежа и разкриването на работни места, и същевременната защита на потребителите и на правата на гражданите. Не бива да губим от поглед холистичната визия за единния пазар, не бива и да подхождаме пораженчески към този акт и тук съм съгласен с г-н Барние, че трябва да противодействаме на "умората от единния пазар”, особено когато тази умора произхожда от вътрешността на институциите.
<P>
По мое мнение единният пазар не получава политическата подкрепа, от която неотложно се нуждае, за да се гарантира, че той няма да се превърне в отживелица. Засиленото политическо ръководство на единния пазар от страна на председателите на Комисията и на Съвета би било от голямо значение за постигането на жизнеспособен единен пазар, който да послужи като катализатор за възстановяването на икономиката. Надяваме се, че г-н Барние ще вземе предвид нашите опасения през идните месеци на сериозни дискусии. Не бива да пропускаме този политически импулс и тази уникална възможност да съживим единния пазар. Отново заявявам, че интеграцията на пазара не е необратим процес и не бива да се приема за даденост; един слаб и крехък единен пазар би довел до по-засилена дезинтеграция, а не интеграция в рамките на европейския проект.
<SPEAKER ID="175" NAME="Olle Schmidt" AFFILIATION="ALDE">
(SV) Г-жо председател, вътрешният пазар на ЕС е може би най-важният инструмент за ново стимулиране на Европа. Онези, които се стремят да докажат, че глобализацията е заплаха, много грешат. Глобализацията е възможност за Европа. Ако не искаме Европа да бъде изолиран континент, трябва да продължим да рушим преградите и границите. За тази дейност имате моята пълна подкрепа, както и одобрението на групата на Алианса на либералите и демократите за Европа. Трябва да направим повече за премахването на препятствията. Това е общо задължение на всички ни.
<P>
Ще ми се да бяхте стигнали по-далеч и вашият труд да се доближаваше повече до онова, което г-н Монти представи преди няколко дни. Той изложи много подробен анализ на онова, което би могла да направи Европа. Комисията трябва да придобие по-голяма смелост, но същото се отнася и за нас, в Европейския парламент. Трябва да сме далновидни. Европа може да преодолее кризата, но не като бездейства и продължава да стои там, където се намираме днес.
<SPEAKER ID="176" NAME="Edvard Kožušník" AFFILIATION="ECR">
(CS) Г-н Harbour се спря на амбицията; аз бих искал да говоря за смелостта. Когато г-н Монти изготви своя прекрасен доклад - поне аз така го определих - го попитах дали счита, че политиците ще имат смелостта да приложат неговите препоръки на европейско ниво, както и в държавите-членки. Той отговори много умно, защото е умен политик: "Това зависи от Вас - Вие сте политик". Бих искал да говоря и за смелостта да се подкрепят аспектите, които според мен са от значение за Европа, защото вътрешният пазар е един от най-важните инструменти за постигане на конкурентоспособност, но също така и за запазване на работните места в условията на една глобална Европа. Във връзка с това бих искал просто да призова члена на Комисията да прояви смелост в работата си с държавите-членки, с националните парламенти и с нас, защото това обсъждане определено няма да е леко. Несъмнено тук има въпроси, по които мненията ни ще са сходни и по които можем да постигнем съгласие, но ще има и такива, по които ще водим много напрегнати дискусии.
<SPEAKER ID="178" NAME="Anna Maria Corazza Bildt" AFFILIATION="PPE">
(EN) Г-н председател, вчера германският канцлер, Ангела Меркел, сподели пред "Файненшъл таймс", че най-голямата опасност, която ни застрашава, е протекционизмът. Във връзка с това инициативата на Комисията идва в подходящия момент - когато трябва отново да съсредоточим вниманието си върху реалната икономика, за да излезем от кризата.
<P>
Актът за единния пазар е историческа инициатива. Според мен той трябва да получи същия статус, който беше даден на Бялата книга на Делор преди 20 години. Искрено се надявам, че той ще привлече най-голямо политическо внимание в Комисията, в Съвета и в държавите-членки.
<P>
Благодарна съм на белгийското председателство, което вчера възприе моето тържествено обещание от името на Европейската народна партия да се свика Съветът по конкурентоспособността на министерско ниво, на който да се разгледа Актът за единния пазар. Поздравявам и члена на Комисията, г-н Барние, за неговата визия да се формира пазар, ориентиран към гражданите. За това ще са нужни партньорство и споделена отговорност. В това отношение мажете да разчитате на нас в групата на Европейската народна партия (Християндемократи) и в комисията по вътрешния пазар и защита на потребителите. Ще е необходимо партньорство с участието на всички институции на ЕС.
<P>
Също толкова важна е ангажираността на бизнеса, като ключът към успеха е саморегулирането. Идните четири месеца на обществено обсъждане трябва да се използват за изграждане на политическа подкрепа и за формулиране, заедно с гражданите и заинтересованите страни, на схематичното изложение на 50-те предложения в Акта за единния пазар.
<P>
Време е да се действа. Много бих искала днес да предизвикам у всички нас чувство на неотложност. Безработните не могат повече да чакат за работни места, гражданите - за по-добри възможности за избор и по-ниски разходи, бизнесът - за по-лоялна конкуренция. Като докладчик по въпросите на един по-ефективен и справедлив пазар на дребно, искам да подчертая, че търговията на дребно е стълб на единния пазар и средство за подобряване на живота на нашите граждани.
<P>
Все още има национални правила, които възпрепятстват свободното движение; все още съществуват нелоялни търговски практики и ограничения в достъпа до пазара; има играчки, които все още трябва отново да бъдат подлагани на изпитване, след като вече са сертифицирани в друга държава-членка. В това отношение бих искала да благодаря на белгийското председателство за неговата ангажираност с транспонирането. Светлината в края на тунела не е протекционизмът, а свободното движение и новият Акт за единния пазар притежава потенциала да подготви Европа за изпълнението на глобалната й роля.
<SPEAKER ID="179" NAME="Stephen Hughes" AFFILIATION="S&amp;D">
(EN) Г-н председател, миналогодишното възложително писмо, изпратено от председателя Барозу до професор Монти, съдържа изискването за "нов поглед върху това как пазарът и социалните измерения на една интегрирана европейска икономика могат да се подсилват взаимно". На свой ред, професор Монти отправи в доклада силен призив за политически консенсус, като посочи, че "постигането на консенсус [...] следователно ще бъде съществен елемент на новата стратегия за единния пазар. Усилията за постигане на консенсус ще трябва да демонстрират пълно осъзнаване на главните опасения във връзка с единния пазар днес".
<P>
Според нас постигането на такъв консенсус изисква нов баланс между социалния и икономическия стълб на стратегията за вътрешния пазар. Сега знам, г-н Барние, че Вие действително осъзнавате това и Ви поздравявам за личните Ви усилия за постигане на такъв балансиран консенсус. Но, за съжаление, други членове на колегията не споделяха това разбиране и въпреки че в съобщението има добри елементи, както отбелязаха моите колеги, не считаме, че в момента то осигурява база за такъв консенсус. Надявам се, че нашите групи в Парламента ще могат да работят ефективно заедно в стремежа си да намерят точния баланс и да постигнат такъв консенсус, като също така се надявам, че в края на консултационния период колегията на Комисията ще вземе това предвид и ще изготви балансиран пакет, основан на консенсус.
<P>
Много бих искал, г-н член на Комисията, да видя текста във връзка с предложения 29 и 30 с активирана функция за проследяване на промените (track-changes); мисля, че би било любопитно да се види кой е отговорен за промените и какви конкретни формулировки са използвани в този случай. Някои членове на Парламента споменаха социалната клауза - предложение 29 - а аз мисля, че предложение 30 е много важно. Отбелязвам, че в него се споменава за необходимостта от "законодателно предложение, което може да съдържа или да бъде допълнено с обяснение за упражняването на икономическите свободи в контекста на единния пазар". Един възможен прочит на този текст, г-н член на Комисията, е, че той касае така наречения Регламент Монти ІІ. Надявам се, че това е така, защото в такъв случай той директно разсейва опасенията ни относно социалната клауза. Ще работим с Вас по този въпрос през следващите месеци.
<SPEAKER ID="180" NAME="Kay Swinburne" AFFILIATION="ECR">
(EN) Г-н председател, сред 50-те цели на Комисията, включени в съобщението за Акта за единния пазар, преброих 13, които имат отношение към работата ми в парламентарната комисия по икономически и парични въпроси, но всичките 50 засягат моите избиратели и хората, които бях избран да представлявам. По принцип много от тези проекти на ЕС, ако бъдат изпълнени добре, ще доведат до огромни положителни резултати за всички мои избиратели в Уелс. По-специално малките и средните предприятия са от решаващо значение за икономиката на Уелс и за Европа като цяло. Затова приветствам предложенията, касаещи както достъпа до финансиране посредством капиталовите пазари, така и осигуряването на възможност за фондовете за рисков капитал, установени в някоя държава-членка, свободно да развиват дейност и да инвестират в дружествата в ЕС.
<P>
Г-н Марио Монти ясно посочва в последната си разработка, че единният пазар e в застой. Необходимо е да възстановим процеса и по този начин да напомним на нашите избиратели, че ЕС не само регулира и създава бюрокрация на висока цена, а трябва и действително може да доведе до осезаеми ползи за предприятията и търговията, както и за потребителите и физическите лица. Именно в това се състои реалната добавена стойност на ЕС.
<SPEAKER ID="181" NAME="Sandra Kalniete" AFFILIATION="PPE">
(EN) Г-н председател, групата на Европейската народна партия винаги е била голям поддръжник на единния пазар и мога тържествено да заявя, че ще направим всичко възможно, за да станем свидетели на превръщането на тази инициатива в живо дело, така че през 2012 г. да можем да честваме годишнината от зараждането на единния пазар с гордост, а не със съжаление.
<P>
Бих искала да повторя онова, което професор Монти каза вчера по време на първия Форум по въпросите на единния пазар. Той заяви, че инициативата за единния пазар не е водеща инициатива, тъй като самият пазар не е водещ. Но той създава необходимите предпоставки, за да напредват останалите водещи елементи. Убедена съм, че в своя доклад относно Акта за единния пазар Парламентът ще потърси подходящия баланс между неговото социално измерение и стимулирането на стопанската дейност и на растежа.
<P>
Групата на Европейската народна партия (Християндемократи) ще обърне особено внимание на бизнес средата на малките и средните предприятия и ще допринесе за разработката на конкретни идеи за управлението на единния пазар. Благодаря на г-н Барние за тази много навременна инициатива и за неговата визия. Той има пълната ни подкрепа.
<SPEAKER ID="182" NAME="Małgorzata Handzlik" AFFILIATION="PPE">
(PL) Актът за единния пазар е добра вест за вътрешния пазар, както и за предприятията, потребителите и гражданите. Доволна съм, че Комисията представи такава амбициозна програма за завършване изграждането на общия пазар. По време на вчерашния Форум по въпросите на вътрешния пазар, на който членът на Комисията за пръв път представи програмата, състояща се от 50 предложения, бяха изразени различни мнения относно акта. Сред тях преобладаваше виждането за необходимостта от холистична визия за изграждането на общия пазар, която да спомогне за завършването на този проект, започнат преди повече от 20 години. Важно е да се създаде действително единен, ориентиран към гражданите пазар, където хората няма да се натъкват на проблеми при откриването на банкови сметки, регистрирането на автомобили, признаването на квалификацията им, прехвърлянето на пенсионни права или поръчката на стоки и услуги от други държави-членки по интернет.
<P>
Според мен обаче постигането на свободно движение на услуги продължава да бъде приоритет, а това, от своя страна, изисква по-нататъшни усилия за прилагане на Директивата за услугите. Все пак трябва да се съглася с изявлението, направено вчера от професор Марио Монти. Той посочи, че много от инициативите, съдържащи се в Акта за единния пазар, са ни известни отдавна, така че те не са нито нови проблеми, нито нови решения. Затова призовавам Европейската комисия, държавите-членки и уважаемите членове на ЕП да ускорят процеса и да въведат законодателството, което е от съществено значение за гражданите, потребителите и предприятията.
<SPEAKER ID="183" NAME="Regina Bastos" AFFILIATION="PPE">
(PT) Бих искала най-напред да поздравя г-н Барние за представянето на този важен документ. Както се констатира в него, влиянието на кризата, което изпитваме в момента, се усеща във всички сектори на обществото и икономиката ни и всява страх и недоверие към единния пазар сред населението.
<P>
Същият този единен пазар обаче е едно от най-големите оръжия на Европа за противодействие на настоящата криза. Ето защо ние горещо приветстваме това съобщение, което показва наличие на нови амбиции за политики относно единния пазар и ни позволява да възстановим доверието в нашия модел на социална пазарна икономика. В сегашната ситуация Европейският съюз трябва да обърне особено внимание на своите 20 милиона малки и средни предприятия. Като се има предвид това, един от приоритетите на ЕС следва да бъде създаването на механизми, които да решат проблема с достъпа на тези дружества до кредити.
<P>
Бихме искали също така да откроим предложението на Комисията да се направи оценка на Акта за малките предприятия до края на 2010 г., за да се улесни функционирането на тези дружества, по-специално чрез опростяване на бюрократичните и данъчните процедури и поставяне на по-голям акцент върху социалната отговорност. Надяваме се, че 50-те мерки, внесени за разглеждане тук, могат да допринесат за по-нататъшното развитие на вътрешния пазар и за извличане на максимална полза от него, тъй като това може да се окаже източник на допълнителен растеж за европейската икономика.
<SPEAKER ID="184" NAME="Sophie Auconie" AFFILIATION="PPE">
(FR) Г-н председател, г-н член на Комисията, госпожи и господа, в момент, когато европейските граждани повече от всякога се нуждаят от една Европа, която проявява солидарност и демонстрира амбиция, от една социална, но динамична Европа, бих искала тук да отдам дължимото на подхода на г-н Барние. Този подход, Актът за единния пазар, е всеобхватен, общ подход към единния пазар, колективен подход. Вие, г-н Барние, успяхте да привлечете около дискусионната маса редица членове на Европейската комисия, заинтересовани от целия този документ, при това с открит подход, тъй като днес се явявате тук, за да откриете разискванията по документа, така че всеки един от нас да може да го обогати със собствените си мисли; това е "граждански" подход, тъй като Вашето желание е отново да поставите гражданина в центъра на вътрешния пазар, както и предприятията, и аз мисля, че това ще бъде на практика главното предизвикателство през идните месеци и години.
<P>
Нещо повече, този подход се основава на политика, а аз считам, че преди всичко друго Европа се нуждае от повече политика, като това несъмнено е едно от задълженията на нашия Парламент. Що се отнася до съдържанието, г-н Барние, бих искала да се съсредоточа върху въпроса за услугите от общ интерес. Подобно на Вас считам, че изпитваме по-голяма потребност от правна сигурност, отколкото от законодателна уредба. В становището на Комисията по икономически и парични въпроси, което предстои да представя, аз говоря за пътна карта за организационните структури; вие говорите за инструментариум. Позициите ни вече се сближават, макар че на семантично ниво и двамата ще трябва да направим по една крачка. Мисля, че ще трябва да поработим по-специално върху този инструментариум, който ще бъде истинско предизвикателство, а също така и върху прозрачността по отношение на всички, които използват и се стремят към предоставяне на услуги от общ интерес.
<SPEAKER ID="185" NAME="Damien Abad" AFFILIATION="PPE">
(FR) Г-н председател, Европа се намира в повратна точка и неин дълг е да проявява амбиция и инициативност в борбата с една икономическа и финансова криза, която, разбира се, засяга в значителна степен европейските граждани. Бих искал да приветствам инициативата на г-н Барние; той заслужава да бъде поздравен за използвания от него метод, който възнамерява да разгърне през следващите години. Приветствам и промяната в подхода на Комисията към вътрешния пазар. Усеща се целеустременост и воля за съвместна работа за успеха на този прекрасен проект за вътрешния пазар.
<P>
По отношение на съдържанието с радост забелязвам, че най-сетне се разглежда външният аспект на нашия вътрешен пазар както във връзка със стимулирането на нашите предприятия, така и от гледна точка на защитата на нашите граждани. Само ако сме вътрешно силни, ще сме в състояние да оказваме влияние във външен план. Вижте, аз, както и Вие, съм твърд привърженик на вътрешния пазар, но не в старите му варианти и затова в заключение ще припомня думите на Жак Делор, който заявява, че отказва да приеме една Европа, която би била просто пазар, зона за свободна търговия, без душа, без съвест, без политическа воля и без социално измерение. Благодарение на Акта за единния пазар имаме такава политическа воля и душа.
<SPEAKER ID="186" NAME="Marc Tarabella" AFFILIATION="S&amp;D">
(FR) Г-н председател, г-н член на Комисията, позволете ми да приветствам този Акт за единния пазар, и по-специално включването на социалните и социално-икономическите концепции. Предполагам, че в това отношение не са липсвали трудности за участниците в настоящата Комисия. Позволете ми въпреки това да посоча три примера, по отношение на които продължавам да бъда изпълнен с очаквания, но на този етап се чувствам все още твърде неудовлетворен.
<P>
На първо място, нещо, което спомена и г-жа Gebhardt: колективните искове. Те са обект на консултации от 20 години насам. Комисията е в консултативен режим още от огласяването на инициативата на нейния член Ван Мирт. Несъмнено аз се надявам, че един ден ще станем свидетели на решаването на този проблем.
<P>
Следващият пример е свързан с пътниците. Вие се позовавате на изригването на исландския вулкан, за да внесете изменения поне в регламента относно пътниците, които използват въздушен транспорт, а ние от 10 години призоваваме за всеобхватен регламент относно правата на всички пътници. Кога ще разполагаме с такъв? Мисля, че в това отношение започва да се проявява основателно нетърпение.
<P>
Да не говорим за проблема с услугите от общ интерес. Очакваме рамкова директива. Какво ще получим? Твърдите, че ще има съобщение и действия.
<P>
Г-н член на Комисията, надявам се, че като прагматик ще превърнете този Акт за единния пазар в нещо повече от каталог на добрите намерения.
<SPEAKER ID="187" NAME="Róża Gräfin von Thun und Hohenstein" AFFILIATION="PPE">
(PL) Бих искала да споделя с вас едно преживяване, свързано с моя днешна среща с един млад журналист относно вчерашното изслушване, посветено на Акта за единния пазар. Журналистът беше силно впечатлен и говореше с голямо учудване за документа. Заяви, че това е сензационен и революционен документ и попита защо за него не се говори в по-широк план и защо не е в центъра на европейския дебат.
<P>
Всъщност ние сме тези, които трябва да поставим представения от члена на Комисията документ за общия пазар, състоящ се от 50 точки, в центъра на европейския дебат в нашия Парламент, в другите институции, в държавите-членки и в медиите. Документът е много важен и много конкретен. Всички знаем, че най-съществените въпроси са тези за мира, демокрацията и правата на човека, но по-пряко практическо значение за всеки един от нас има онова, което улеснява ежедневието ни - общият пазар. Твърди се, че това е нашата водеща програма. Но както отбеляза професор Монти, без самата тя да е водеща, тя създава необходимите предпоставки, за да напредват останалите водещи елементи. Ние сме тези, които трябва да помогнем на нашите граждани, като направим тези предпоставки благоприятни за тях.
<SPEAKER ID="188" NAME="Bernadette Vergnaud" AFFILIATION="S&amp;D">
(FR) Г-н председател, г-н член на Комисията, госпожи и господа, няколко месеца след доклада на професор Монти, в който беше отправен призив за необходимото възстановяване на ориентирания към гражданите вътрешен пазар, приветствам отговора на Комисията. Онова, което особено ярко се откроява в съзнанието ми, е усъвършенстваното признаване на професионалната квалификация, подкрепата за малките и средните предприятия, новото законодателство относно обществените поръчки и концесиите за услуги, както и правната сигурност за социалната икономика. Затова приветствам тази амбиция.
<P>
Със съжаление обаче констатирам, че сред 50-те предложения липсват ясно определени приоритети. Обезпокоен съм от стратегията на различните генерални дирекции и членове на Комисията да се действа "на парче" и призовавам г-н Барозу да се ангажира в по-голяма степен, за да се избегнат несъвместимите предложения.
<P>
Накрая, изразявам неодобрение от липсата на каквато и да било реална ангажираност с услугите от общ интерес, като се има предвид, че от години настояваме за защитно законодателство, което сега е възможно по силата на Договора от Лисабон. Поради тази причина, г-н Барние, изчаквам да видя окончателните текстове, преди да взема решение и евентуално да Ви подкрепя в това голямо предизвикателство за бъдещето на Европа и всички нейни граждани.
<SPEAKER ID="189" NAME="Pablo Arias Echeverría" AFFILIATION="PPE">
(ES) Г-н член на Комисията, бих искал да се възползвам от тази възможност, за да приветствам съобщението, което ни представихте. Мисля, че това е добра инициатива за продължаване на усилията за усъвършенстване на единния европейски пазар. Считам, че е от първостепенно значение да се проведе дебат по 50-те предложения, които споменахте във вашето изказване. Надявам се, че в рамките на Парламента ще мога да изиграя активна роля за подпомагане на премахването на пречките пред електронната търговия в Европа.
<P>
Много от сегашните препятствия пред електронната търговия вече са установени и дори има конкретни предложения за превъзмогването им. Може да се каже, че разчитаме на политическата воля за преодоляването на тези препятствия. Мисля, че това съобщение е добро начало и затова считам, че трябва да го подкрепим чрез активни действия.
<SPEAKER ID="190" NAME="Мишел Барние" LANGUAGE="FR">
Г-н председател, благодаря ви за посланието. Ще се опитам да отговоря на всеки един от вас, без претенции за изчерпателност. Сигурен съм, че ще имаме възможност да се срещаме отново. Ще започна отговора си с онова, което каза първият от вашите оратори, г-н Schwab, когато отбеляза първоначалната амбиция да възродим и останем верни именно на социалната пазарна икономика. Той добави - и аз съм съгласен с него - че отдаваме голямо значение на всяка от тези три думи: социална пазарна икономика. Това е важно и, естествено, тези три думи са включени в Договора от Лисабон, където те се съчетават с амбицията за много висока конкурентоспособност.
<P>
Уважаеми членове на ЕП, на практика това е амбиция, която лежи в основата на Акта за единния пазар - висококонкурентна социална пазарна икономика, а за да я постигнем, нашето убеждение, и по-специално моето убеждение, е, че - повтарям - за да постигнем конкурентоспособност и растеж, е необходима помощта на всеки гражданин, на всяко предприятие и на всяка общност.
<P>
Това няма просто да ни дойде даром; макар че ни предстои изготвянето на закони и създаването на рамки, именно от гражданите, предприятията и общностите зависи да се използват шансовете и възможностите, свързани с този вътрешен пазар. Това е амбицията. Разбира се, бих казал на г-н Schwab и на много от вас, че в края на това обсъждане определено ще трябва да вземем решение относно по-важните и по-конкретните приоритети от тези, които самите ние успяхме да определим, макар че вече сме идентифицирали 29 или 30 главни приоритета сред 50-те. Бих добавил, че в доклада на г-н Марио Монти имаше много повече идеи.
<P>
Бих искал обаче да изразя своето съгласие и с казаното по-рано от г-н Creutzmann и г-жа Corazza Bildt. Повтаряйки донякъде анализа, който направих по-рано в своето изказване, те отбелязаха, че трябва да се вгледаме в онова, което се случва в много от нашите страни поради кризата, поради липсата на разбиране и поради въпроса: "Какво ни предлага пазарът?", на който се отговаря: "Не много". Това създава чувство на страх и неразбиране, а зад всичко това виждаме възход на плурализма и протекционизма.
<P>
Действително първата жертва на протекционизма би бил единният пазар. Именно затова трябва да се противопоставяме на тези опити и изкушения за въвеждане на протекционистки мерки чрез действия, чрез динамичност, чрез инициативи.
<P>
Г-н Harbour посочи, че това е нов ангажимент. Г-н председател, спомням си, че по време на моето изслушване на 13 януари изрично отбелязах, че в рамките на петте години, които ще прекараме заедно, ще се постарая да съгласувам, заедно с някои от моите колеги - защото не съм единственият член на Комисията, вероятно има 15 или 16 членове на Комисията, които наследиха доста голям дял от законодателството - 1 500 текста, които трябва да бъдат приложени, при това интелигентно, спрямо пазара.
<P>
Хиляда и петстотин текста! Аз обаче споменах, г-н Harbour, че възнамерявам да работя, за да помиря гражданите и предприятията с този вътрешен пазар и Вие сте прав, като подчертавате възможността, която сами можем да си предоставим чрез това обсъждане и чрез предложенията на Комисията чрез изчерпателен и холистичен план за действие - тук повтарям насърчителните слова на г-н Grech.
<P>
Г-н Harbour спомена повишаването на конкурентоспособността. В Акта за единния пазар ще намерите множество практически предложения, по които ще работим във връзка с правната и данъчната среда на предприятията, и по-специално на малките предприятия - прегледът на счетоводните директиви през 2011 г., общата консолидирана основа на корпоративния данък - моят колега г-н Шемета работи по нея - новите стратегии за ДДС и взаимното свързване на търговските регистри.
<P>
Това са редица практически предложения, с които се цели опростяване на регулаторната, фискалната и финансова среда на малките и средните предприятия. В допълнение мога да посоча програмата в областта на цифровите технологии, по която работя заедно с моята колега Нели Крус, която проявява голяма решителност в своята дейност. Следва да спомена и сектора на търговията на дребно и много други идеи, които г-жа Handzlik вече засегна бегло.
<P>
Бих искал да се спра по-конкретно на въпросите, касаещи социалното измерение, с които също съм ангажиран. Г-н Triantaphyllides и г-н Hughes ги споменаха в самото начало на вашата дискусия, както и г-жа Gebhardt и г-жа Turunen. Г-жо Turunen, ние сме разисквали тази тема и сме заемали позиции, които, бих могъл да добавя, не са непременно такива, каквито се съобщават във вестниците. По мое мнение един такъв дебат в рамките на колегията е нещо нормално, напълно нормално. Всъщност обратното не би било нормално.
<P>
Защото ние сме 27 души с различни виждания и традиции и с различно гражданство, а когато работим всички заедно, ние се обединяваме около тези предложения. Полагаме усилия, за да открием центъра на тежестта на общия европейски интерес при изготвянето на предложенията, които впоследствие ще бъдат разисквани от вас тук, в Парламента, както и в Съвета на министрите, за да бъдат допълнени и подобрени.
<P>
Така че имали сме полемики, което е нормално, за да открием точния баланс между икономическите свободи, залегнали в Договора, свободното движение и легитимните свободи и права на социалните партньори, по-специално по отношение на колективните искове.
<P>
Считам за съвсем редно наетите лица, точно както предприятията, да имат ясна и надеждна рамка, която да съблюдават в своята работа.
<P>
Ето такъв ще бъде духът, в който ще се съгласуват мерките на Комисията. Ние ще се погрижим, въз основа на новата стратегия за прилагане на Хартата на основните права, да се зачитат правата, гарантирани от Хартата, включително правото на завеждане на колективни искове. Комисията ще приложи съвсем точно хоризонталната социална клауза, формулирана в член 9 от Договора, като извърши предварителен задълбочен анализ на социалното въздействие на всички тези законодателни предложения относно единния пазар. Във всички случаи продължавам да подкрепям идеята да се въведе при необходимост разпоредба, указваща как ще бъдат гарантирани колективните права във връзка с новото законодателство.
<P>
С други думи, това ще включва оценка, във всеки отделен случай, на необходимостта от такава клауза. Това е тема, която ще разискваме с вас през следващите няколко месеца с цел, ако е възможно, да се подобрят още повече предложенията на Комисията. Такъв ще бъде подходът, г-жо Vergnaud и г-жо Auconie, и към рамката за качеството, с която се ангажира председателят Барозу, по отношение на услугите от общ интерес.
<P>
Бих искал също така да кажа на г-н Grech, че предложенията относно потребителите все още не са завършени; работим по този въпрос с г-н Дали. С право предупреждавате, г-н Grech, за крехкостта на вътрешния пазар - нищо не е окончателно. Именно затова ни е необходима тази съпричастност, тази подкрепа от страна на гражданите, за да укрепим трайно този вътрешен пазар, защото той е една възможност; той трябва да е в много по-голяма степен зона на възможностите, отколкото зона на ограниченията.
<P>
Г-жо Gebhardt и г-н Tarabella, вие засегнахте бегло въпроса за колективните искове. Няма да се откажем от този въпрос. Той заслужава да бъде истински проучен, както показаха редица разисквания тук, в Парламента, както и в Комисията. Тримата ми колеги - г-н Дали, г-жа Рединг и г-н Алмуния - работят по този въпрос и ще формулират заключения въз основа на консултациите, които съвсем скоро започнахме, относно въвеждането на колективните искове в подходящия момент и възможно най-скоро.
<P>
Освен това бих искал да кажа на г-жа Comi, че съм съгласен с нея относно връзката, която трябва да установим между Акта за единния пазар и съобщението на г-н Таяни относно промишлената политика. Работим по това заедно, по-специално в областта на стандартизацията.
<P>
Г-н Salvini спомена регионите и по-специално своя собствен регион. Аз обаче бих искал да изразя твърдото си убеждение, че вие следва да пренесете дебата, който започваме тук, както обикновено, в регионите. Ще изпратя този документ на 23-те езика на Съюза на всеки излъчен национален представител във всяка една от вашите страни. Ще го изпратим до регионите, до синдикатите, както и до съсловните и стопанските организации, така че обсъждането да бъде възможно най-децентрализирано. Докато слушах г-н Salvini, се върнах мислено назад и към един голям ангажимент, поет от тогавашния председател - Делор, по същото време, когато се създава единният пазар. Това е ангажимент относно политика на сближаване, чийто радетел съм от дълги години, с която се цели недопускане на каквито и да било регионални различия на този вътрешен пазар. Така че тези неща вървят ръка за ръка.
<P>
Г-жа Thun Und Hohenstein спомена настоящото обсъждане; тя изразява преданост към него и по-специално към идеята за форума, която дължим на нея. Всяка година ние ще организираме такъв форум по въпросите на единния пазар и ще актуализираме класацията "Топ 20", тоест двадесетте области, в които е постигнат реален напредък. Надявам се, че те няма да са едни и същи в продължение на пет години, че ще има промени и че можем да елиминираме някои от тях и да отбележим напредък, но във всички случаи ще организираме такъв форум.
<P>
Бих искал също така да откликна на това, което г-н Abad каза за външното измерение. Несъмнено трябва да сме вътрешно силни и издръжливи, за да тръгнем да завладяваме други пазари, да удовлетворяваме други потребности в останалата част от света, без да сме наивни и с желание за откритост и реципрочност. Моят колега, г-н Де Гухт, също изрече някои много силни слова вчера, с които съм съгласен, във връзка с изискването за реципрочност, което трябва да присъства в деловите ни взаимоотношения с главните региони и страни, които са партньори на Европейския съюз.
<P>
Накрая, няколко думи като отзвук на казаното по-рано от г-н Kožušník, когато ни призова да бъдем смели. Да, г-н Kožušník, аз ще ръководя това обсъждане с цялата сила, която притежавам, но не мога да го ръководя сам навсякъде, във всяка отделна страна. Ще го ръководя утре във Вашата страна, защото ще бъдем заедно в Прага и ще го ръководя по най-добрия начин, на който съм способен, във всички страни. Не можем да постигнем успех, ако сме сами; тук е важно да работим заедно. Тринадесетте членове на Комисията, които ще се ангажират с представянето на предложенията през февруари, също ще участват заедно с нас, както и всички други. Парламентът, регионите, икономическите и социални партньори, както и излъчените национални представители, трябва да вземат участие в това обсъждане.
<P>
Този документ не е нещо, което можете да приемете или отхвърлите по собствено усмотрение, госпожи и господа. Той все още може да бъде усъвършенстван. Ние считаме, че можем да го подобрим, да определим приоритетите в него и преди всичко да го представим заедно с вас, защото е налице неотложната потребност да възстановим растежа и конкурентоспособността заедно с гражданите и предприятията.
<SPEAKER ID="191" NAME="Председател">
Разискването приключи.
<SPEAKER ID="192" NAME="António Fernando Correia De Campos" LANGUAGE="PT">
1. Положени са впечатляващи усилия за обединяване на 1 500 разпръснати законодателни акта. 2. В съобщението се прави общ преглед на 50 инструмента за изграждане на единния пазар, които до този момент са използвани нецеленасочено и откъслечно. За пръв път придобиваме представа за всичките средства, с които разполагаме. 3. Бъдещето следва да се определя от придобития опит. При някои мерки са постигнати големи успехи, докато други са все още наполовина реализирани или дори са на съвсем начален етап. На други може да се гледа като на неуспешни, когато се направи сравнение с техните цели. Сега повече от всякога можем да използваме онова, което в науката се нарича "естествен експеримент". 4. Не можем да се оплачем от липса на технологични ресурси; електронната търговия, електронните обществени поръчки и всичко, свързано с Програмата в областта на цифровите технологии за Европа и с цифровия единен пазар, са инструменти, които все повече се използват. Съществува технологията, както и потребността от нея. Липсва единствено инициативата. 5. Налице е нещо уникално - стратегията "Европа 2020" с индикатори и цели. Тя трябва да се използва добре. Кризата се задълбочава, а укрепването на вътрешния пазар може да спомогне за намирането на решение. 6. Това е много амбициозен проект. Готова ли е Комисията да се възползва максимално от този импулс? Готова ли е да признае, че изпълнението на този проект трябва да започне в сегашния му вид, без безразборни придатъци?
<SPEAKER ID="193" NAME="João Ferreira" LANGUAGE="PT">
Формулировките, с които членът на Комисията, г-н Барние, постави началото на настоящото разискване, са просветителски и поучителни от различни гледни точки. В крайна сметка пазарът е на практика основната причина и висшата цел на процеса на европейската интеграция, както той изрично ни напомни. Тази визия, която беше изразена тук по такъв прям и ясен начин, е доста показателна за капиталистическия характер на този интеграционен процес, който Договорът от Лисабон институционализира и засили. В момент, в който европейците търпят последиците от капиталистическата криза, за чието възникване спомогнаха Европейският съюз и неговите политики, Комисията се явява тук, за да представи по-нататъшното следване на същия път, който ни доведе до това затруднено положение, като решение на кризата. Засилването на вътрешния пазар, гарантирането на по-големи печалби за големите икономически и финансови групировки на европейските сили е коренът на растящото неравенство в ЕС - между държавите и в рамките на всяка държава. Това води до непрестанното отслабване на най-уязвимите икономики, до приватизацията на ключови отрасли от стопанството, до превръщането на все повече области от социалния живот в стока и до атакуване на обществените услуги. "Запазване на статуквото" е преобладаващият повик в ЕС. "Сближаването" все повече се превръща в обикновен лозунг без каквото и да е практическо значение.
<SPEAKER ID="992" NAME="Lidia Joanna Geringer de Oedenberg" LANGUAGE="PL">
Съобщението на Европейската комисия "За Акт за единния пазар", разработено въз основа на доклада на професор Монти, е изключително важен документ, в който са формулирани мерките, които следва да бъдат предприети от ЕС в областта на вътрешния пазар през следващите десетина години. Сред инициативите, представени от Комисията, искам да наблегна по-специално на онези, които са свързани със създаването на "цифров" вътрешен пазар, тъй като считам, че това е бъдещето на европейската икономика. Без да омаловажавам добрите намерения на Комисията, оставам с впечатлението, че тя обръща повече внимание на "защитата" на творческия потенциал, отколкото на отстраняването на препятствията за развитието на търговските услуги в интернет. Пример в това отношение е броят на планираните законодателни проекти. Съобщението съдържа не по-малко то 50 инициативи, касаещи вътрешния пазар в неговия най-широк смисъл, но въпреки това не открих никъде да се споменава една тема, по която работя от няколко години и която е свързана със създаването на единни условия за достъп до медийни услуги в общия пазар. Имам предвид насърчаване на използването на субтитри в телевизионните предавания в целия ЕС, което значително улеснява достъпа на хората с увреден слух до медиите, както и изучаването на чужди езици. Надявам се, че в близко бъдеще Европейската комисия ще насочи вниманието си към този въпрос.
<SPEAKER ID="991" NAME="Othmar Karas" LANGUAGE="DE">
Факт е, че Актът за единния пазар е революционен. Той е най-значимата работна програма на настоящата Комисия. Това е третият ни голям проект след въвеждането на еврото и разширяването на ЕС. Нужна ни е по-голяма динамика, повече решителност, смелост и европейско съзнание, за да можем да осъществим 50-те предложения. Единният пазар трябва да се превърне във вътрешен пазар за 500 милиона души, защото той представлява нашият потенциал за растеж, заетост и конкурентоспособност. Има много съкровища, които все още не са открити. Освен това единният пазар ще превърне така наречените нетни вносители, каквито са Австрия и Германия, в големи нетни получатели. Оползотворяването на потенциала означава освобождаване на единния пазар от неговите окови, превъзмогване на протекционизма и национализма и предпочитание за възприемане на ЕС като континент. Дали ще бъде постигнат успех в това отношение зависи предимно от нас, политиците. Така че да се залавяме за работа!
<SPEAKER ID="194" NAME="Alajos Mészáros" LANGUAGE="HU">
Всички можем да изразим съгласие с намерението на Европейската комисия да се постигне конкурентоспособна социална пазарна икономика. Докладът на Комисията съдържа конкретни предложения за засилване на единния пазар. Надяваме се, че те ще бъдат изпълнени. Според г-н Барние трябва да се възползваме от възможностите на единния пазар, които не са оползотворени до този момент. Действително могат да се изброят множество постижения, които са улеснили битието ни в рамките на ЕС. Но промените, които настъпват в света, изискват допълнителни мерки. Единният пазар може да се унифицира още повече. Оценявам идеята, че пазарите трябва да служат едновременно и на икономиката, и на гражданите на ЕС. Правата на гражданите и икономическите въпроси се уреждат в отделни документи. Надяваме се, че причината за това е стремежът да се уравновесят тези два полюса на пазара. Ролята на ЕС като инициатор и координатор на укрепването на единния пазар е неоспорима. Но без ангажимент за изпълнение от страна на държавите-членки ще трябва да чакаме дълго за добра социална система, високи образователни стандарти и конкурентни работни места. Въпреки че някои поставят под съмнение значението на общественото обсъждане, аз смятам, че всички заинтересовани страни трябва да имат възможност да изразят мнението си. Също така считам, че инициативата за обсъждане на въпроси, касаещи единният пазар, в рамките на ежегоден форум е положителна. Логично е участниците в този дебат да са институциите, държавите-членки, предприятията и гражданите - с други думи, всички, които са ангажирани с единния пазар. Освен това форумът ще спомогне за повишаване на осведомеността за единния пазар като част от нашето ежедневие.
<SPEAKER ID="990" NAME="Alfredo Pallone" LANGUAGE="IT">
Напълно подкрепям съдържанието и графика на Акта за малките предприятия. Единният пазар е най-интегрираната форма на общия пазар, тъй като е насочен предимно към премахването на пречките - физическите пречки (границите), техническите пречки (стандартите) и фискалните пречки - между държавите-членки. Това е ключът към интеграцията и устойчивия растеж в Европа. Настоящата икономическа криза отново подчерта голямото значение на единния пазар, когато става дума за осигуряване на успеха на европейския проект. Освен това ние призоваваме за нова политическа воля да се устои на изкушенията за икономически национализъм и да се използва целият потенциал на всички. Кризата увеличи риска от неправомерно използване на държавна помощ, предназначена за подпомагане на най-важните национални фирми. В замяна на това решението на проблема за съживяване на цялата европейска икономика (а това е решението за единния пазар) води до отстраняване на постоянните пречки за свободното движение на стоки, хора и услуги, както и до равно третиране на икономическите субекти и гражданите в целия ЕС.
<SPEAKER ID="195" NAME="Olga Sehnalová" LANGUAGE="CS">
Актът за единния пазар е инициатива, която силно приветствам и подкрепям. Бих искала обаче да спомена един проблем, който долавям тук и който съвсем не е периферен. Става въпрос за дългосрочната комуникационна стратегия не само за този документ, а за единния пазар като цяло. В точка 48 от доклада Комисията заявява, че води засилени консултации и диалог с гражданското общество, при които ще се обръща специално внимание на гаранциите за отчитане на мненията на потребителите. Ако Комисията действително държи на мнението на обикновените потребители, тя трябва да направи много повече от преди за популяризирането на този доклад в медиите. Например в Чешката република и в Словакия, за съжаление, липсва каквото и да е медийно отразяване на официалното представяне на този основополагащ документ. Сякаш тук това не е тема, заслужаваща внимание. Следователно информационната кампания за ползите от единния пазар не трябва да се провежда единствено на равнището на европейските институции, а да бъде по-децентрализирана както на национално, така и на регионално ниво. Следва да се акцентира предимно върху ползите, произтичащи от единния пазар и върху решаването на ежедневните проблеми на потребителите на вътрешния пазар, като например банковите такси, сравняването на цените на стоките и т.н. Затова призовавам Комисията да подобри комуникационната си стратегия, ориентирана към крайните потребители, така че гражданите да бъдат по-добре информирани за ползите от единния пазар.
