<CHAPTER ID="014-01">
1. Пакистан - убийството на Shahbaz Bhatti, министър по въпросите на малцинствата
<SPEAKER ID="255" NAME="Председател">
Следващата точка е разискването на шест предложения за резолюции относно Пакистан - убийството на Shahbaz Bhatti, министър по въпросите за малцинствата.
<SPEAKER ID="256" NAME="Jean Lambert" LANGUAGE="EN">
Г-н председател, мисля, че всички ние бяхме дълбоко шокирани и ужасени от убийството на министър Shahbaz Bhatti не само защото ние тук, в Парламента, го познаваме: той беше на посещение тук, запозна се с много от нас, но и защото това е поредното изключително символично убийство, удар срещу човек, който търсеше начин за помирение и сработване мeжду всички малцинства в Пакистан.
<P>
Също така следва да изкажем нашите съболезнования не само на неговото семейство, но и на семействата на всички, които са станали жертви на терористични атаки в Пакистан. Тази седмица станахме свидетели на две такива атаки, които убиха и раниха повече хора, отколкото, например, по време на бомбените атентати в Лондон.
<P>
Цялото население страда, а заплахите подкопават демокрацията в Пакистан. Свидетели сме на демографски промени в определени избирателни райони, като например Quetta, където заплахите служат, за да прогонват хората.
<P>
Нашaта резолюция е важна по отношение на желанието да се продължи и подкрепи работата по отношение на толерантността и взаимното разбирателство. Бих искала да отбележа, че се нуждаем от същото и в Европейския съюз, където, по мое мнение, някои неотдавнашни изказвания на министри не помогнаха за това. Така че ние очакваме лидерство в Пакистан и в ЕС.
<SPEAKER ID="257" NAME="Marietje Schaake" LANGUAGE="EN">
Г-н председател, въпреки отправеното искане от страна на пакистанския министър по въпросите на религиозните малцинства, Shahbaz Bhatti, за осигуряване на по-голяма защита след многобройни заплахи, наемен убиец успя да го убие на 2-ри март. Изказваме нашите съболезнования не само към близките му, но и към всички пакистанци, които се стремят към едно по-толерантно общество. Това е истински удар както срещу Пакистан, така и срещу човечеството като цяло.
<P>
Защо пакистанските органи са отказали да изпълнят искането на министъра да му бъде осигурен брониран служебен автомобил, както и да избере сам телохранителите, на които вярва? Като призоваваше за реформи в нечовешките закони срещу богохулството, той защитаваше правата на човека.
<P>
Искаме също така да отдадем дължимата почит към работата на Naeem Sabir Jamaldini, координатор на пакистанската комисия по правата на човека, който беше убит на 1-ви март.
<P>
Трябва да се предприемат практически действия, като разследвания, включително и в рамките на правителството. Те трябва да бъдат проведени в съответствие с международните стандарти, защото трябва да бъде сложен край на безнаказаността. Европейският съюз трябва да следи положението и да опита да финансира гражданското общество чрез инструмента за демокрация и права на човека.
<SPEAKER ID="258" NAME="Lidia Joanna Geringer de Oedenberg" LANGUAGE="PL">
Г-н председател, през последните 10 месеца Европейският парламент прие общо три резолюции за свободата на вероизповеданията в Ислямска република Пакистан.
<P>
През май 2010 г ние обсъждахме тази тема тук, в Страсбург, в компанията на министъра по въпросите на малцинствата Shahbaz Bhatti. Днес в Парламента разискваме обстоятелствата около неговата смърт. Убийството на високопоставен държавен служител, което беше извършено на 2-ри март, означава само едно: в Пакистан, никой не е в безопасност от радикалните ислямисти. Под заплаха са не само онези, които критикуват архаичните закони, които предвиждат смъртна присъда за богохулство, но и тези, които публично са се застъпили за жертвите на нетърпимост като г-н Bhatti.
<P>
Десет месеца по-късно може да се види, че настоящата политика на Европейския съюз по отношение на Пакистан не води към желаните резултати. Затова аз подкрепям идеята, съдържаща се в нашата резолюция, за провеждане на кръгла маса относно положението на малцинствата в Пакистан. Мисля, че новосъздадената Европейска служба за външна дейност трябва адекватно да реагира на събитията в Исламабад, преди повече хора да са станали жертви и преди да е станало твърде късно.
<SPEAKER ID="259" NAME="Eija-Riitta Korhola" LANGUAGE="FI">
Г-н председател, Shahbaz Bhatti и семейството му са удивителен пример за това какво едни смели, принципни, лоялни хора могат да постигнат. Той заемаше пост само от шест месеца, когато пакистанският парламент прие значителни реформи, които гарантират на малцинства в страната квота от пет процента за държавни длъжности. Това беше само една от многото демократични реформи, които Bhatti прокара и с които правителството на Пакистан трябва много да се гордее.
<P>
Най-значимата от всички може би е "диалогът за междурелигиозна хармония", който той започна на местно равнище и който имаше за цел да намали напрежението и да реши проблемите, които пораждат тероризма. Видях в идеята съставките за Нобеловата награда за мир и се надявам, че работата по насърчаването на демокрацията и правата на човека в Пакистан няма да бъда преустановена, въпреки че екстремистки елементи постигнаха временна победа, като премахнаха най-стратегическия активист за правата на човека в страната. Ако бъде проведен успешен диалог в страна, която е център на радикалния ислям, положителните последствия от това ще се отразят навсякъде по света.
<P>
Само преди месец се срещнах с г-н Bhatti. Говорихме за неговата възможна смърт. Той не беше наивен. Той разбираше много ясно до какво ще доведе смелостта му. Скоро ще умра, каза той, но междувременно ще се опитам, колкото мога, да променя несправедливото законодателство. Аз ще умра, но законът ще пребъде и ще се отрази на живота на милиони.
<P>
(Ръкопляскания)
<SPEAKER ID="260" NAME="Peter van Dalen" LANGUAGE="NL">
Г-н председател, страхувам се, че положението в Пакистан се влошава. Атаките изглежда следват една след друга, а правителството изглежда е загубило волята си да се намеси. Миналия януари беше убит губернаторът г-н Tasser, а миналата седмица беше убит и единственият християнски федерален министър г-н Bhatti. Европейският съюз и държавите-членки поддържат контакти с Пакистан по много начини. В ход е сътрудничество по отношение на Афганистан, в страната се наливат стотици милиони в помощ за образование и възстановяване и се полагат усилия за насърчаване на междурелигиозен диалог.
<P>
Въпреки това дойде моментът да заемем категорична позиция. Пакистанската образователна система трябва да бъде реформирана и трябва да се сложи край на проповядването на омраза на малките деца към християните. Помощта за възстановяване след наводненията трябва да бъде справедливо разпределена и това включва немюсюлманите. Това не е в интерес само на Запада. Ако правителството на Пакистан и службите за сигурност не овладеят положението, страната ще потъне в блатото на екстремизма. Не разполагаме с много време да обърнем тази тенденция.
<SPEAKER ID="261" NAME="Rui Tavares" LANGUAGE="PT">
Г-н председател, много често сме ограничени във възможностите си да постигнем много тук, в Европейския парламент, в нашите резолюции по неотложни въпроси, но в случаи като тези, когато има най-малко два въпроса, засягащи свободата на словото и свободата на вероизповеданието в страни като Пакистан, има най-малко две неща, които ние трябва да постигнем, за да бъде чут гласът ни.
<P>
Преди всичко бих искал да се обърна към защитниците на толерантността в Пакистан и към защитниците на свободата на вероизповеданията в Пакистан и да им кажа, че те не са сами. Това е много скромна цел, но считам, че това е първата стъпка към някаква проява на достойнство и уважение в разискването и това послание ще достигне до хората в Пакистан, които подкрепят свободата на вероизповеданията, така че първото, което бих искал да направя, е да им кажа, че не са сами.
<P>
Второто нещо, което бих искал, е на правителството на Пакистан да стане пределно ясно, че не може да накара пакистанските екстремисти да спрат да вярват, че те говорят от името на всички, защото това е порочен кръг, в който страните често попадат, когато става въпрос за закони за богохулство, както е сега в Пакистан, или както е в Индонезия например. Ние се занимаваме само с малка част от едни много "гласовити" екстремисти, които са гръмогласни и които, в крайна сметка, започват да вярват, че говорят от името на всички, защото успяват да сплашат останалата част от обществото. Следователно в този случай, ако правителствата не заемат предна позиция, за да защитават свободата в собствените си страни и да се борят срещу безнаказаността, и ако правителствата на наложат бастион на достойнство, цялата страна ще бъде изложена на риска да бъде измъчвана от нетолерантност.
<P>
Затова правителството на Пакистан трябва да проведе цялостно разследване на убийството на Shahbaz Bhatti и трябва да продължи разследването, докато не се стигне до заключения, както стана в случая с губернатора на Пенджаб. Това, което със сигурност не може да направи, е да позволи на разследването да бъде опорочено от вида практики на полицията и пакистанските тайни служби, които са унищожавали разследвания, включително и тези, засягащи убийството на бившия министър-председател Беназир Бхуто. Затова е изключително важно правителството на Пакистан да гарантира, че екстремистите няма да ръководят обществения дискурс, а ние, от наша страна, че поддържаме нашата солидарност със защитниците на толерантността в страната.
<SPEAKER ID="262" NAME="Mario Mauro" LANGUAGE="IT">
Г-н председател, госпожи и господа, Shahbaz Bhatti беше убит в името на така наречените закони срещу богохулството от група фундаменталисти, които, както все по-често се случва, използват името на Бог, за да подпомогнат собствените си схеми за власт.
<P>
С настоящата резолюция искаме да поздравим и благодарим на Shahbaz Bhatti за примера, който ни даде през годините. Надявам се тази така болезнена жертва да послужи като предупреждение за правителствата на Европейския съюз и на върховния представител по въпросите на външните работи, така че конкретни действия да заместят няколкото изречени думи, лишени от сила към днешна дата.
<P>
В действителност през последните месеци Европейският съюз, или по-точно Съвета и Комисията, за разлика от Парламента, изгубиха време в обсъждане на това да включат ли думата "християнин" в техните слаби осъждания, докато християни продължават да бъдат жестоко избивани, в повечето случаи защото са се обърнали към Запада, въпреки че в тях няма нищо западно. Затова считам, че е добре в този случай Комисията и Съветът да вземат предвид действията на Парламента.
<SPEAKER ID="263" NAME="Catherine Stihler" LANGUAGE="EN">
Г-н председател и аз исках да отдам почит на смелостта и делото на Shahbaz Bhatti. Знам че много колеги в Парламента са се срещнали с него лично и неговата решимост да работи по въпросите на малцинствените общности в Пакистан, да отстоява правата им, е пример за всички нас. Истината е, че той заложи живота си: той знаеше, че заплахите се увеличават, и следва да признаем неговата смелост. Той загуби живота си, а ние в този Парламент загубихме един приятел.
<P>
И така, какво можем да направим? Мисля, че има редица важни точки в тази резолюция. Параграф 13 относно призоваването на компетентните институции на ЕС да включат въпроса с религиозната толерантност в обществото е от жизненоважно значение. Бих искала да призова и Комисията по време на разговори и преговори да повдигне въпроса и за правата на човека. Параграф 19 относно институциите и правителството на Пакистан също е важен, както и призива за признаване на демокрацията и правата на човека.
<P>
Според мен, в крайна сметка, всички ние бихме искали да сме сигурни, че съболезнованията ни са били изпратени и се надявам, че председателят на Парламента лично ще изпрати писмо до майката на Shahbaz Bhatti. Погребението му беше миналата седмица и мисля, че това също е важно.
<SPEAKER ID="264" NAME="Anneli Jäätteenmäki" LANGUAGE="EN">
Г-н председател, убийството на г-н Bhatti е второто убийство на високопоставен пакистански служител за два месеца. Убийствата на г-н Bhatti и губернатора Salman Taseer трябва да бъдат разследвани внимателно и извършителите трябва да бъдат изправени пред съда.
<P>
Освен убийството на г-н Bhatti бих искала да бъде взет под внимание още един неотложен въпрос относно правата на човека в Пакистан, а именно положението в провинция Белуджистан. Малцинствата в Белуджистан продължават да бъдат преследвани и според Амнести интернешънъл най-малко 90 белуджистански активисти - учители, журналисти и юристи - са безследно изчезнали или убити. Други, като хуманитарни работници, учители, журналисти и държавни служители, също са били обект на преследване и заплаха
<P>
Европейският парламент и Европейският съюз трябва да отправят ясно послание към Пакистан и настоятелно да призоват правителството на Пакистан да направи всички възможно, за да се избегнат подобни ситуации.
<SPEAKER ID="265" NAME="Nicole Kiil-Nielsen" LANGUAGE="FR">
Г-н председател, тези убийства, разбира се, са недопустими, но това, което е дори още по-недопустимо, е преобладаващото усещане за безнаказаност, въпреки зачестилите атаки. За съжаление, гражданите на Пакистан и семействата на жертвите не могат да очакват много от една съдебна система, която е проядена от корупция, сплашване и не добре обучени следователи и прокурори. Разследванията продължават с години и са основани на дискриминационни закони. Наказателното измерение на съдебната система, по-конкретно, трябва да бъде реформирано и трябва да спечели истинско доверие както на национално, така и на международно равнище.
<P>
Според проведено в университети проучване на фондация "Хайнрих Бьол" младите пакистанци считат, че доверието в съдебната система е от по-голямо значение за оцеляването на страната, отколкото военните сили или парламентарната система.
<P>
Затова ЕС трябва да използва всички необходими инструменти, с които разполага, за да подсили съдебното сътрудничество с Пакистан.
<SPEAKER ID="266" NAME="Charles Tannock" LANGUAGE="EN">
Г-н председател, в Пакистан един по един заглъхват гласовете на реформа и напредък. Shahbaz Bhatti знаеше, че животът му е застрашен както като християнин в страна, където религиозната нетърпимост е широко разпространена, но и като министър по въпросите на малцинствата, който безстрашно осъди драконовските закони за богохулството в страната си. Въпреки това той отказа да се пречупи пред ислямските фанатици, които го заплашваха със смърт.
<P>
Само два месеца по-рано губернаторът на провинция Пенджаб Salman Taseer стана жертва на убийство, извършено от собствените му телохранители, но г-н Bhatti не е разполагал дори и с телохранители и следователно е представлявал най-лесната мишена на тежко въоръжените терористи, които го пресрещат на път на заседание на кабинета.
<P>
Защо г-н Bhatti не е бил плътно следван от въоръжена охрана за защита? Това е един от много въпроси, които трябва да зададем на президента Зардари. Надявам се, че той ще може да отговори. Надявам се, че заместник председателя/върховния представител ще му окаже натиск да даде по-голям пример в борбата с тревожната радикализация на пакистанското общество.
<P>
Преди всичко, това е една човешка трагедия. Един изключително смел и принципен човек изгуби живота си и ние като демократи, днес, по време на това разискване, изразяваме своята почит и възхищение към постигнатото от него приживе. Изпращаме нашите съболезнования към близките му в този скръбен час.
<SPEAKER ID="267" NAME="Jaroslav Paška" LANGUAGE="SK">
Г-н председател, разпоредбите на ислямския закон шариат буквално твърдят, че всеки, който обижда исляма, ще бъде осъден на смърт.
<P>
Не знам какви действия могат да бъдат считани за обида на исляма в ислямския свят, но случаите на убийства на защитници на правата на човека и религиозните свободи в Пакистан, както и в други ислямски държави, ни показват, че някои ислямски духовни лидери се отнасят към нашите цивилизовани ценности, които дават на хората широка свобода на избор, като заплаха за тяхната вяра и не се колебаят да издават, в съответствие с тяхното право, фетва срещу всеки, който открито насърчава спазването на правата на човека и гражданските свободи на тяхна територия.
<P>
Shahbaz Bhatti, министър в правителството на Пакистан, Salman Taseer, губернатор на провинция Пенджаб, или Sabir Jamaldini, координатор на пакистанската комисия по правата на човека, за нас станаха невинни жертви на фанатичното прилагане на ислямския закон. Примерът на тези жертви има за цел да тероризира не само пакистанския народ в неговото търсене на повече свобода, но също така и политиците, управляващи страната, в реформирането на политическата система, така че те да продължат да спазват определени правила още от времето на Средновековието.
<P>
Въпреки това, ако не искаме да доведем политиците реформисти в ислямските страни до конфликт с техните религиозни власти, по мое мнение, ние следва да положим усилия да намерим платформа за конструктивен диалог с ислямските духовни водачи по отношение на мирното съвместно съществуване на различните цивилизации...
<P>
(Председателят отнема думата на оратора)
<SPEAKER ID="268" NAME="Ryszard Czarnecki" AFFILIATION="ECR">
(PL) Г-н председател, обсъждаме убийството на министър и човек, който обяви своите християнски корени и беше католик. Обсъждаме и друго убийство в Пакистан, което показва, че в действителност властите там нямат контрол над ситуацията, което е проблем. В момента не казваме, че президентът или правителството на Пакистан не показват воля. Нашето обвинение е свързано с факта, че те дори не са в състояние да гарантират безопасността на хората, които са част от държавните структури, но изповядват вяра, различна от останалата част на страната. Това е стратегията на тази страна, която постепенно става все по-агресивна и изпълнена с омраза към религии, различни от исляма. Това е сериозен проблем. Сигурен съм, че трябва да огласим повече този въпрос.
<SPEAKER ID="269" NAME="Председател">
Сега преминаваме към процедурата с вдигане на ръка ("catch the eye").
<P>
Много колеги ми посочиха - и тъй като някои от представителите на групите и заместник-председателите са тук, ще го спомена сега - че се нуждаем от по-голяма гъвкавост, когато става дума за тези неотложни разисквания, когато толкова много членове очевидно се интересуват от определен въпрос. Сега, до известна степен, аз ще взема предвид колко на брой членове са вписани като говорители в следващите разисквания.
<SPEAKER ID="270" NAME="Michael Gahler" AFFILIATION="PPE">
(DE) Г-н председател, аз разговарях с Shahbaz Bhatti седмица преди да бъде убит в кабинета му в Исламабад и той беше наясно с грозящата го опасност. Въпреки това той беше по притеснен от своето впечатление, особено през последните месеци, включително и по отношение на убийството на Salman Taseer, губернаторът на Пенджаб, че много хора отбягват предизвикателството на екстремистите. Министри, парламентаристи, журналисти, юристи, дори и активисти за правата на човека, които преди винаги са участвали активно, вече нямат нужната увереност, за да се изправят срещу предизвикателството на екстремистите.
<P>
Считам, че ние трябва да призовем всички в Пакистан да се изправят срещу тази нетолерантност, в противен случай те ще бъдат пометени заедно или поотделно. Sherry Rehman, тази смела жена политик, която предложи измененията в закона срещу богохулството, се намира под изключителна заплаха. Затова призовавам парламента на Пакистан да й осигури защита сега, като най-накрая направи предлаганите от нея промени в закона срещу богохулството. Това ще е ясен знак за една обща позиция срещу екстремизма.
<SPEAKER ID="271" NAME="George Sabin Cutaş" AFFILIATION="S&amp;D">
(RO) Г-н председател, убийството на министърът по въпросите на малцинствата на Пакистан, г-н Bhatti, беше извършено насред цялата полемика за изменение на закона, който предвижда смъртно наказание за богохулство в тази страна, едно изменение, което той подкрепяше. Мисля, че нетолерантността, на която са основани предвидените в закона срещу богохулството наказания, доведе и до ужасяващите убийства на водещи фигури, които се бореха за свободата на словото и вероизповеданието в Пакистан. В същото време инцидентът с г-н Bhatti беше осъден от голяма част от политическата върхушка на Пакистан, от медиите и от хора с различни етнически произход и религиозни убеждения, което е положителен знак. Следователно е задължение на правителството на тази страна да предотврати повторение на случаи на насилие, основани на нетолерантност, и да продължи усилията си за спазване на демократичните ценности, залегнали в Конституцията на Пакистан, универсалните принципи на правата на човека и свободата на мисълта.
<SPEAKER ID="272" NAME="Constance Le Grip" AFFILIATION="PPE">
(FR) Г-н председател, аз също съм дълбоко потресена от подлото покушение срещу Shahbaz Bhatti на 2-ри март 2011 г., министърът християнин по въпросите на малцинствата в правителството на Пакистан.
<P>
Това терористично покушение е поредното от много други убийства на смели, толерантни пакистанци, които са отдадени на правата на човека и ги защитават по отношение както на мъжете, така и на жените.
<P>
Отново отправяме призив към правителството на Пакистан, да направи всичко възможно да разкрие това подло убийство и да гарантира, че защитата на хората, застрашени от фанатични религиозни екстремисти, наистина е ефективна. Естествено, имам предвид преди всичко, но не само, Sherry Rehman.
<P>
Още веднъж настоятелно призовавам всички компетентни институции на ЕС да включат в преговорите, с оглед на подготовката на бъдещи споразумения за сътрудничество, включително споразумението за сътрудничество между Съюза и Пакистан, клауза за гарантиране на зачитането на религиозната свобода и правата на човека.
<P>
(Ръкопляскания)
<SPEAKER ID="273" NAME="Joanna Katarzyna Skrzydlewska" AFFILIATION="PPE">
(PL) Г-н председател, отново разискваме въпроса за нарушаването на правата на човека в Пакистан, този път заради последното убийство на министъра Shahbaz Bhatti, който се противопостави на закона за богохулството на страната и защитаваше правата на религиозните малцинства. Той се противопостави на нетолерантността и религиозната дискриминация.
<P>
Резолюцията на Европейския парламент относно това брутално убийство е израз на нашето противопоставяне срещу нарастващото брутално изтребление на религиозна основа в Пакистан, но също така недвусмислено свидетелства, че ние няма да изоставим религиозните малцинства, чиито права са нарушавани много често, да се оправят сами. Наш дълг е да осъдим актовете на беззаконие, които застрашават свободата и живота на други хора. Затова бих искала да подчертая колко е важно да се подкрепят неправителствените организации, които се борят за правата на човека, в усилията им за по-голяма демокрация в Пакистан и прекратяване на насилието.
<SPEAKER ID="274" NAME="Йоханес Хаан" LANGUAGE="EN">
Г-н председател, през януари ние осъдихме убийството на губернатора на Пенджаб, Salman Taseer.
<P>
Няколко седмици по-късно актовете на насилие продължиха с убийството от 2-ри март 2011 г. на Shahbaz Bhatti, министър по въпросите на малцинствата на Пакистан.
<P>
Заместник-председателят Аштън категорично осъди убийството и изрази дълбока загриженост по отношение на положението на нетърпимост и насилие в Пакистан, свързано с разискването на противоречивите закони за богохулството.
<P>
Г-н Bhatti беше единственият християнин в правителството на Пакистан и известен застъпник на зачитането на правата на човека и религиозната свобода. Той беше един от малкото останали гласове, който се осмели да говори и знаеше, че е застрашен след убийството на Salman Taseer. И все пак, това не го спря да защитава своите права, които, в крайна сметка, са заложени в конституцията на Пакистан.
<P>
Заместник-председателят Аштън призовава правителството на Пакистан да поеме своите отговорности и да осигури адекватна защита за тези, които имат официални функции или заемат позиции в гражданското общество и са застрашени.
<P>
ЕС приветства декларацията на министър-председателят Jamali, че правителството ще направи всичко възможно да изправи виновните пред съда. Изразяваме уважението си към г-н Jamali, за присъствието му на погребението на г-н Bhatti.
<P>
Сега правителството трябва да отговори на поетите ангажименти и да подведе под отговорност извършителите и подбудителите на тези престъпления. Г-н Bhatti и г-н Taseer бяха прями критици на законите за богохулството и водещи фигури в усилията те да бъдат изменени. Въпреки това, предвид преобладаващото настроение след убийството на г-н Taseer, именията са били изтеглени от парламента.
<P>
Законите за богохулството, които предвиждат смъртно наказание, са несъвместими с общите ценности, които ние се стремим да насърчаваме в отношенията ни с Пакистан. Те доведоха и до провали в правосъдието и дискриминация срещу религиозните малцинства.
<P>
Макар че ние силно подкрепяме демократичното правителство на Пакистан и ще направим каквото можем, за да го подкрепим в стремежа да се справи с безпрецедентната вълна от терористични актове, членовете му трябва да се застъпят за принципите, които одобряват. Свободата на религията или убежденията е универсално право на човека, свободата на мнение и изразяване е неразривно свързана с него.
<P>
Съветът тъкмо прие заключения, припомнящи ангажимента на ЕС да защитава тези основни права и да положи повече усилия за насърчаването и защитата на тези права навсякъде и за всички.
<SPEAKER ID="275" NAME="Председател">
Внесени са шест предложения за резолюции съгласно член 110, параграф 2 от Правилника за дейността.
<P>
Разискването приключи.
<P>
Гласуването ще се проведе в края на разискванията.
<P>
Писмени изявления (член 149)
<SPEAKER ID="276" NAME="Krzysztof Lisek" LANGUAGE="PL">
Бих искал да изкажа съболезнованията си на семейството на убития министър по въпросите на малцинствата в Пакистан, Shahbaz Bhatti. Надявам се извършителите на това престъпление да бъдат задържани бързо и да получат съответното наказание. Този брутален инцидент, жертва на който е високопоставен държавен служител, отстояващ равните права на малцинствата в Пакистан, е допълнително доказателство за това колко е сложна ситуацията в тази страна. За съжаление, настоящата ни политика не доведе до очакваните резултати. С оглед на това Европейският съюз трябва да предприеме конкретни стъпки, които да помогнат за стриктното спазване на закона и демокрацията в Ислямска република Пакистан.
<P>
По мое мнение, значителното засилване на нашата работа чрез организирането и провеждането на годишните срещи на ЕС и Пакистан относно положението на малцинствата в Пакистан и участието на ЕП, може да доведе до чувствителни ползи. В съответствие с текста на резолюцията, която приехме днес, аз напълно подкрепям отпуснатата от наша страна финансова подкрепа за организации, които защитават правата на човека и които се борят срещу законите за богохулството. Надявам се да бъдем в състояние да увеличим мащаба на тази подкрепа. Надявам се също така, че ще бъдем в състояние, с помощта на подходящ дипломатически инструменти, да убедим правителството на Пакистан да спазва разпоредбите, залегнали в клаузата относно демокрацията и правата на човека от Споразумението за сътрудничество между ЕС и Ислямска република Пакистан.
<SPEAKER ID="276" NAME="Monica Luisa Macovei" LANGUAGE="EN">
Shahbaz Bhatti, министър по въпросите на малцинствата на Пакистан, направи опит да реформира закона за богохулството в страната и беше убит. Съобщава се, че пакистанските талибани са поели отговорността за убийството и обещават същата участ за всички останали критици на законите за богохулството. Настъпи моментът да бъдат предприети решителни действия за защита на реформаторите и защитниците на правата на човека, които рискуват живота си в името на свободата. Призовавам Съвета и Европейската служба за външна дейност да гарантират безопасността на другите, изложени на риск защитници на правата на човека в Пакистан, както и ефективното и навременно разследване на убийството на министъра Shahbaz Bhatti. Извършителите трябва да бъдат изправени пред съда и реакцията на правителството трябва да бъде решителна, за да има възпиращ ефект.
<SPEAKER ID="277" NAME="Kristiina Ojuland" LANGUAGE="EN">
Загубата на един защитник на свободата на религията е истинско нещастие; загубата на двама е абсолютна небрежност. Когато обсъждахме убийството на губернатора Salman Taseer, аз предупредих за нарастващия религиозен екстремизъм в Пакистан. По-малко от два месеца по-късно последва друга трагедия. Движението на талибаните в Пенджаб е поело отговорността за убийството на министър Shahbaz Bhatti. Неговото искане за брониран автомобил е било отхвърлено от пакистанските органи. Подобна небрежност от страна на органите ги прави съучастници в убийството. Изказвам надеждата си, че ЕС ще разгледа убийствата на тези високопоставени длъжностни лица в Пакистан с тамошните органи и ще ги призове да отменят законите за богохулството, които доведоха до ескалация на религиозното насилие.
<SPEAKER ID="278" NAME="Tadeusz Zwiefka" LANGUAGE="PL">
Преди два месеца в пленарната зала, както и по време на разискването за правата на човека, ние осъдихме покушението срещу губернатора на провинция Пенджаб Salman Taseer. Предмет на обсъждането беше това, което обсъждаме и днес - опитите за реформация на противоречивото законодателство относно богохулството. Двете трагични събития са тясно свързани едно с друго, тъй като жертвите са работили съвместно в името на националните малцинства в Пакистан, включително и религиозните малцинства, както и в защита на тези, които са станали жертва на разпространяваната от талибаните идеология на нетърпимост.
<P>
За съжаление, западният свят може само да наблюдава нарастващото радикализиране на нагласите в страната, където преди по-малко от десетилетие Беназир Бхуто въвеждаше демократични реформи. Пакистан потъва в хаос - талибаните тероризират страната и все по-често извършват атаки, като например тази, която беше извършена в Пенджаб на 8 март и при която бяха убити 25 души.
<P>
Вече са налице доклади посочващи следващото лице, което екстремистите са осъдили на смърт - член на пакистанския парламент, бивш журналист и защитник на правата на жените, религиозните малцинства и свободата на словото, Sherry Rehman. Именно тя предложи на пакистанския парламент проект за изменения в законодателството относно наказанията за богохулство. През следващата месечна сесия извършено покушение над нея ли ще осъждаме?
