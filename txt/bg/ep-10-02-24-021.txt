<CHAPTER ID="021">
Природно бедствие в автономна област Мадейра (разискване) 
<SPEAKER ID="277" NAME="Председател">
Следващата точка е изявление на Комисията относно природно бедствие в автономна област Мадейра.
<SPEAKER ID="278" NAME="Гюнтер Йотингер" LANGUAGE="DE">
Г-н председател, уважаеми членове на ЕП, Комисията е загрижена и опечалена от ужасяващите събития в Мадейра, особено от големия брой жертви. Искам да изразя своето съчувствие към всички жители на Мадейра, пострадали при бедствието. Комисията изразява своите съболезнования на семействата на загиналите.
<P>
Вчера моят колега Йоханес Хаан, като компетентен член на Комисията, имаше възможността да разговаря с президента на автономна област Мадейра г-н Жардим, който каза, че обстановката остава сериозна. Въпреки това обаче регионалните и национални служби за спешна помощ вече са овладели ситуацията. В настоящия момент не се налага помощ чрез Европейския механизъм за гражданска защита.
<P>
Те съобщиха, че разрушенията са толкова сериозни, че Мадейра се надява на финансова подкрепа от фонд "Солидарност" на Европейския съюз. Сега Комисията разглежда възможните начини за осигуряване на финансова помощ от ЕС за Мадейра. През 2003 г., след ужасяващите пожари, успяхме да отпуснем парична солидарна помощ на Португалия на стойност повече от 48 млн. евро. Фондът "Солидарност" беше създаден през 2002 г. с оглед осигуряването на финансова подкрепа на европейско равнище на държавите-членки, засегнати от сериозни природни бедствия.
<P>
Въпреки това обаче мобилизирането на фонд "Солидарност" подлежи на изпълнението на известни критерии. Най-важната предпоставка е подаването на заявление от страна на португалското правителство за оказване на помощ. Искам да припомня, че регламентът за учредяване на фонда "Солидарност" обикновено допуска мобилизирането на средства от фонда само за бедствия от голям мащаб, при които стойността на щетите надвишава прага от 0,6% от брутния национален доход на засегнатата държава. Що се отнася до Португалия, това означава, че стойността на щетите трябва да надвишава 958 млн. евро. Все пак, при изключителни обстоятелства и в случай, че критериите са изпълнени, помощ може да бъде отпускана и за по-малки, "регионални" бедствия, особено ако крайно отдалечени региони като Мадейра са засегнати. Тъй като Комисията все още не разполага с достатъчно информация относно размера на щетите, прекалено рано е да кажем дали условията ще бъдат изпълнени.
<P>
Органите в Португалия трябва да проведат бърза и цялостна оценка на щетите и да подадат заявление до Комисията в рамките на десет седмици. Моят колега, г-н Хаан, ще се срещне с министъра на вътрешните работи на Португалия, г-н Перейра, в петък, за да обсъдят изхода от създалата се ситуация. На 6 и 7 март г-н Хаан ще посети Мадейра, за да установи лично щетите. Генералната дирекция за регионална политика на Европейската комисия ще се отзове при оказването на всякакъв вид помощ, която може да бъде поискана за подпомагане на португалските органи при подготвянето на заявлението.
<P>
Искам да ви припомня, че финансовата помощ, отпускана чрез нашия фонд "Солидарност", не се изплаща веднага. Фондът е средство за подпомагане на държавите-членки да се справят с финансовите последици при бедствия, а не инструмент за предприемане на незабавни мерки. Ресурсите на фонд "Солидарност" се осигуряват от държавите-членки чрез допълнителни средства извън установения бюджет. Ето защо се изисква одобрението на Европейския парламент - с други думи, вашето одобрение и одобрението на Съвета под формата на изменение. Цялостният процес - от подаването на заявлението до изплащането на помощта - ще отнеме няколко месеца. Въпреки това ние, членовете на Комисия, ще положим всички усилия за съкращаването на процеса.
<P>
Структурните фондове не са предвидени за непосредствени спешни мерки. Те могат да осигурят известна помощ по отношение на дългосрочното възстановяване. Комисията, съвместно с административните органи на Португалия, ще обсъди опциите и възможните разумни и необходими изменения в програмата в краткосрочен план.
<P>
Искам да ви уверя, че Комисията ще направи всичко възможно, за да подпомогне хората и органите на Мадейра да се справят с тежкото природно бедствие.
<SPEAKER ID="279" NAME="Nuno Teixeira" LANGUAGE="PT">
Взимам думата днес в Парламента, изпълнен с опечалението на човек, който лично е преживял и видял трагедията, връхлетяла Мадейра миналата събота. Очевидно съчувствам на болката и скръбта на семействата на 42-те жертви, за които знаем, че са загубили живота си, на които изказвам своите съболезнования и почит за загубата им.
<P>
Истинските мащаби на бедствието тепърва предстои да бъдат разкривани, предвид това, че спасителните отряди, които работят без прекъсване от събота, полагайки неимоверни усилия, за което ги приветствам, едва сега достигат най-крайно отдалеченото население. Има опасения, че броят на жертвите може да се увеличи.
<P>
Големият мащаб на разрушенията обхваща значителни материални щети на водоснабдяването, електроснабдяването, пътната инфраструктура, като някои пътища и мостове са напълно разрушени. Повече от 600 души, които са загубили домовете и личното си имущество, са евакуирани. Икономическото и социално въздействие на катастрофата не позволява на хората да се върнат към нормалното си съществуване. Въпреки това сега е необходимо да гледаме напред. Трябва да изпратим послание към пострадалите хора за солидарност, надежда и увереност. Необходимо е оказването на помощ и Европейският съюз и Парламентът в частност имат съществена роля тук, тъй като те са основен фактор в процеса на мобилизиране на фонд "Солидарност". Когато нашата намеса бъде призована, трябва да се отзовем своевременно, защото не можем да караме пострадалите хора да чакат, особено в момент, когато най-много се нуждаят от нас.
<P>
В резултат на това призовавам Комисията и нейния председател, г-н Барозу, и по-специално Йоханес Хаан, член на Комисията, отговарящ за регионалната политика. Приветствам намерението му да посети скоро Мадейра, отправяйки молба към него да предаде посланието за надежда, съдействие и подкрепа при възстановяването, защото сега е времето да се изгради отново това, което, за нещастие, природата за пореден път ни е отнела. Имам пълната вяра, че ще направим това, тъй както ме е учил националният химн на Мадейра - народът на Мадейра е скромен, устойчив и смел. Това е народът, който ореше земята сред скалите; това са герои на труда сред планинската дива природа. В името на Мадейра те ще почетат своята история и чрез труда си ще се борят и постигнат щастие и слава.
<SPEAKER ID="280" NAME="Edite Estrela" LANGUAGE="PT">
От името на групата на Прогресивния алианс на социалистите и демократите в Европейския парламент искам да изразя нашите съболезнования на семействата на жертвите и да покажем своята солидарност с хората, засегнати от трагедията, връхлетяла автономната област Мадейра в Португалия на 20-ти този месец. Поройният дъжд, силният вятър и бурното море направиха центъра на туристическия град Фунчал неузнаваем, оставяйки след себе си разруха и смърт. Нанесени бяха огромни щети и върху обществената и частната инфраструктура, както и върху природата и културните паметници. По първоначални данни, г-н член на Комисията, щетите ще надвишат един млрд. евро, така че това отговаря на критериите относно фонд "Солидарност". За съжаление, има десетки жертви, значителен брой ранени и изчезнали хора и стотици, останали без дом. Картината на разрушение и страдание беше показана по целия свят и никой не остана безразличен. Имаше прояви на солидарност от четирите краища на света.
<P>
Европейският съюз и Европейската комисия трябва също така да покажат своята активна солидарност към този крайно отдалечен островен регион чрез спешно мобилизиране на фонд "Солидарност" с цел намаляването на голямото социално и икономическо въздействие и оказването на помощ при възстановяването на засегнатите региони.
<P>
Завършвам, г-н член на Комисията, със следния въпрос: Парламентът вече одобри промени във фонд "Солидарност", защо тези промени не са влезли в сила? Защо не се прилагат?
<SPEAKER ID="281" NAME="Marisa Matias" LANGUAGE="PT">
Започнахме днешната парламентарна сесия с едноминутно мълчание. Едноминутното мълчание беше израз на две неща: първо, солидарност с жертвите на катастрофата, връхлетяла Мадейра, и техните семейства и, второ, почит към всички работници, които неуморно оказваха съдействие на жертвите.
<P>
Въпреки това обаче минутата мълчание трябва да ни накара да се замислим за неща, които сега не представляват непосредствена грижа. Това, което се случи в Мадейра, е явление, което ще се случва все по-често. Измененията на климата причиняват нови и нови събития от подобен мащаб и се налага да открием начин да се справим с тях. Не сме в състояние да избягваме природните бедствия, но своевременно не трябва да допускаме винаги да имат такива трагични последици за живота на хората. Ето защо е необходимо да се борим за създаването на политики за планиране и развитие, насочени към общественото благо. Но искам да завърша, г-н председател, с нещо по-важно, което ни събра тук: Европейската комисия, Европейският парламент и европейските институции трябва да са в състояние да осигурят незабавен отговор при извънредни ситуации. Финансовите средства и необходимата бързина при опериране са наложителни за целта.
<SPEAKER ID="282" NAME="Nuno Melo" AFFILIATION="PPE">
(PT) Трагедията в Мадейра взе много жертви, нанесе имуществени разрушения и обезобрази външността на португалския остров, който се гордееше с красотата си, до която имаха възможност да се докоснат множество посетители от целия свят. Предполагам, че никой, дори в Португалия - всъщност най-малко в Португалия - не е могъл да бъде подготвен за ужасяващите картини, излъчвани в домовете ни от поредица телевизионни репортажи - хора, които биват отнасяни от водата, пропадащи къщи, сриващи се мостове и целия пейзаж, променен от природната стихия.
<P>
Въпреки всичко това не е просто трагедия, случила се в един португалски регион, както показват изявленията досега. Това е трагедия, сполетяла ожесточено част от Европейския съюз, който от солидарност трябва да осигури помощ без уговорки. ЕС трябва безрезервно да подпомогне семействата на жертвите, които са починали, както и хората, които внезапно са се озовали на улицата, и също така трябва да окаже съдействие при възстановяването на инфраструктурата, възвръщайки на остров Мадейра това, което природата му е отнела. Следното, г-н председател, е сигурно: тук беше споменато посланието на химна на Мадейра, но аз извлякох поука и от химна на Португалия, който гласи: "герои на морето, благороден народ, смела нация". Тези хора, чиято смелост проличава и в други случаи от тяхната история, винаги са знаели как да обърнат събитията в трудни времена и как да преодоляват подобни злополучни събития.
<P>
Това ще се случи отново и в този случай несъмнено със солидарността и подкрепата на целия Европейски съюз.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Г-н председател, поводът за това разискване, разбира се, не е приятен. Остров Мадейра беше връхлетян от невъобразимо природно бедствие и ние изразяваме своите съболезнования на засегнатите семейства. Европейският съюз трябва да осигури подкрепа в настоящата обстановка. Необходима е солидарността на целия Европейски съюз и мога само да повторя казаното дотук. Настойчиво приканвам Комисията да мобилизира фонд "Солидарност" възможно най-скоро, за да бъде осигурена помощ. Искам да призова Съвета да гарантира, че реформирането на фонд "Солидарност", прието от Парламента преди две години, най-сетне се прилага, защото това ще осигури бързото оказване на съдействие на засегнатите региони.
<P>
Освен това необходимо е да гледаме напред. В предходните години Мадейра е получила значителни ресурси от структурните фондове и ще продължава да получава субсидии през следващите няколко години. Необходимо е тези ресурси да бъдат изразходвани за превантивни мерки, за да бъдат намалени ужасяващите последици от природни бедствия и произтичащото от тях страдание. Това е нещо, което, като Европейски съюз, трябва да приложим на практика в регионите и съответно в Мадейра.
<SPEAKER ID="284" NAME="João Ferreira" AFFILIATION="GUE/NGL">
(PT) Бедствието на остров Мадейра изисква спешни мерки и отпускането на извънредна финансова помощ за този автономен регион. Помощта трябва да бъде насочена към възстановяването на инфраструктурата и местата за отдих и култура, които бяха разрушени или повредени, както и към хората, пострадали в различна степен от трагедията в икономически, социален или личен план.
<P>
Трагедиите не са справедливи; почти винаги тези, които имат най-малко, губят най-много. Ето защо е важно да се установят и обезщетят, доколкото е възможно, всички, които са загубили членове на семейството си, домовете си или средствата си за препитание. Случилото се в Мадейра по драматичен начин ни показва значението на укрепването на сътрудничеството и солидарността в Европейския съюз, както и в областта на превенцията на природни бедствия. В настоящия момент е важно да бъде изградена съответна финансова превантивна рамка, която укрепва и оползотворява механизми като политика на сближаване, политика за развитие на селските райони, както и регионална политика, наред с други, с оглед оказването на съдействие на държавите-членки относно прилагането на мерки за защита на населението, околната среда и икономиката.
<SPEAKER ID="285" NAME="Danuta Maria Hübner" AFFILIATION="PPE">
(EN) Г-н председател, искам да изразя скръбта на всички членове на комисията по регионално развитие във връзка с ужасяващата загуба на човешки животи в Мадейра и намерението ни да направим всичко възможно, за да подпомогнем Мадейра в този час. Естествено националните и местни органи вече правят всичко по силите им, за да смекчат трудностите, пред които са изправени хората, и особено тези, останали без дом. Очакваме спешно иска им за европейска помощ чрез фонд "Солидарност". Сигурна съм, че искът ще бъде навременно разгледан от всички инстанции.
<P>
Призоваваме Европейската комисия да мобилизира всички свои средства и да преразгледа съвместно с португалските органи начините за опростяване на действащите европейски програми за оказване на съдействие на региона. Нека подчертая това, че съществуващият фонд "Солидарност" продължава да бъде възпрепятстван по добре познати причини. През април 2005 г. Комисията прие предложение за преразглеждане на регламента, приет впоследствие от Парламента на първо четене през май 2006 г. Въпреки неоспоримата полза от един по-гъвкав фонд "Солидарност", въпреки необходимостта от разширяване на неговия обсег на действие по отношение на непредвидими бедствия и престъпления, причинени от човека, както и природни бедствия, Съветът не съумя да постигне обща позиция относно преразглеждането на фонда след май 2006 г.
<P>
С оглед ужасяващите събития в Мадейра по-ясно от всякога усещаме необходимостта от фонд "Солидарност", който може ефективно да отговори на предизвикателствата и да позволи на Съюза да оказва бързо и резултатно съдействие, когато държавите-членки са засегнати от бедствие. Ето защо призовавам испанското председателство да възобнови процеса на изменение на фонд "Солидарност", доказвайки така, че духът на истинската европейска солидарност остава в сърцето на европейския проект.
<SPEAKER ID="286" NAME="Paul Rübig" AFFILIATION="PPE">
(DE) Г-н председател, госпожи и господа, бедствията са и последица от глобалното затопляне. Необходимостта да се стремим да се справим със събитията, пред които сме изправени, става все по-належаща. Ето защо възниква въпросът за това дали помощта да не бъде осигурявана чрез Европейския фонд за приспособяване към глобализацията, особено за работниците в Мадейра, защото множество работни места, разбира се, ще бъдат закрити, както и дали можем да подпомогнем малките и средните предприятия при дейностите по възобновяване. В частност можем значително да подпомогнем занаятчийския сектор и сектора на услугите.
<P>
Ето защо приканвам Комисията да прецени дали средствата от Фонда за приспособяване към глобализацията не могат да бъдат отпуснати незабавно.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Г-н председател, аз също изразявам своето най-дълбоко съжаление във връзка с апокалиптичното бедствие, връхлетяло Мадейра, и пълната ми подкрепа към португалското правителство. Надявам се, че трагичната загуба на човешки животи и изчезнали хора няма да се увеличи.
<P>
Планетата ни изпраща сигнал за помощ. Измененията на климата, заедно с безотговорната злоупотреба със земята и развитието на промишлеността, показват колко е уязвима околната среда. Катастрофалните наводнения в Германия в миналото и в държави от Източна и Централна Европа и пожарите в Гърция все още представляват открита рана. За бедствията действително няма национални граници.
<P>
Ето защо приканвам Европейската комисия да отговори положително на призивите на Европейския парламент за по-енергични действия на ниво общност по отношение на предотвратяването на природни бедствия и такива, породени от човека, както и тяхното въздействие.
<P>
Освен това призовавам за незабавно оказване на помощ на жертвите в Мадейра. От изключителна важност е наличието на ефективна политика на Общността, специално финансиране за извънредни случаи и пакет от мерки за незабавно възстановяване на щетите без бюрократични усложнения.
<P>
Моите съболезнования на роднините на жертвите.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Семействата, засегнати от трагедията в Мадейра, заслужават нашето дълбоко съчувствие и солидарност, както и дължима почит предвид броя на жертвите и ранените и стотиците хора, останали без дом. Посланието за солидарност и надежда за хората от автономната област Мадейра след ужасяващото бедствие изисква спешни мерки и опростена извънредна процедура за подпомагане на хората, чиито живот и имущество са разрушени.
<P>
Необходимо е мобилизирането на фонд "Солидарност", но освен това е необходимо да се използват всички други съществуващи фондове чрез извънредни мерки за бързото подпомагане на засегнатите от катастрофата семейства, за да се осигури бързото възобновяване на всички засегнати региони от автономната област Мадейра. В настоящия момент от първостепенно значение е необходимостта от бързо прилагане на мерките.
<SPEAKER ID="289" NAME="Georgios Papanikolaou" AFFILIATION="PPE">
(EL) Г-н председател, трагичните наводнения, връхлетели автономната област Мадейра, ни напомнят за това, че природните бедствия, причинени от измененията на климата, липсата на планиране, инфраструктура, информация и готовност за действие могат да прераснат в човешка трагедия, както в случая.
<P>
Искам да припомня на Парламента и това, че преди няколко дни големи наводнения връхлетяха други региони на Европа, като България и региона на Еврос, Гърция, причинили загуби на имущество.
<P>
Искам да припомня също на Парламента, че Директива 2007/60/ЕО изисква от държавите-членки да извършат предварителна оценка на риска от наводнения за всеки речен басейн и съответните брегови региони на тяхната територия до 2011 г.
<P>
Наш дълг е да упражним натиск върху националните правителства да гарантират прилагането на директивата в държавите-членки. Но Европейският съюз има и задължението - и смятам, че всички биха се съгласили с това - да развие още по-интензивни действия в областта на предотвратяването на природните бедствия и в крайна сметка в закрилата на човешкия живот.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Г-н председател, поради пожари, суши или опустошителни наводнения като това южната част на Съюза очевидно се превърна в най-злощастния пример за ужасяващите последици от измененията на климата. Ако имахме европейска обсерватория, тя ясно щеше да покаже, че това е причината за значението на борбата с изменението на климата.
<P>
Освен това обаче е важно спешно да осигурим помощ на Мадейра в настоящата трагедия и Комисията е призована да действа незабавно с изключителна спешност.
<P>
Именно при подобни поводи Европейският съюз трябва да покаже, че е ефективен, подкрепящ и че е близо до своите граждани, особено до тези, които най-много се нуждаят от това.
<P>
Съвместно с испанските членове на групата на Прогресивния алианс на социалистите и демократите в Европейския парламент ще подкрепим настоящата резолюция, за да подпомогнем скъпата ни съседка Португалия и Мадейра. Приканваме Комисията да застане зад португалското правителство незабавно, безрезервно и без да се скъпи по отношение на средствата с оглед облекчаването на пагубните последици от трагедията, колкото това е възможно.
<SPEAKER ID="291" NAME="Seán Kelly" AFFILIATION="PPE">
(EN) Г-н председател, от малък любимият ми сладкиш е "Мадейра", а откакто открих, че съществува прекрасен остров, наречен Мадейра, изпитвам влечение към него. Така че щом чух за разрушенията миналата събота, сърцето ми спря заради хората там, особено заради моя приятел Nuno Teixeira и другите португалски колеги, тъй като в моя собствен регион самите ние пострадахме от наводнения миналата Коледа.
<P>
Искрено се зарадвах, когато чух думите и тона на член на Комисията, който подаде приятелска ръка на народа на Мадейра в настоящия ужасяващ период, който оттук нататък може би ще бъде наричан "черната събота".
<P>
Но в по-широк смисъл смятам, че е необходимо да разгледаме критериите за ускоряване на фонд "Солидарност". Прагът в размер на 6,6% от БВП и 985 млн. евро е прекалено висок, защото много от трагедиите са с местен характер, въпреки че могат да бъдат твърде разрушителни.
<P>
Необходимо е да разгледаме въпроса. В близко бъдеще ще направим това, което е по силите ни за Мадейра и във връзка с това приветствам изявлението на член на Комисията.
<SPEAKER ID="292" NAME="Jaroslav Paška" AFFILIATION="EFD">
(SK) От името на групата "Европа на свободата и демокрацията" искам да изразя нашата солидарност към жителите на Мадейра и да изкажа твърдото убеждение, че европейската помощ за засегнатото население ще бъде факт по-бързо, отколкото тази за Хаити. Искам да вярвам, че както Европейската комисия, така и португалското правителство ще реагират по-ефективно на природното бедствие в Мадейра в сравнение с предишните случаи.
<P>
Освен това искам да подкрепя моите колеги, които изискват подобрения по отношение на механизмите за осигуряване на помощ от ЕС в случаи на природни бедствия с оглед бързото и ефективно предоставяне на съответната помощ.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Искам да се присъединя към посланието за подкрепа на семействата и приятелите на жертвите от трагичните събития в събота на остров Мадейра.
<P>
Като жител на Азорските острови, португалец и европеец трябва да призова Парламентът и Съюзът да покажат своята действителна солидарност към автономната област Мадейра и нейното население.
<P>
Необходимо е именно в регионите и при подобни случаи, когато солидарността е по-нужна и по-важна от всякога, присъствието на ЕС да бъде почувствано.
<SPEAKER ID="294" NAME="Franz Obermayr" AFFILIATION="NI">
(DE) Г-н председател, първо, позволете ми да изразя свето искрено съчувствие към жертвите и засегнатите семейства. В Австрия имаме кратка поговорка: този, който помага бързо, помага два пъти повече. Това не би трябвало да е проблем. Необходимо е бързо да намерим необходимите средства, които до направят ресурсите налични, и незабавно да подпомогнем засегнатото население. Анализите също ще бъдат необходими.
<P>
Като човек, който живее в планински регион, разбирам много добре случилото се. Сега бяха допуснати грешки подобни на тези, извършени в нашата страна. Проведохме разпределителна и хидротехническа дейност, без да взимаме природата под внимание и вследствие на това малките потоци и канали се превърнаха в големи реки. Следях настоящите събития, които сполетяха и Австрия преди две или три години, с ужас, с други думи, с искрено съчувствие и разбиране. Веднага след разчистването и определянето на щетите, трябва да работим заедно, за да поправим тези грешки. Предлагаме нашата помощ за това. Получихме международна помощ, когато пострадахме от огромното бедствие в Галтюр, причинено от лавина. Международната помощ ни беше необходима, за да ни помогне да евакуираме цяло село и да спасим хората. Настоящият момент е подходящ да отправим позитивно послание и да покажем международна европейска солидарност и аз съм готов да направя каквото мога, за да помогна в това отношение.
<SPEAKER ID="295" NAME="Elisa Ferreira" AFFILIATION="S&amp;D">
(PT) Аз също искам да изразя своята солидарност към болката на жителите на Мадейра и умолявам европейските институции, особено Комисията, да отпуснат всички налични средства и да направят всичко в техните правомощия за осигуряването на помощта. Освен това искам да подчертая, че когато се случи подобно нещастие, много по-трудно е да се справим с последствията, ако то се случи в бедна държава или регион. По отношение на Мадейра обаче трябва да обърнем внимание на факта, че икономиката на Мадейра беше засегната вследствие на зависимостта на острова от туризма, така че бедствието се оказа двойно по-силно. Естествената красота на острова, пътната инфраструктура и жизненият стандарт бяха напълно разрушени. Ето защо обстановката е действително различна, когато сме изправени пред такива трудности в бедни държави и региони, особено в планински и туристически региони, както е случаят с Мадейра.
<P>
Ето защо е от решаваща важност да не чакаме повече всички подобрения на фонд "Солидарност", изисквани, предлагани и повдигнати отново в Парламента. Те незабавно трябва да влезнат в сила, защото, предвид измененията на климата, подобни събития, за съжаление, ще се повтарят, особено в най-бедните европейски региони, тъй като именно те са подложени на поройни дъждове и голяма суша през лятото.
<SPEAKER ID="296" NAME="Гюнтер Йотингер">
член на Комисията. (DE) Г-н председател, уважаеми членове на Парламента, искам да благодаря за възможността да се обърна към вас в Парламента във връзка с наводненията в Мадейра.
<P>
Отправихте внушителен призив към Комисията да подпомогне Мадейра в настоящата обстановка и да бъде пример за европейска солидарност. Комисията е готова да направи това. Как точно може да се случи ще се реши в следващите дни и седмици в тясно сътрудничество с португалските органи. Ние трябва и ще спазваме правилата на фонда. Когато правилата позволяват, Комисията ще оползотвори всяка възможност за благото на Мадейра. Преди всичко необходима е оценка на щетите, след което следва попълването и подаването на заявление за оказване на помощ. Такъв е редът на нещата. Генералната дирекция за регионална политика и моят колега, члена на Комисията Хаан, ще дадат съвет и подкрепа в това отношение.
<P>
Г-жа Estrela призова за по-нататъшно развитие на основната директива и правилата на фонда. Преди повече от четири години Комисията представи предложение в това отношение, което беше подкрепено от Парламента. В настоящия момент то все още е в Съвета. Но, въз основа на определянето, искам да кажа, че предложенията, които внесохме тогава, не биха осигурили по-добри възможности за помощ в конкретния случай. Редно е превантивните мерки да останат съществена част от нашата политика. Ето защо политиката на сближаване е най-правилният инструмент за употреба.
<P>
Искам още веднъж да ви уверя, че Комисията ще направи всичко в нейните правомощия, за да подпомогне населението и администрацията в Мадейра да превъзмогнат това ужасяващо събитие.
<SPEAKER ID="298" NAME="Председател">
Разискването приключи.
<P>
Гласуването ще се проведе по време на първата месечна сесия през март.
<P>
Писмени изявления (член 149)
<SPEAKER ID="299" NAME="Maria Da Graça Carvalho  " AFFILIATION="PPE">
в писмена форма. - (PT) Искам да изразя голямата си тъга и съчувствие към семействата на жертвите на природното бедствие, връхлетяло Мадейра.
<P>
Искам да изразя своята солидарност към жителите на Мадейра, нейните институции и регионалното правителство. Призовавам за солидарност от страна на институциите на ЕС във връзка с бързото и гъвкаво прилагане на фонд "Солидарност", особено във връзка с отпускането на възможно най-голяма финансова помощ, имайки предвид специалния статут на Мадейра на остров и крайно отдалечен регион на ЕС.
<P>
Призовавам Европейската комисия да приложи структурните фондове - Европейския фонд за регионално развитие, Европейския социален фонд и Кохезионния фонд - въз основа на бързи и опростени процедури.
<P>
Освен това призовавам благоволението на Европейската комисия да договори преразпределението на средствата от структурния фонд с компетентните органи въз основата на рамката на Общността, взимайки под внимание настоящото бедствие.
<SPEAKER ID="992" NAME="José Manuel Fernandes  " LANGUAGE="PT">
Искам да изразя своето дълбоко съчувствие и солидарност към населението, институциите и регионалното правителство на Мадейра във връзка с трагедията с непреодолима сила, сполетяла автономната област Мадейра на 20 февруари, която причини десетки жертви, ранени, изчезнали хора, хора останали без домове и огромни материални щети. Настоящото положение изисква предприемането на бързи и ефективни мерки на солидарност от страна на ЕС. С оглед на това се изисква възможно най-голяма готовност от страна на всички, включени в преразпределението на фонд "Солидарност", с оглед на навременното му мобилизиране. Също така е от съществена важност различните фондове на Европейския съюз да бъдат мобилизирани по гъвкав начин чрез предварителни плащания, опростени процедури и по-високо равнище на съвместно финансиране с цел отговарянето на нуждите на автономна област Мадейра. Застъпваме се за това, че фонд "Солидарност" трябва да бъде преразгледан по начина, изискан вече от Парламента. Фондът трябва да играе ролята на фонд за спешни случаи, като периодът от планирането до завършването на съответната операция бъде намален, а наличните средства - повишени.
<SPEAKER ID="300" NAME="Krzysztof Lisek  " LANGUAGE="PL">
Искам да изразя своите съболезнования на семействата на загиналите вследствие на наводненията и свлачищата, причинени от проливните валежи в Мадейра. Природата не може да бъде излъгана, и тъй като не можем да предотвратяваме природните бедствия, трябва да направим всичко възможно за предотвратяването на разрушителните последици и оказване на помощ на пострадалите. В обстановка на криза и природни бедствия Европейският съюз трябва да бъде способен да реагира бързо и ефикасно, оползотворявайки съответните средства. Във връзка с това, както вече подчертах в измененията, внесени относно проектодоклада на г-н Danjean за прилагането на европейската стратегия за сигурност и общата политика за сигурност и отбрана, от съществена важност е гарантирането на ефективно прилагане на средствата за реагиране в кризисни ситуации чрез добра организация на командните центрове, съответстваща на необходимостта от действие като част от първия и втория стълб. Доброто планиране и ефективното управление на тези центрове ще бъде предпоставка за успешни действия, предприемани на територията на държавите-членки на ЕС и други държави, нуждаещи се от помощ.
<P>
В частност, необходимо е по-добро съгласуване на спасителните, полицейски, военни и противопожарни сили в Европейския съюз. Трябва да бъде взето под внимание и включването на специално обучени отряди като Полската спасителна група на Националната служба за противопожарна отбрана, която притежава удостоверение от ООН.
