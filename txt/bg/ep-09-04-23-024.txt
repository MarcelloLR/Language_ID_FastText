<CHAPTER ID="024">
Статистика за продукти за растителна защита (разискване) 
<SPEAKER ID="535" NAME="Председател">
Следващата точка е докладът (Α6-0256/2009) на г-н Bart Staes - от името на комисията по околна среда, обществено здраве и безопасност на храните, относно статистиката за продукти за растителна защита [11120/2/2008 - C6-0004/2009 -.
<SPEAKER ID="536" NAME="Bart Staes">
докладчик. - (NL) Пред нас стои окончателното споразумение, което договорихме със Съвета и с Комисията, окончателно споразумение след първо четене, в което Парламентът прие много строга позиция и въведе известен брой елементи, които, при наличието на голямо мнозинство, всъщност ни дадоха много силна стартова позиция спрямо Съвета. Трябва да кажа, че общата позиция на Съвета, няколко месеца след нашето първо четене, беше доста разочароваща. Всъщност нямаше много воля да се следва нашият подход и поради това преговорите със Съвета никак не бяха лесни.
<P>
И все пак направихме крачка напред и атмосферата беше много конструктивна. Парламентарната делегация също беше силна. Имаше единство в многообразието. Мисля, че можем да представим резултата за гласуване утре с известна доза гордост. Във всеки случай даваме нашия принос и гарантираме основа, в допълнение към двата закона относно пестицидите, които вече бяха приети, тоест директивата за устойчивата употреба и регламента относно пускането на пазара на продукти за растителна защита - набор от инструменти, които да осигурят надлежното регулиране относно предоставянето на данни чрез статистиката. Ето защо според мен това е основата за парламентарната законодателна работа, която осъществихме.
<P>
Едно от най-важните постижения е фактът, че успяхме да убедим Съвета, дори против волята му, че сме взели като основно определение за пестициди определението, което Парламентът, в политическо съгласие със Съвета, беше включил по-рано в директивата за устойчива употреба. Това осигурява неоспорима последователност и е важно също за по-нататъшната употреба на понятието.
<P>
Успяхме също така да включим много ясно позоваване на общата законодателна рамка за статистиката, на начина, по който статистическите данни се използват, начина, по който се обработват, и най-вече начина, по който данните ще трябва да се обработват в бъдеще, от гледна точка на поверителността, освен всичко. Ние постигнахме целта си, тъй като държавите-членки вече трябва да предоставят значителна информация за пестицидите, и то във форма, която да е взаимно сравнима. Аз лично бих желал да отидем и по-далеч, но това, което постигнахме, е една първа стъпка.
<P>
Друго постижение несъмнено е фактът, че, тъй като бяхме приели за основно определение думата "пестициди" и дефиницията на пестицидите, използвана в директивата относно устойчивата употреба, по-нататък успяхме да включим и понятието "биоцидни продукти". Това беше важно искане на групата на социалистите в Европейския парламент. Това е постижение. То се появява в регламента и в настоящето политическо споразумение, макар че последното наистина твърди, че се стараем да разширим регламента относно статистиката и пестицидите в настоящия му вид, с понятието "биоцидни продукти", докато същевременно съществува законодателство и също така - и това беше спешно искане от страна на Съвета - след направено изследване на въздействието по въпроса.
<P>
Постигнахме по-голяма прозрачност. Успяхме да наложим изискването данните да бъдат публикувани в интернет. Също така, както беше отбелязано - това винаги е въпрос на договаряне, демокрацията е за това - ние не успяхме да постигнем някои неща. Аз вече ги споменах, включително това, че формулировката на неземеделската употреба на пестициди е по-слаба: по тази точка проекторегламентът не е напълно на висотата на онова, което постигнахме на първо четене. Все пак това е въпрос на тълкуване.
<P>
Трябва да кажа, че съм много благодарен на докладчиците в сянка. Сътрудничеството ни беше приятно. Засега това е последният ми законодателен доклад за настоящия законодателен период и се надявам, че ще успея да го надградя значително в следващия законодателен период.
<SPEAKER ID="537" NAME="Ласло Ковач">
член на Комисията. - (EN) Г-жо председател, Тематичната стратегия за устойчива употреба на пестициди, одобрена от Европейския парламент и от Съвета през януари 2009 г., цели да допълни съществуващата законодателна рамка, като се насочи към фазата на употреба на пестицидите с цел да намали въздействието им върху човешкото здраве и околната среда.
<P>
Това предложение е третият правен стълб на стратегията, заедно с рамковата директива и регламента относно пускането на пазара на продукти за растителна защита, и цели да предостави надеждни данни за измерване на напредъка на Стратегията.
<P>
Основната цел на това предложение е да осигури събирането на сравними и надеждни данни във всички държави-членки и тяхното предаване на Комисията, като по този начин даде възможност да се пресметнат съгласуваните показатели на риск и да се измери напредъкът на Тематичната стратегия.
<P>
По това предложение не можа да се постигне споразумение на първо четене между Съвета и Парламента поради причини, свързани основно с обхвата на регламента и публикуването на резултатите.
<P>
Благодарение на интензивния и плодотворен тристранен диалог на второ четене, и в частност на чувството за компромис на докладчика и неговите докладчици в сянка, бяха намерени решения на всички проблеми.
<P>
Комисията счита, че намереният компромис е много разумен и отговаря на загрижеността на Парламента, без да създава извънреден товар за националните администрации и предприятия, поради което тя го подкрепя.
<P>
Комисията би желала да използва възможността да благодари на докладчика г-н Bart Staes за извършената важна работа по толкова сложно предложение, за търпението му и за така конструктивния диалог, който той проведе с Комисията. Въз основа на настоящия компромис Комисията счита, че на второ четене ще може да се постигне споразумение между Европейския парламент и Съвета по това важно предложение, за да се осигури успех на Тематичната стратегия за устойчивата употреба на пестициди.
<SPEAKER ID="538" NAME="Anne Laperrouze" LANGUAGE="FR">
Г-жо председател, г-н член на Комисията, госпожи и господа, на пленарната сесия през януари 2009 г. приехме два законодателни текста за устойчивата употреба на пестициди и за процедурите за пускане на пазара на продукти за растителна защита. Преговорите по тези текстове бяха разгорещени и дадоха възможност за истински напредък в защитата на човешкото здраве и околната среда.
<P>
При все това тези два текста нямаше да представляват нищо без настоящия регламент. Той всъщност е задължаващият за останалите два. Вие ще си спомните, г-н член на Комисията, че тези статистики са нужни, за да се разкрие колко много нови продукти излизат на пазара, също така колко се увеличава тяхната употреба, и най-вече за да се изчислят рисковите показатели, определени в доклада за устойчивата употреба на пестициди.
<P>
Ще отбележа също така, че според мен установихме не само равновесие между необходимото предаване на данни и поверителността им, но също така и пропорционални административни изисквания, тъй като това е важно за потребителите.
<P>
Що се отнася до биоцидите, важно е да се отбележи, че този текст би трябвало с времето да започне да се отнася и за тях, съгласно резултатите от едно проучване на въздействието.
<P>
Проучихме неземеделските търговски начини на употреба на пестицидите. За момента всякаква преценка на техния обем може да бъде само по догадки. Поради тази причина пилотните проучвания, които трябва да бъдат извършени от Европейската комисия, ще хвърлят значителна светлина върху въпроса.
<P>
Най-накрая бих желала да благодаря на нашия докладчик, който ни подкрепяше по време на преговорите и допринесе много за това да постигнем споразумение.
<SPEAKER ID="539" NAME="Bart Staes">
докладчик. - (NL) Мисля, че всичко се каза. Това е добро споразумение и се надявам утре сутрин то да бъде прието.
<SPEAKER ID="540" NAME="Председател">
Разискването приключи.
<P>
Гласуването ще се проведе утре, петък, 24 април 2009 г., от 12 ч.
<P>
Писмени изявления (член 142)
<SPEAKER ID="541" NAME="Daciana Octavia Sârbu  " LANGUAGE="RO">
Както беше посочено в шестата общностна програма за действие в областта на околната среда, Европейският съюз признава нуждата от по-значително намаляване на въздействието, което пестицидите оказват едновременно върху околната среда и върху здравето на хората. Този регламент относно статистиката за продуктите за растителна защита ще запълни съществуващите празнини във връзка с въпросите за употреба на пестициди на територията на държавите-членки.
<P>
От предоставените от Комисията данни за употребата и продажбите на пестициди стана ясно, че се нуждаем на общностно равнище от съгласуван метод за събиране на статистически данни - както за етапа на пускане на продуктите на пазара, така и от производителите.
<P>
Всички ние сме наясно, че трябва да се установи по-съществена законодателна рамка на равнище Европейски съюз, която да контролира употребата на пестициди. Ето защо искам да подчертая, че приветствам създаването на обща рамка за систематично издаване на общностни статистики относно пускането на пазара и употребата на пестициди, съгласно принципа на субсидиарност.
