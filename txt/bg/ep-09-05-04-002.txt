<CHAPTER ID="002">
Изявления на председателството
<SPEAKER ID="006" NAME="Председател">
Госпожи и господа, преди няколко дни отбелязахме петата годишнина от най-голямото разширяване в историята на Европейския съюз. На 1 май 2004 г. седемдесет и пет милиона души от десет държави в Централна и Източна Европа, както и от Средиземноморието - а именно Естония, Латвия, Литва, Полша, Чешка република, Словакия, Унгария, Словения, Малта и Кипър - с радост станаха граждани на Европейския съюз. През 2007 г. това разширяване беше последвано от присъединяването на Румъния и България.
<P>
Самият факт, че това стана възможно, беше едно от най-невероятните събития в наше време. След като народите от Централна и Източна Европа търпяха потисничество в продължение на шестдесет години, разширяването на ЕС увенча обединението на нашия континент на основата на споделените ценности - свобода, демокрация, принципи на правовата държава и зачитане на правата на човека и човешкото достойнство. В резултат на този процес ЕС увеличи своята сила, многообразие и културно богатство. Процесът на разширяване обогати и продължава да обогатява отделните държави-членки и ЕС като цяло.
<P>
Пет години след този исторически момент се потвърждава, че разширяването е голям успех за ЕС. Неговото значение за ежедневния живот на нашите граждани непрекъснато се увеличаваше. След робството на комунизма процесът на разширяването допринесе за превръщане на демокрацията в реалност и за укрепване на стабилността на нашия континент. Разширяването повиши жизненото равнище в новите държави-членки и създаде мощен стимул за цялата европейска икономика, тъй като старите държави-членки също се възползваха от новите възможности за износ и инвестиции, както и от по-голям пазар. В същността си присъединяването на дванадесет нови държави укрепи позицията на ЕС в световен мащаб и му придаде повече тежест като международен политически и икономически фактор.
<P>
През петте години, които изминаха след присъединяването, ние в Европейския парламент и в другите институции на Европейския съюз успешно интегрирахме нашите нови членове. Научихме се да намираме компромиси и да работим по-сплотено заедно. Същевременно разширеният и по-многообразен ЕС изисква активизиране на сътрудничеството и повишаване на способността за предприемане на действия.
<P>
Договорът от Лисабон съдържа основните необходими реформи за адаптиране на институциите на ЕС към последиците от разширяването, за да могат те да посрещат предизвикателствата, които възникват пред нас. Независимо че дискусията във връзка с ратифицирането на Договора от Лисабон още не е приключила, следва да вярваме, че ще бъде постигнат положителен резултат в началото на следващата година и се надяваме на положителен резултат в чешкия сенат идната сряда.
<P>
(Ръкопляскания)
<P>
Госпожи и господа, наистина трябва да сме щастливи, че днес сме част от тази общност. Както така добре е казано в Берлинската декларация от 25 март 2007 г., ние "имаме добрата участ да сме обединени". Има защо да сме радостни и благодарни.
<P>
Сега трябва да обърнем внимание на един твърде обезпокоителен факт. Бих искал да изразя нашето дълбоко безпокойство във връзка с трагичната ситуация, в която се намира американската журналистка от ирански произход Роксана Сабери, която беше осъдена на осем години затвор по твърдения за шпионаж в полза на САЩ и в момента е задържана в затвора "Евин" в Техеран. От името на Европейския парламент бих искал да подкрепя председателя на Европейския съвет и президента на САЩ в искането за незабавно и безусловно освобождаване на Роксана Сабери.
<P>
(Ръкопляскания)
<P>
Случаят с Роксана Сабери отразява цялостната, драматична ситуация в областта на правата на човека в Иран, която от 2005 г. насам продължава да се влошава, особено във връзка с гражданските и политически свободи, независимо че в рамките на съществуващите международни актове Иран се е ангажирал да подкрепя и защитава правата на човека. Осъждането на г-жа Сабери се случва в решителен момент - два месеца преди президентските избори в Иран и наскоро след като САЩ и ЕС започнаха да работят за подобряване на отношенията с Иран.
<P>
Аз съм силно обезпокоен, че в светлината на настоящото политическо развитие г-жа Сабери би могла да бъде използвана като разменна монета за преговори и искам най-категорично да заклеймя този ход, който очевидно е политически мотивиран. Искам да уверя семейството на г-жа Сабери в нашата солидарност и силната ангажираност на Европейския парламент да гарантира безусловното зачитане на правата на човека и демокрацията в Иран и по света.
<P>
(Ръкопляскания)
<P>
Бих искал да добавя, че получихме сведения, според които в Иран млада жена, обвинена в извършване на престъпление, докато е била непълнолетна, сега е била екзекутирана. Това противоречи на всички международни правни норми и ние издигаме гласа си срещу това престъпление.
<P>
(Ръкопляскания)
<P>
И накрая, бих искал да ви информирам, че след трагичните събития от миналата седмица в Апелдорн, Нидерландия, аз предадох от наше име дълбоките ни съболезнования на нидерландската кралица, семействата на жертвите и целия нидерландски народ, като ги уверих, че цяла Европа застава до своите нидерландски приятели.
<P>
С тези няколко новини исках да ви запозная. Сега се връщаме към обичайната си работа.
