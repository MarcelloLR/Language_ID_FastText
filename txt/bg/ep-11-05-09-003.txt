<CHAPTER ID="003">
Изявления на председателството
<SPEAKER ID="007" NAME="Председател">
Бих искал да започна с няколко коментара. Днес отбелязваме Деня на Европа. През по-голямата част от деня бях във Флоренция, където, както знаете, се намира Европейският университетски институт и където се провежда "Фестивал на Европа". Там се проведе и конференция, посветена на състоянието на Европейския съюз, и се срещнах със студенти от Европейския университетски институт.
<P>
Отбелязваме 61-та годишнина от основополагащата декларация на Робер Шуман, която откри пътя за създаването на Европейския съюз, и вече наистина сме постигнали много заедно. Робер Шуман би се гордял с нашите постижения. Нашите първооснователи са знаели, че кризите идват, за да бъдат преодолявани и да ни помагат да градим здрави основи за бъдещето, ето защо днес, на 9 май, като си припомняме миналото, ние работим върху настоящето и гледаме с надежда към бъдещето.
<P>
Второ, днес Европейският съюз е пълноправен участник в международните дела. Това беше потвърдено на 3 май от Общото събрание на ООН, което одобри с голямо мнозинство Европейският съюз да участва в работата на Организацията на обединените нации. Представителите на Европейския съюз ще могат да вземат думата в Общото събрание и да внасят изменения, съгласувани от държавите-членки на ЕС. Това е общо постижение на държавите-членки, Комисията и Съвета, но също и на Европейския парламент. Нашите думи и дела трябва да останат единни. Общото ни действие е особено важно, тъй като сме изправени пред необходимостта да вземем решение за бъдещите действия в Северна Африка, където напрежението се покачва, както и в Сирия и Бахрейн.
<P>
И третия ми коментар: на 17 май в Европейския съюз ще се проведе Международен ден срещу хомофобията. Европейският съюз се бори против дискриминацията на всички фронтове, в Европа и извън нея. Хомофобията не прави изключение. За съжаление, все още по цял свят хора продължават да бъдат преследвани, изтезавани и дори убивани. Задължението за защита на дискриминираните лица е включено в най-важните ни правни актове - в Договора и в Хартата на основните права. Ще изпълняваме това задължение.
<P>
И накрая, коментар номер четири: днес Европейският парламент безусловно осъжда екзекуцията на един от хората, осъдени на смърт от военния трибунал в ивицата Газа за сътрудничество с Израел. Европейският съюз винаги е против смъртното наказание. Връщането към изпълнение на смъртни присъди подкопава усилията за трайно помирение в Палестина.
