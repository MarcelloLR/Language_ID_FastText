<CHAPTER ID="020">
Доклад за политиката на конкуренция за 2008 г. (кратко представяне) 
<SPEAKER ID="216" NAME="Председател">
Следващата точка е докладът на Sophia in 't Veld - от името на комисията по икономически и парични въпроси, за политиката на конкуренция за 2008 г. -
<SPEAKER ID="217" NAME="Sophia in 't Veld" LANGUAGE="EN">
Г-н председател, уважаеми членове на Комисията, уважаеми колеги, както и напускащите залата в момента, докладът беше приет с широко мнозинство в комисията по икономически и парични въпроси и е плод на съвместните усилия на всички политически групи. Бих желала да благодаря на всички докладчици в сянка, които, доколкото виждам, присъстват на заседанието, за отличното им сътрудничество.
<P>
Комисията по икономически и парични въпроси приветства по-специално съсредоточаването на доклада върху потребителите. Предишният член на Комисията, г-жа Крус, свърши чудесна работа, като постави потребителите във фокуса на политиките на конкуренция и вярваме, че г-н Алмуния ще продължи да работи в тази посока.
<P>
Така стигам до първия въпрос от огромно значение, а именно този за картелите. Подробно обсъдихме различни въпроси, като най-ефективните санкции, доколко са справедливи високите глоби и приложимостта на наказателноправни санкции.
<P>
Преди да навляза в подробности обаче, бих искала да припомня на европейските дружества, че най-добрата гаранция да се избегнат санкциите е просто да не участват в картели. Може и да си мислите, че така ще надхитрите органите за защита на конкуренцията, но всъщност ще навредите на потребителите. Картелите не са разумно решение. Те са достойни за порицание.
<P>
Ето защо приветстваме заетата от Европейската комисия твърда позиция относно антиконкурентното поведение. Важно е, че посредством санкциите се наказва лошото поведение, и по-специално това на извършилите повторно нарушение, но в същото време трябва да насърчават постигането на съответствие с нормите и разпоредбите. Санкциите трябва да имат възпиращ ефект. Високите глоби са ефективно средство, но като отделен инструмент могат да бъдат твърде крайни. Ето защо призоваваме Комисията да излезе с предложение за усъвършенстване и повишаване на ефективността на набора от инструменти. В доклада предлагаме да се разгледат въпроси като индивидуалната отговорност, прозрачността и отчетността на дружествата, съкратени процедури, справедлив процес и разработване на европейски стандарти и програми за корпоративно съответствие с норми и разпоредби.
<P>
Вторият ключов въпрос е държавната помощ. На фона на икономическата криза се предоставя държавна помощ в огромни размери. Извънредните обстоятелства налагат извънредни мерки. Отчитаме това, но не трябва да пропускаме и факта, че предоставянето на държавна помощ струва скъпо. То нарушава конкуренцията и води до рекордни равнища на публичен дълг и бюджетен дефицит. Цената за това ще заплатят бъдещите поколения. Ние сме задължени да оправдаем и най-малкия разход. Ето защо сме доволни от това, че комисията по икономически и парични въпроси настоява Комисията да изготви задълбочена оценка на резултатите от извънредната операция по предоставяне на държавна помощ.
<P>
По-специално бихме искали да видим оценката за държавната помощ, предоставена за така наречения "зелен" план за възстановяване. Преди две години ни убедиха да приемем пакета от мерки за възстановяване и мерките за държавна помощ с обещанието, че ще се използват за постигане на отдавна закъснялото преминаване към устойчива икономика, основана на знанието. Сега ви задаваме въпроса, дали наистина средствата допринесоха за този преход, за какво бяха похарчени, кои бяха бенефициерите и какво всъщност са направили последните за постигане на това "зелено" възстановяване.
<P>
Нужна ни е яснота, г-н Барние, относно въздействието от операцията по предоставяне на държавна помощ във финансовия сектор, и по-специално какви са възможните изкривяващи ефекти от нея.
<P>
Бих желала сега да кажа няколко думи по въпроса за вертикалните ограничения. Знаем, че е планирано съществуващото споразумение да се преразгледа през май тази година. По-рано Европейската комисия пое ангажимент Европейският парламент да участва активно в този процес. За мое разочарование обаче трябваше да прочета за последния вариант на предложенията в медиите. Когато поисках от Комисията да ни предостави същите документи, които бяха изтекли в пресата, се наложи "извиване на ръце", докато ги получа. Не мога да скрия, че това ме подразни. Комисията трябва да прекрати системното и целенасочено изтичане на информация в пресата. Да се отрече, че това се случва, честно казано, е обида за нашия интелект.
<P>
По същество предложенията на Комисията дават възможност за дискриминиране на интернет търговците на дребно, които нямат реален магазин. Използвах привилегиите си като докладчик, за да внеса за разглеждане изменение, с което искаме Комисията да поправи това положение. През XXI век трябва да насърчаваме, а не да задушаваме конкуренцията от търговците на дребно по интернет. Настояваме Комисията да постави интересите на потребителите над личните интереси.
<P>
Искаме Комисията да проведе отдавна закъснелите секторни проучвания, по-конкретно на онлайн рекламата, за което Парламентът призовава неколкократно. Ако Комисията не желае да направи това, бихме искали да чуем основанията за отказа.
<P>
И накрая, г-н член на Комисията, горещо приветстваме обещанието на г-н Алмуния Парламентът да участва активно в процеса на формиране на политиката на конкуренция. Икономическата криза ясно ни показа необходимостта от по-голяма демократична легитимност на политиките на конкуренция и в този смисъл считам, че инцидентът с документа относно вертикалните ограничения е бил просто грешка. Признаваме независимостта на Комисията, и най-вече аз, тъй като съм либерал, но също така очакваме Комисията да включи Парламента в процеса на формиране на политиките на конкуренция в съответствие с предвиденото в доклада.
<P>
Очакваме отговора на Комисията. Благодаря за търпението, г-н председател.
<SPEAKER ID="218" NAME="Мишел Барние" LANGUAGE="FR">
Г-н председател, естествено бих искал, от името на моя приятел и колега г-н Алмуния, да благодаря на г-жа in 't Veld за доклада за политиката на конкуренция за 2008 г. Бих желал също да благодаря на г-н Bütikofer и г-н Bielan, в качеството им на докладчици по становищата на комисията по промишленост, изследвания и енергетика и комисията по вътрешния пазар и защита на потребителите.
<P>
Г-жо in 't Veld, тази година Комисията отбеляза, че резолюцията на Парламента засяга много от въпросите, които преди малко ни припомнихте. Освен доклада на Комисията относно политиката на конкуренция, тя обхваща и докладите на Комисията за това, как се прилагат регламентите и преразглеждането на регламентите относно концентрациите.
<P>
Що се отнася до Комисията, вашата резолюция има две цели. Преди всичко тя ни дава възможност допълнително да подобрим съдържанието на годишните ни доклади относно политиката на конкуренция и, второ и по-важно, ще послужи като основа за това, Комисията да се започне задълбочен диалог с Парламента. Със сигурност ще предам на г-н Алмуния последния ви призив за допълнително задълбочаване на този диалог.
<P>
Всъщност той е важен за доброто функциониране на всички политики и според нас сред тях е и политиката за конкуренцията. Парламентът ни припомни, че иска да види осъществяването на политиката на конкуренция в рамките на процедурата на съвместно вземане на решение. Г-жо in 't Veld, позволете ми да бъда откровен. Комисията няма правомощия да променя разпоредбите на Договора относно правното основание, което се прилага за политиката на конкуренция. Въпреки това сме готови да преценим във всеки конкретен случай дали процедурата на съвместно вземане на решение може да се прилага към новите инициативи, когато целите им излизат извън областта на компетентност на конкуренцията.
<P>
По този въпрос знаете, че г-н Алмуния обяви през януари, че Парламентът ще участва пълноценно в законодателните инициативи, свързани с исковете за обезщетение за вреди, подадени от частни лица. Комисията, както и Парламентът, не счита че сегашната икономическа криза оправдава облекчаването на правилата на конкуренция относно контрола върху концентрациите или относно държавната помощ. Текущият отчет на Комисията ясно показва, че тя твърдо отстоява тези принципи, като предотвратява всякакви нарушения на конкуренцията, дори в периоди на криза, като в същото време остава отворена и гъвкава относно процедурите, когато това е необходимо.
<P>
Показателна за това е 2008 г. - годината, през която започна икономическата и финансова криза. Докладът относно политиката на конкуренция отразява изключително амбициозната работа, свършена от Комисията в условия на тясно сътрудничество с партньорите на национално и европейско равнище.
<P>
Кризата достигна най-ниската си точка през 2009 г. Основната глава в този доклад за 2009 г. ще бъде посветена на конкуренцията в условията на икономическата и финансова криза. Докладът предстои да бъде приет през второто тримесечие на годината. Той ще бъде представен пред Парламента от г-н Алмуния. Това със сигурност ще бъде възможност Парламентът и Комисията отново да вземат участие в конструктивно разискване.
<P>
Г-жо in 't Veld, във Вашето изказване подчертахте също и въпроса за предложеното от вас изменение за вертикалните ограничения. По този въпрос, г-жо in 't Veld, Комисията е убедена, че е постигнала разумен баланс.
<P>
От една страна, освобождаването по категории дава възможност на доставчиците да избират дистрибуторите си и да се договарят относно условията за препродажба на предоставените продукти както по отношение на физически разпродажби, така и за продажби по интернет. Това им дава възможност да вземат решение за най-подходящия начин, по който да разпространяват продуктите си и да защитават търговската си марка.
<P>
От друга страна, одобрените дистрибутори трябва да имат свободата да използват интернет, а условията, които се прилагат за онлайн продажбите, да бъдат същите като одобрените за физически продажби в магазини, за да се избегнат ненужни ограничения във връзка с използването им в интернет. Това означава, че предложението допринася за общата политика на Комисията за насърчаване на интернет пазара и онлайн търговията.
<SPEAKER ID="219" NAME="Seán Kelly" AFFILIATION="PPE">
(EN) Г-н председател, докладчикът спомена картелите. Съществуването на картели и доказването им са две различни неща. Знам, че в Ирландия, особено в сектора на селското стопанство, много от земеделските стопани считат, че предприятията управляват картел. За островна нация като нашата превозването на добитък, особено сега с повишените, почти драконовски мерки, става все по-трудно и предприятията трябва да се справят сами с всичко.
<P>
Трябва да се отбележи, че цените едновременно се покачват бавно, но се понижават бързо. В резултат от това ценовият диференциал между цените на добитъка в Ирландия и Великобритания възлиза на близо 150 евро до 200 евро на глава. Както казах, доказването на съществуването на картели може да се окаже трудно. Вероятно обаче г-н Барние би могъл да използва своя добър нюх, за да направи необходимите проверки и да предприеме корективни действия.
<SPEAKER ID="220" NAME="Andreas Schwab" AFFILIATION="PPE">
(DE) Г-н председател, в началото бих искал да благодаря на Вас и на г-н Барние за представянето и на първо място да посоча, че контролът на съдържанието на разпоредбите на европейското конкурентно право до голяма степен е в интерес на потребителите. Радвам се, че сега за първи път Комисията включи своя собствена глава относно конкурентното право и значението му за потребителите. Това е изключително удовлетворителен факт след пет безплодни години по отношение на оповестяването на европейската политика на конкуренция от страна на Европейската комисия.
<P>
Трудната фаза на прилагането на европейско конкурентно право, засягащо по-конкретно правилата и регламентите за предоставяне на помощи от държавите-членки за банките, все още предстои. През 2008 г. това не беше проблем. На този фон ясното послание, което изпраща този доклад, е, че Комисията трябва много внимателно да наблюдава този процес, така че единният пазар, а също и европейските потребители, да не бъдат неблагоприятно засегнати от него.
<P>
Във връзка с това начинът, по който се третират малките и средните предприятия, е особено важен. Докладът категорично подкрепя специалния подход към средните предприятия, когато става въпрос за налагане на глоби в случаи на картели.
<P>
Според нас вертикалните споразумения на интернет пазара са строги и считам, че извършването на оценка сега, както беше предложено след проведеното гласуване в комисията по икономически и парични въпроси, изглежда преждевременно и следователно искаме да подкрепим доклада на комисията по икономически и парични въпроси.
<SPEAKER ID="221" NAME="Antolín Sánchez Presedo" AFFILIATION="S&amp;D">
(ES) Г-н председател, докладът за политиката на конкуренция за 2008 г. за първи път включва глава за картели и потребители. За първи път става въпрос и за налагане на принудителни глоби. В допълнение докладът посочва и важни инициативи, като придружаващите насоки към пакета от мерки относно климата и енергетиката, и Бялата книга относно исковете за обезщетение за вреди при нарушаване на антитръстовите правила.
<P>
Докладът също така разглежда ролята на политиката на конкуренция по време на криза. Тази политика спомогна за намаляване и стабилизиране на държавната помощ. Веднага след като започнем да излизаме от кризата, ще трябва да поправим нарушенията и да възстановим еднородната конкурентна среда, като избягваме морални рискове.
<P>
Докладът призовава да се определи бъдещето на сектора на автомобилостроенето, да се обърне внимание на проблемите, които изпитват малките и средните предприятия, и да се направи проучване по отношение на веригата на разпространение в хранителната промишленост, като се предприемат последващи мерки по отношение на млечните продукти.
<P>
Докладът призовава и за по-добре обоснована и легитимна конкурентна политика чрез засилване на ролята на Парламента. Ето защо го подкрепяме. Поздравявам докладчика за постигнатия резултат.
<SPEAKER ID="222" NAME="Zigmantas Balčytis" AFFILIATION="S&amp;D">
(LT) Като докладчик в сянка преди всичко бих искал да поздравя уважаемата г-жа in 't Veld за отлично изготвения доклад. Считам, че той ясно подчертава онези области, на които Комисията би трябвало да отдели конкретно внимание. Преди всичко това е контролът на мерките за предоставяне на държавна помощ. По време на кризата Европейската комисия даде на държавите-членки възможност по изключение да прилагат мерки за предоставяне на държавна помощ. Тъй като тези мерки бяха предоставени много бързо, Комисията трябва да провери дали това е било сторено по предназначение, дали са били продуктивни и дали кризата е породила протекционистични реакции от страна на държавите-членки, тъй като протекционизмът и разделянето на общия пазар са от вреда за конкуренцията и могат единствено да отслабят позицията на Европейския съюз в световната икономика. Доволен съм и от факта, че докладчикът е взела предвид становището на комисията по промишленост, развитие и енергетика относно проблемите на вътрешния пазар на енергия на Европейския съюз, и по-специално факта, че е невъзможно да се гарантира конкурентоспособността на този пазар и функционирането му по принцип, докато съществуват енергийни острови и енергийните инфраструктури не са взаимосвързани и не работят добре.
<SPEAKER ID="223" NAME="Председател">
Разискването приключи.
<P>
Гласуването ще се проведе във вторник, 9 март 2010 г., от 12,00 ч.
