<CHAPTER ID="003">
Стандарти за емисиите от нови леки търговски превозни средства (разискване) 
<SPEAKER ID="006" NAME="Председател">
Следващата точка от дневния ред е докладът на г-н Martin Callanan, от името на комисията по околна среда, обществено здраве и безопасност на храните, относно предложението за регламент на Европейския парламент и на Съвета за определяне на стандарти за емисиите от нови леки търговски превозни средства като част от цялостния подход на Общността за намаляване на емисиите на CO2 от лекотоварните превозни средства - C7-0271/2009 -.
<SPEAKER ID="007" NAME="Martin Callanan" LANGUAGE="EN">
Г-н председател, радвам се да открия днешното разискване по моя доклад относно емисиите от леки търговски превозни средства (ЛТПС).
<P>
Преди да навляза в подробности по текста, бих искал да изразя благодарността си към няколко лица: на първо място, към докладчиците в сянка от всички политически групи; на второ място, към докладчиците и членовете на комисията по транспорт и туризъм и комисията по промишленост, изследвания и енергетика за представените от тях становища; и на трето място, към члена на ЕК и нейния екип - проведохме няколко много конструктивни срещи по този въпрос. На четвърто място, бих искал да благодаря на белгийското председателство за неговата много упорита работа по време на преговорите от тристранния диалог; и най-накрая, бих искал да изкажа благодарност към г-н Jos Vervloet и г-жа Isobel Findlay от секретариата на комисията по околна среда, обществено здраве и безопасност на храните, които оказаха невероятна помощ през целия процес. По-специално, високо ценя помощта на Isobel по сложните въпроси в областта на комитологията.
<P>
Предложеното законодателство се очаква откакто подобно законодателство беше прието по отношение на леките пътнически автомобили. Лично аз не бях напълно убеден в необходимостта от това законодателство, защото повечето микробуси се закупуват от предприятия, малки и големи, които вече добре съзнават необходимостта от икономии и ефективност на горивата. Поради тази причина през целия процес бях убеден, че е изключително важно да имаме амбициозна, но реалистична дългосрочна цел и подходяща краткосрочна цел, които да отчитат както нуждите на индустриалните производствени цикли, така и необходимостта от подобряване на околната среда. По време на нашия дебат винаги поставяхме основен акцент на дългосрочната цел.
<P>
Първоначалното предложение на Комисията беше 135 г CO2/км, която много източници смятаха за просто непостижима. Секторът на ЛТПС има по-дълги срокове на разработване и производство от сектора на леките пътнически автомобили. Същевременно, както подсказва името им, ЛТПС се използват предимно за търговски цели. За разлика от леките пътнически автомобили, съществуват по-малко възможности за промяна на тяхната форма или тегло в опит да се намалят емисиите. Основният начин да се постигне това при ЛТПС е чрез изменение на двигателите и механиката на превозните средства - много по-дълъг и по-скъп процес, отколкото простото променяне на каросерията или намаляване на теглото на превозното средство.
<P>
Следва също да се отбележи, че дизеловото гориво вече е много по-разпространено в сектора на ЛТПС, отколкото в сектора на леките автомобили. Когато Комисията публикува своето първоначално предложение, много от производителите ясно посочиха, че биха постигнали съгласие за не по-малко от 160 г CO2/км, стойност, която на свой ред впечатли повечето от нас в Парламента като твърде облекчена и показваща незаинтересованост. В крайна сметка пакетът, по който всички ние постигнахме съгласие и който днес е пред вас, съдържа доста разумната компромисна позиция от 147 г CO2/км.
<P>
Като се имат предвид по-високите разходи за намаляване на емисиите на въглероден диоксид при ЛТПС в сравнение с леките автомобили и необходимите по-дълги производствени цикли, моето лично убеждение е, че тази стойност осигурява добър баланс между гарантирането на по-добри екологични стандарти, от една страна, и, от друга страна, поставя реалистична и постижима цел за сектора на производство на ЛТПС. Фактът, че след като постигнахме тази компромисна стойност ни атакуват, от една страна, че прекалено подкрепяме индустрията, а от друга, че твърде много щадим околната среда, ми подсказва, че вероятно сме успели да постигнем точния баланс.
<P>
Една от областите на предложението на Комисията, за която всички групи се съгласиха, че е неприложима, засягаше изключително сложния въпрос за превозните средства с многоетапно типово одобрение. Разбира се, не е справедливо да се санкционират производителите на базовото превозно средство, когато не носят отговорност за случилото се с превозното средство на по-късен етап от неговото производство. Пакетът, който днес е пред вас, включва много разумно предложение Комисията да преразгледа този въпрос преди края на годината и да определи правилата, при които следва да се проведе този преглед.
<P>
Смятам, че пакетът, който договорихме и който ще бъде представен пред Парламента днес като изменение 58, е най-добрият възможен резултат. Радвам се, че имам - надявам се - подкрепата на повечето основни политически групи. Пакетът балансира необходимостта от по-добри стандарти за околната среда с реалистични и постижими цели, които не са в ущърб на сектора на производството, нито създават риск за работните места в Съюза.
<P>
Като цяло не подкрепям постигането на споразумения на първо четене, като смятам, че най-добре би било, ако изобщо е възможно, това да бъде избегнато. В този случай обаче съгласието на първо четене дава яснота и сигурност за един сектор, който все още страда от последиците от световната икономическа криза, и също така установява критерии за строги, но справедливи екологични стандарти, които всички ние искаме да видим. Надявам се, че колегите ми ще се присъединят към мен, като подкрепят пакета днес.
<SPEAKER ID="008" NAME="Кони Хедегор">
член на Комисията. (EN) - Г-н председател, на първо място бих желала да поздравя докладчика г-н Callanan и докладчиците в сянка за усилията им да постигнат съгласие по предложението на Комисията относно леките търговски превозни средства. След икономическия спад, както отбеляза г-н Callanan, тези дискусии бяха наистина трудни.
<P>
Ще бъда ясна: компромисният пакет, който беше постигнат вследствие на тези междуинституционални обсъждания е по-малко амбициозен от предложението на Комисията по редица точки. Най-вече, пълното спазване на краткосрочната цел се отлага с една година; размерът на санкцията за неизпълнение - "таксата за извънредно количество емисии" - е понижен; и дългосрочната цел е по-малко амбициозна. Ето защо за никого няма да бъде изненада, ако кажа, че бих предпочела по-амбициозен резултат, и много от вас вероятно споделят това становище.
<P>
Въпреки това компромисът все пак е важна стъпка напред. До 2020 г. той ще понижи средните емисии на въглероден диоксид от микробуси от базовата стойност 203 г CO2/км през 2007 г. до 147 г/км. Това ще означава средно намаление с 28% на емисиите на микробусния парк за период от 13 години. Предвид очакваното повишено търсене на леки търговски превозни средства, по-голямата ефективност ще има важен принос за намаляване на емисиите от транспорта.
<P>
Компромисът също така ще доведе до нетни икономии за целия жизнен цикъл на продукта за потребителите, предимно за малките и средните предприятия, от над 2 200 евро за превозно средство. Освен това целите ще стимулират иновациите в сектора и ще позволят на производителите да се възползват от прехода към икономика с ниски нива на въглеродни емисии и по този начин да повишат своята дългосрочна конкурентоспособност. Нека не забравяме, че този регламент следва да предостави на производителите предимството да бъдат първи на световните пазари, където е вероятно да последват подобни стандарти за емисиите на въглероден диоксид и се очаква търсенето на ефективни превозни средства да нарасне.
<P>
Освен това регламентът ще запълни голяма празнота в регулирането на леките автомобили и микробусите и следователно ще сведе до минимум евентуалните нежелани последици за регламента относно емисиите на CO2 от леки пътнически автомобили. Големите автомобили няма да могат да избягват стандартите за емисии на въглероден диоксид, като просто променят категорията на превозното средство на "микробус" при типовото одобрение.
<P>
И накрая, както знаете, днес транспортът има по-големи емисии в сравнение с 1990 г., като това до голяма степен неутрализира постигнатите в други сектори намаления. Това, разбира се, не е устойчиво. Транспортът трябва да има съществен принос за общите цели на ЕС за емисиите на въглероден диоксид.
<P>
Този регламент е още един инструмент, който ще помогне на държавите-членки да изпълнят своите ангажименти за намаляване на емисиите на въглероден диоксид до 2020 г. от сектори извън СТЕ на ЕС.
<P>
Считам, че споразумението е още едно доказателство за ангажимента на Европейския съюз за изпълнение на неговите цели в областта на климата и се надявам, че когато гласувате по-късно днес, ще дадете своята подкрепа за компромисния пакет.
<SPEAKER ID="009" NAME="Werner Langen" LANGUAGE="DE">
Г-н председател, първото четене следва да бъде изключение. В този случай това беше възможно, тъй като постигнахме компромис между предложенията на Комисията, на комисията по околна среда, обществено здраве и безопасност на храните и на комисията по промишленост, изследвания и енергетика по най-спорната тема. Фактът, че започнахме преговорите с общ мандат за преговори от всички групи, е единственото нещо, което ни позволи да достигнем този резултат. Бих искал да благодаря специално на г-н Callanan за проявената ангажираност. Можем да се гордеем с постигнатото. В много области резултатът съвпада с предложението, което беше направено от комисията по промишленост. Смятам, че започнахме амбициозен проект, който е постижим за индустрията и който, по-специално, ще позволи на потребителите да закупуват достъпни, модерни превозни средства с по-ниски емисии на въглероден диоксид. Това важи особено за малките и средните предприятия, търговците, търговците на дребно и микропредприятията, които използват този тип превозни средства.
<P>
(Председателят прекъсва оратора)
<P>
В моето досие за комисията по промишленост има точка, която не беше включена, но при все това беше приета с малко мнозинство. Тя засяга предложението за устройства за ограничаване на скоростта. Сега това е въпрос от компетенцията на държавите-членки, които ще трябва да установят свои собствени правила. Затова като цяло сме доволни от компромиса. Комисията по промишленост е готова да подкрепи целия пакет.
<SPEAKER ID="010" NAME="Oldřich Vlasák" LANGUAGE="CS">
Г-н председател, вярно е, че транспортът е един от секторите, където емисиите е необходимо да бъдат намалени. В стремежа си бързо да намалим емисиите обаче не трябва да подкопаваме конкурентоспособността на европейските производители на автомобили. Това изискване е особено актуално предвид продължаващата финансова криза, която засега се отразява сериозно на европейската автомобилна промишленост.
<P>
От тази гледна точка считам, че постигането на 147 г CO2/км средни емисии от нови микробуси е доста амбициозно и съм много любопитен да видя проучването на икономическата ефективност, което Комисията трябва да изготви въз основа на актуализираните резултати.
<P>
Същевременно следя с голямо внимание неколкократните опити на Комисията и някои други заинтересовани страни, за които предложената цел, напротив, изглежда доста неамбициозна, да възобновят разискванията по тази тема и да направят опит за изменението на регламента с цел определяне на по-строги цели. Твърдо вярвам, че икономическите субекти се нуждаят от сигурност, че законодателството няма да се променя непрекъснато. Време е вече да дадем на производителите на автомобили свободно пространство, за да работят и разработват нови двигатели, така че да могат да се адаптират към регламентите и новите цели.
<P>
Във връзка с това смятам, че трябва да не изпускаме от поглед обосновка 24, в която се разглежда възможността за по-широко използване на устройствата за ограничаване на скоростта и при леките търговски превозни средства. Радвам се, че ще разгледаме по-специално този въпрос и че дебатът ще бъде делови, а не идеологически.
<SPEAKER ID="011" NAME="Председател">
Госпожи и господа, трябва да се придържаме към времето за изказвания, тъй като програмата е пълна, а гласуването е по обед.
<SPEAKER ID="012" NAME="Richard Seeber" LANGUAGE="DE">
Г-н председател, днес представлявам г-жа Weisgerber, нашият докладчик в сянка от името на комисията по околна среда, обществено здраве и безопасност на храните, която е в отпуск по майчинство. Всички ние й изпращаме нашите най-добри пожелания. Тя свърши отлична работа по това досие.
<P>
Като цяло всички ние сме доволни от компромиса. Постигането му не беше толкова трудно, както в случая с леките автомобили, тъй като темата не е толкова емоционална. Въпреки това се сблъскахме с големи екологични и икономически предизвикателства. От гледна точка на политиката за климата е важно тежестта да се разпределя равномерно по всички звена от веригата и това звено трябва да даде своя принос. Трябваше обаче също да гарантираме, че няма да изтъним това звено толкова много, че да предизвикаме неговото прекъсване. Какво имам предвид с това? Разбира се, разходите за малките и средните предприятия (МСП), които са свързани с мерки от този вид, представляват сериозно предизвикателство за тях. Малките предприятия ще обмислят много внимателно дали си струва да заменят старите си превозни средства и да инвестират в нови. Следователно трябваше да се съсредоточим по-малко върху техническите аспекти и повече върху икономическите. От техническа гледна точка бихме могли да постигнем много повече, но разходите със сигурност биха били прехвърлени върху МСП и това не би дало желаните резултати.
<P>
Ще трябва да изчакаме няколко години, за да разберем дали регламентът е добър, защото той ще бъде такъв, само ако действително достигнем изискваните нива на емисиите. Ако се стигне до налагане на глоби, няма да сме постигнали целта си. Трябва да следим много внимателно как ще се развие ситуацията.
<SPEAKER ID="013" NAME="Matthias Groote" LANGUAGE="DE">
Г-н председател, госпожи и господа, бих искал да започна, като изразя благодарността си за конструктивния начин на работа. Днес постигнахме добър компромис от екологична и икономическа гледна точка. Въпреки че според мен можехме да отидем и по-далеч по отношение на пределната стойност, законодателството, което приемаме днес, все пак е едно от най-строгите в света за леките търговски превозни средства. Не трябва да забравяме това. Г-жа Хедегор вече каза, че извън Схемата за търговия с емисии, тези малки секторни законодателни актове, които въвеждаме, са много важни за постигането на целите, които сме си поставили. Ако превозните средства използват по-малко гориво, това носи добавена стойност не само по отношение на климата, но и на качеството на въздуха. При пределна стойност от 147 г, която е еквивалента на 5,6 л дизелово гориво, превозните средства ще замърсяват по-малко. Това означава, че качеството на въздуха в нашите градове ще се подобри. Днес правим важна крачка напред.
<P>
Моята група гласува в подкрепа на този компромисен пакет, защото той включва важна точка, която гласи, че най-късно през 2014 г. трябва да направим оценка дали целите, които приемаме днес, са постигнати или преизпълнени и дали е необходимо да се направят корекции в тази област. Това беше основно изискване на нашата група. Водихме дълги дискусии с колегата г-н Pirillo за естеството на този компромис и това беше едно от основните условия за компромисния пакет.
<P>
Вече бяха направени някои коментари по отношение на споразумението на първо четене. В бъдеще трябва да се уверим, че постигаме по-малко споразумения на първо четене. В този случай това е приемливо, защото преговорите в крайна сметка се отнасяха само до 2 грама. Не беше необходимо да гледаме въпроса на второ четене. Въпреки това, ако приемаме всичко на първо четене, Парламентът се лишава сам от своите права.
<P>
Бих желал да спомена още нещо, а именно цикълът на изпитване. За нас ще бъде много важно в бъдеще да имаме стандартизиран цикъл на изпитване, който, да се надяваме, на определен етап да влезе в сила в цял свят и да отразява действителността. Сегашните ни цикли за изпитване не са реалистични и трябва да направим подобрения в тази област. Водят се международни преговори и се надявам, че те ще бъдат доведени до успешен край, защото това ще означава, че законодателството отразява действителните цикли на движение. Още веднъж бих желал да благодаря на всички ангажирани лица. Днес е добър ден за политиката на Европейския съюз в областта на климата и околната среда.
<SPEAKER ID="014" NAME="Holger Krahmer" LANGUAGE="DE">
Г-н председател, когато разискваме дали е разумно да се постигне споразумение на първо четене, не трябва да се придържаме толкова стриктно към нашите принципи, както някои членове на ЕП препоръчват. Това трябва да зависи от досието. Как се развиват дискусиите? Доколко е спорна темата? В случая с регулирането на емисиите на въглероден диоксид от лекотоварни превозни средства е ясно, че позициите на институциите не бяха много различни. Поради това нямаше да бъде оправдано да се започне процес на разглеждане на второ четене, освен по отношение на въпрос, който е тема на разгорещени дискусии, т.е. дългосрочната цел.
<P>
Европейската комисия не даде подходящо обяснение и това не става ясно и от оценките на въздействието как емисиите могат да бъдат намалени по икономически ефективен начин от днешните 203 г до 135 г за срок от 10 години - това са данните, които г-жа Хедегор току-що посочи. Това представлява намаление с 34% и далеч надхвърля другите ни цели в областта на климата. Най-важната задача на Парламента беше да върне тази цел към реалността и да я направи постижима от икономическа гледна точка. Ние направихме това. Радвам се че, г-н Groote използва моя аргумент, защото средна стойност от 147 г за автомобилния парк е доста далеч от първоначалното предложение на Комисията, но също така категорично е най-амбициозната цел, определяна някъде в света. Не трябва да се опитваме да се самоубеждаваме, че определянето на пределна допустима стойност за емисиите на въглероден диоксид от леки търговски превозни средства ще спаси световния климат.
<P>
Бих искал да благодаря на всички, включително на докладчиците, за упоритата работа. Радвам се, че постигнахме широко мнозинство за този компромис.
<SPEAKER ID="015" NAME="Carl Schlyter" LANGUAGE="SV">
Г-н председател, бих искал да благодаря на докладчика г-н Callanan, за изключително професионалния и всеобхватен начин на водене на преговорите.
<P>
Няма обаче да изразя благодарност за постигнатото споразумение. Ние, в Групата на Зелените/Европейски свободен алианс, смятаме, че първоначалното предложение на Комисията беше добро и реалистично, но за съжаление постигнатото споразумение е твърде слабо. То няма да бъде от полза за конкурентоспособността на автомобилната промишленост. Въпросът е къде ще продаваме автомобили през 2020 г.? Ами ще ги продаваме в Азия, а там ще се търсят превозни средства, които имат изключително нисък разход на енергия. Затова, ако искаме да подпомогнем конкурентоспособността на индустрията, трябва да поставим много по-високи цели. Споразумението няма да бъде от полза и за околната среда, дори и ако всяко търговско превозно средство отделя с 28% по-малко емисии. Никой не вярва, че движението по пътищата няма да се увеличи до 2020 г. Ето защо целите за емисии, чрез които ще се стремим да постигнем намалението от 30%, което вероятно ще бъде договорено в Дърбан, Южна Африка, също няма да бъдат изпълнени. Нещо повече, това няма да е от полза дори и за икономиката, защото никой не очаква цената на бензина през 2020 г. да бъде около 13 SEK или 1,30 EUR за литър. Разбира се, тя ще бъде много по-висока. Ето защо изчисленията, на които се основаваше първоначалното предложение на Комисията, бяха много по-реалистични и дори и тогава бяха на границата да са твърде високи, за да се смятат за икономически ефективни. Така че, за съжаление, споразумението няма да бъде от полза за конкурентоспособността, икономиката или околната среда.
<P>
Напротив, смятам, че естественият технически прогрес всъщност ще отиде по-далеч, отколкото предвижда споразумението. Хоризонтът на планиране за индустрията ще бъде по-лош, защото през 2020 г. потребителите почти със сигурност ще търсят автомобили, които отделят не повече от 120 г CO2/км.
<P>
Жалко е също, че намалихме глобите за онези, които не постигнат целите. Това означава, че дори няма да постигнем целта на законодателството - освен ако нещата не се развият така, както смятам: с други думи, че така или иначе ще постигнем това, благодарение на естествения прогрес. Същото важи и по отношение на облекченията: заблуждават ни, за да повярваме, че емисиите са по-ниски, отколкото в действителност, ако един електромобил се отчита три пъти. Ето защо за съжаление не можем да подкрепим споразумението, но все пак бих искал да благодаря на всички, които участваха в него.
<SPEAKER ID="016" NAME="Miroslav Ouzký" LANGUAGE="CS">
Г-н председател, бих искал да Ви благодаря, че председателствахте част от разискването на чешки език. Искам обаче преди всичко да благодаря на докладчиците и на водещия докладчик, г-н Martin Callanan, за извършената от тях работа. Законодателният акт, който разискваме, е свързан с политиката в областта на изменението на климата, както я познаваме от Европейския парламент, и това не е мястото да критикуваме политиката и цялата концепция. Трябва да се разбере, че това са предимно едностранни мерки на Европейския парламент, които нямат аналог в останалата част на света, извън ЕС. Трябва да вземем предвид какво би послужило като разумен мотив и какво би представлявало неоправдана тежест за европейските предприятия и аз твърдо вярвам, че докладът се доближи до разумния мотив. В този случай категорично не съм съгласен с казаното от предишния оратор, г-н Carl Schlyter. Спъването на европейската индустрия не подпомага и няма да подпомогне конкурентоспособността на Европа. Всички данни до този момент сочат, че европейската индустрия е в упадък и се премества отвъд нашите граници. Мерките в областта на микробусите са много по-сложни, отколкото при леките автомобили, и поставят много по-голяма тежест върху малките предприятия, както вече беше казано тук. Бих искал да завърша, като изкажа благодарност към всички докладчици. Според мен постигнатият компромис представлява изключително постижение.
<SPEAKER ID="017" NAME="Sabine Wils" LANGUAGE="DE">
Г-н председател, госпожи и господа, преди да започна да говоря за леките търговски превозни средства, бих искала да припомня, че европейските автомобилопроизводители постигнаха продуктовите цели на ЕС за емисии на въглероден диоксид от пътнически автомобили няколко години преди крайния срок 2015 г., като предприеха подходящи технически мерки. Вече е ясно, че производителите са преувеличавали сериозно по време на преговорите за срока и целите на мерките за намаляване на емисиите на въглероден диоксид от леки автомобили, когато те впоследствие бяха намалени. Производителите предприемат същия подход в лобистката си дейност към целите за намаляване на емисиите на въглероден диоксид за леките търговски превозни средства. Бих искала да знам как мнозинството тук, в Парламента, може съзнателно да повтаря тази грешка и отново да отстъпи пред исканията на автомобилната промишленост.
<P>
В ерата на изменение на климата смятам, че важните въпроси са да се опази околната среда и да се защити бъдещето на човешката раса. Ако Парламентът беше подкрепил поне предложението на Комисията, това щеше да изведе европейската автомобилна промишленост на върха на технологичното развитие и, следователно, щеше да й позволи да остане конкурентоспособна. Комисията предложи цел за намаление на емисиите от 135 г CO2/км. След преходен период от производителите нямаше да се изисква да постигнат тази пределна стойност до 2020 г. Според мен това щеше да е постижимо. Вместо това, под натиска на Съвета беше постигнат лош компромис при закрити врата, според който производителите на автомобили сега трябва да намалят емисиите на въглероден диоксид от леки търговски превозни средства само до 197 г CO2/км до 2020 г. Това слаб компромис е подарък за индустрията. Кредитирането, периодите на поетапно въвеждане и групирането ще размият още повече и без това ниската пределно допустима стойност. Лобирането от страна на производителите сред членовете на Парламента и натискът в Съвета от страна на държавите, производителки на автомобили, а именно Германия, Франция и Италия, доведоха до този слаб резултат, който съдържа цяла поредица от пропуски.
<P>
Докладът е неприемлив. Той противоречи на целите в областта на климата на ЕС и ще забави темпа на техническите иновации. Конфедеративната група на Европейската обединена левица - Северна зелена левица ще гласува против доклада.
<SPEAKER ID="018" NAME="Paul Nuttall" LANGUAGE="EN">
Г-н председател, баща ми развива дребен бизнес. Той притежава фирма за електроматериали и получи възможността да създаде компанията благодарение на данъчните облекчения и възможности, които му бяха предоставени от консервативния министър-председател и истински евроскептик г-жа Маргарет Тачър още през 1980 г.
<P>
Както всички дребни търговци той е претоварен от бюрокрация и регламенти, по-голямата част от които произлизат от това място, Европейският парламент. Малкият бизнес на баща ми си остава малък. Тези предприятия обаче стоят в основата на британската икономика и възлизат на смайващите 73% от всички предприятия в Обединеното кралство.
<P>
Баща ми управлява микробус и подобно на много малки предприятия полага големи усилия заради рецесията. Имам сериозни опасения, че това законодателство ще извади завинаги от бизнеса малките предприятия като това на баща ми, защото ни беше съобщено, че законодателството на практика ще увеличи цените на микробусите с до 5 000 евро. Малките предприятия трудно могат да си позволят този разход в момент на икономическа борба.
<P>
Господинът от социалистите заяви, че това е добър ден за политиката в областта на изменението на климата в ЕС. Ако този документ бъде приет обаче, гарантирам, че това ще бъде лош ден за малкия бизнес в целия континент.
<P>
(Ораторът се съгласи да приеме въпрос, зададен с вдигане на синя карта, съгласно член 149, параграф 8)
<SPEAKER ID="019" NAME="Chris Davies" AFFILIATION="ALDE">
(EN) Г-н председател, защо уважаемият колега не разбира, че мярката е насочена към подобряване на горивната ефективност на леките търговски превозни средства? Това означава намаляване на разходите свързани с експлоатация им, миля по миля, в момент, когато цените на горивата са рекордно високи. Това помага на предприятията, не им пречи.
<SPEAKER ID="020" NAME="Paul Nuttall" AFFILIATION="EFD">
(EN) Г-н председател, парламентът отново показва, че не знае абсолютно нищо за това, което се случва в реалния свят. Хората там водят борба и това, което ще направи това законодателство - а то ни беше посочено съвсем ясно - ще бъде да повиши цената на малките микробуси, които се управляват от много притежатели на дребен бизнес в целия континент. То ще доведе до повишение от най-малко 5 000 евро. Това е абсолютно и напълно погрешно и е нещо, което не можем да си позволим по време на рецесия.
<SPEAKER ID="021" NAME="Nick Griffin" AFFILIATION="NI">
(EN) Г-н председател, докато слушам обсъжданията как да се измъкнат повече пари от обикновените хора в името на изменението на климата, ме поразяват две неща. Първото е, че никой вече не говори за глобалното затопляне. Дори и най-незапознатите членове на ЕП ясно осъзнаха, че излагането на измамни псевдонаучни факти и рекордно студените зими в цял свят направиха обществото, с право, много скептично към цялата подвеждаща пропаганда за удавянето на полярните мечки.
<P>
Второто е паркингът под нас - автомобили марка "Порше", "Мерцедес", "БМВ”, високопроходими спортни автомобили, т.е., един шоурум на гълтащи бензин луксозни коли на хората, които цъкат неодобрително срещу многото бели микробуси и кроят планове как да затруднят още повече живота на трудещите се с устройства за ограничаване на скоростта и финансови санкции, всички това в името на догма, основаваща се на дискредитирани статистически данни, подхранвана от клика купени и добре платени учени, финансирани и мотивирани от интересите на свръхбогатите в зеления индустриален комплекс - Ал Гор, принц Чарлз, "Шел" и "Голдман Сакс" - всички, които се готвят да откраднат цяло богатство от данъците, събрани чрез субсидии за вятърни инсталации и търговия с въглеродни емисии.
<P>
Въпреки че ценя усилията на някои членове на ЕП да притъпят най-големите крайности на тази CO2 истерия, чистата истина е, че всеки, който дори вярва на изтърканата измама за предизвиканото от човека глобално затопляне, подпомага най-смъртоносната измама в историята. Да, смъртоносна, защото тя не само ограбва обикновените хора и деиндустриализира Запада; точно сега заради нея умират от глад стотици хиляди от най-бедните деца в света, тъй като хранителните култури се заменят със субсидирани от данъкоплатците биогорива. Тя обаче увеличава печалбите на "Монсанто" и дава възможност на членовете на ЕП да ходят на безплатни екскурзии до насаждения за добив на палмово масло в Малайзия, и това е добре, нали?
<P>
Не, не е, най-вече защото отклонява вниманието от реалната криза - не че произвеждаме въглероден диоксид от изкопаеми горива, а че намаляват петролните запаси, които снабдяват с енергия нашата цивилизация. Всеки ден, загубен в приказки за намаляване на емисиите на най-важната тор в природата, е загубен ден в борбата да се издържат все повече и повече хора с все по-малко и по-малко енергия. Ако това не беше такава трагедия, би било фарс.
<P>
(Ораторът се съгласи да приеме въпрос, зададен с вдигане на синя карта, съгласно член 149, параграф 8)
<SPEAKER ID="022" NAME="Carl Schlyter" AFFILIATION="Verts/ALE">
(EN) Г-н председател, г-н Griffin не беше прав, когато заяви, че зимата е била студена в цял свят. Всъщност това беше така само в някои части на Северна Европа и някои централни части на САЩ. В световен мащаб 2010 г. беше една от двете най-топли години в историята. Фактът, че сега тук е по-студено, също е напълно предвидим, защото ако течението Гълфстрийм изпитва силен натиск от водите, образувани вследствие на топенето на арктическите ледове, това е обясним ефект. Така че, не, 2010 г. беше много топла година, изменението на климата е реално и мерките, които вземаме, са полезни за икономиката.
<SPEAKER ID="023" NAME="Nick Griffin" AFFILIATION="NI">
(EN) Г-н председател, не знам дали членовете на ЕП са забелязали, но вчера и в Корея беше регистриран рекорден за последните 100 години снеговалеж, така че не става въпрос само за няколко места. Точно както преди две години в Копенхаген, когато там се проведе конференцията за изменението на климата, така и по време на конференцията за изменението на климата в Канкун, когато времето беше най-студено от десетилетия.
<P>
Второ, няма никакви доказателства, че водата от топенето на арктическите ледове забавя течението Гълфстрийм. В това отношение няма никаква промяна. Трето, аргументите ви щяха да са по-ефективни, ако компютърните модели за изменението на климата бяха прогнозирали това преди няколко години. Това не стана. Преди няколко години ни беше казано, че нашите деца няма да знаят какво е сняг. Това беше абсолютна глупост.
<P>
И накрая, по отношение на статистическите данни, които показват световна тенденция на затопляне, ключовият фактор, който всички тук пренебрегват, е, че 65% от метеорологичните станции в света се намират на разстояние до 10 м от изкуствен източник на топлина. На практика почти всички се намират в градове. С разпадането на Съветския съюз повечето от метеорологичните станции в естествено студени райони бяха закрити. Ето това изкриви статистическите данни, които са изначално фалшиви, защото хора, лансирани от ООН, се заеха да установят предизвикано от човека глобално затопляне, за да наложат исканите от тях решения.
<SPEAKER ID="024" NAME="Françoise Grossetête" AFFILIATION="PPE">
(FR) Г-н председател, г-жо член на Комисията, бих искала да започна, като поздравя докладчика за постигнатото споразумение. Това беше трудно, както нашите разисквания ясно показват. Мисля, че всеки ще се съгласи с казаното.
<P>
Да, разбира се, изменението на климата съществува, но търговските превозни средства не са автомобили, които хората купуват заради чистото удоволствие от шофирането или защото много силно ги харесват. Това са превозни средства, които хората използват като средство в работата си, което означава, че целта от 147 г въглероден диоксид до 2020 г. е добър баланс. Бих предпочела тя да беше малко по-висока, но това поне е предложение, което според мен е по-балансирано от първоначалното предложение на Комисията. То щеше да доведе до налагането на технологични цели на производителите със свързаните с тях разходи за иновации, които щяха да имат сериозно финансово отражение върху крайните потребители, които не искаме да санкционираме предвид изключителния период на криза, през който те преминават.
<P>
Въпреки това твърдо подкрепям въвеждането на стимули за производство на високоефективни превозни средства и санкции за производителите на автомобили, които не изпълнят целите. Ето защо, всичко това наистина е стъпка в правилната посока.
<P>
Радвам се също да видя, че има и санкции. Доволна съм, че успяхме да намерим общ език по отношение на санкциите, които са същите като тези, които се прилагат за леките пътнически автомобили. Поради тези причини с удоволствие ще гласувам в подкрепа на доклада.
<SPEAKER ID="025" NAME="Mario Pirillo" AFFILIATION="S&amp;D">
(IT) Г-н председател, госпожи и господа, преходът към икономика с ниски въглеродни емисии и постигането на целите, залегнали в пакета за изменение на климата, означават че трябва да установим правила за регулиране на емисиите на въглероден диоксид в различни сектори, включително в автомобилния сектор.
<P>
Много съм доволен от преговорите, които доведоха до споразумение със Съвета за ограничаване на емисиите до 147 г CO2/км до 2020 г. Това е реалистична пределна стойност, която също така представлява отличен баланс между екологичните, социалните и индустриалните правила. Надявам се, че и аз изиграх своята роля в този процес като докладчик в сянка за комисията по промишленост, изследвания и енергетика.
<P>
Постигнатото споразумение отчита икономическата криза, в която се намира тази промишленост, и също така логично взема под внимание различията между сектора на пътническите автомобили и на леките търговски превозни средства. Както видяхме и при регламента относно пътническите автомобили, европейският автомобилен сектор отново ще успее да създаде екологична, конкурентоспособна и полезна за околната среда технология за леките търговски превозни средства. Надявам се, че освен това отрасълът ще успее да се възползва от екологичното предизвикателство и ще инвестира дори повече в иновации и научни изследвания.
<SPEAKER ID="026" NAME="Chris Davies" AFFILIATION="ALDE">
(EN) Г-н председател, може би трябва да зададем въпроса дали нямаше да постигнем повече, ако тази мярка беше въведена за подобряване на горивната ефективност на търговските превозни средства, а не за намаляване на емисиите на въглероден диоксид. На практика, разбира се, това е едно и също, но едното се разглежда като разход за предприятията, а другото като икономия.
<P>
Г-н Nuttall твърди, че мярката ще повиши цената на превозните средства с 5 000 евро. Подозирам, че тя няма да я увеличи дори и с едно евро. Да проведем това разискване след три години и ще видим кой е прав. Факт е, че цената на петрола сега е 100 щатски долара за барел. Това е повече от стойността, която е залегнала в оценката на Комисията при извършването й. Потенциалните икономии за предприятията са по-големи и аз бих искал ЕНП да признае това. ЕНП говори от името на големите дружества, на производителите, а не от името на всички предприятия, които използват леки търговски превозни средства и които се нуждаят от технологии за по-голяма горивна ефективност, за да намалят разходите.
<P>
Производителите постигнаха голям технологичен напредък през последните години. Трябва да насърчим тази амбиция. Надявам се, че Комисията отново ще разгледа темата в прегледа си след няколко години, за да гарантира, че тази амбиция ще има шанс да се реализира правилно.
<P>
(Ораторът се съгласи да приеме въпрос, зададен с вдигане на синя карта, съгласно член 149, параграф 8)
<SPEAKER ID="027" NAME="Paul Nuttall" AFFILIATION="EFD">
(EN) Г-н председател, уважаемият господин от десницата наистина ли смята, че е правилно да се гласува в подкрепа на законодателство, което на практика ще повиши цените на превозните средства? Той знае, както и аз, че това ще стане. Всъщност това, което ще постигне, ще бъде да извади от бизнеса малките фирми в Ливърпул и Манчестър - в неговия собствен избирателен район. Смята ли, че това е справедливо? Смята ли, че това е правилно от морална гледна точка? Готов ли е да стъпи на тази платформа на изборите след три години?
<SPEAKER ID="028" NAME="Chris Davies" AFFILIATION="ALDE">
(EN) Г-н председател, правителството на Обединеното кралство, в лицето на министерството на транспорта, всъщност започна оценка на въздействието на тази мярка. То установи, че е вероятно мярката дори да бъде по-полезна за предприятията, отколкото се посочва в оценката на Комисията.
<P>
Нетните икономии от експлоатацията на превозно средство при рекордно високите цени на горивата са по-големи от евентуалното повишаване на стойността на превозните средства - нетни икономии за предприятията и по-ниски цени за потребителите. Ето срещу това е така решена да се бори Партията на независимостта в Обединеното кралство. По този начин тя иска предприятията да плащат повече, отколкото е необходимо.
<SPEAKER ID="029" NAME="Oreste Rossi" AFFILIATION="EFD">
(IT) Г-н председател, госпожи и господа, първоначално в предложението беше залегнала дългосрочна пределна стойност за емисии от 135 г CO2/км за леките търговски превозни средства, която да бъде постигната до 2020 г. Производителите обаче единодушно бяха на мнение, че спазването на тази пределна стойност е технически невъзможно.
<P>
Ако докладът беше одобрен в първоначалната си форма, нивото на емисиите на въглероден диоксид би намаляло с 0,00014% в световен мащаб срещу изключително голямо икономическо въздействие от над 45 млрд. евро само за Европа, което неизбежно щеше да доведе до средно повишение на цените с около 3 800 евро за превозно средство.
<P>
Въпреки тези проблемни въпроси със Съвета беше постигнато споразумение на първо четене, с което се определя пределна стойност за емисиите от 147 г CO2/км, която да бъде постигната до 2020 г. и нейната техническата постижимост да бъде оценена от Комисията преди януари 2013 г. Във всеки случай решението е чисто политическо и по никакъв начин не е свързано с реалните индустриални или пазарни условия или с интересите на потребителите.
<P>
Ще гласуваме против доклада, защото вярваме, че икономическият ефект е прекомерен в сравнение с незначителното намаление на емисиите на въглероден диоксид в световен мащаб.
<SPEAKER ID="030" NAME="Pilar Ayuso" AFFILIATION="PPE">
(ES) Г-н председател, бих искала първо да поздравя докладчика г-н Callanan, който работи много упорито и, най-важното, постигна оптимален резултат. Никак не беше лесно да се постигне споразумение на първо четене по толкова сложен регламент като този.
<P>
Автомобилната промишленост е от жизненоважно значение за Европейския съюз. Нещо повече, това е промишленост, която е поела ангажимент към целта на Европейския съюз за намаляване на емисиите и технологични иновации.
<P>
Споразумението осигурява стабилна рамка, която създава правна сигурност за нашите производители на автомобили. Считам, че целите за намаляване на емисиите са амбициозни и реалистични. Производителите ще трябва да постигнат 147 г CO2/км до 2020 г. Сигурна съм, че те ще успеят в това и така ще допринесат за целта на Европейския съюз за намаляване на емисиите с 20% до тази година.
<P>
В новия регламент обаче има и други интересни елементи, като облекченията и насърчаването на алтернативните горива. Биогоривата категорично се насърчават в съответствие с целите на ЕС по отношение на възобновяемите горива за периода до 2020 г. Подчертавам този очевиден факт, защото, ако Комисията продължи с колебливите си предложения по отношение на биогоривата, няма да постигнем целта ни за периода до 2020 г.
<P>
И накрая, бих искала да завърша изказването си, като поздравя докладчика в сянка от група на Европейската народна партия (Християндемократи), която току-що стана майка и работи много усилено и също помогна това споразумение да се превърне в успех.
<SPEAKER ID="031" NAME="Marita Ulvskog" AFFILIATION="S&amp;D">
(SV) Г-н председател, бих искала да започна, като изразя благодарността си към докладчика г-н Callanan, докладчиците в сянка и всички други, които участваха в работата по директивата. Сега най-накрая ще имаме и регулаторен инструмент за емисиите от леки търговски превозни средства, а това е важно. Остава директивата да бъде въведена възможно най-бързо.
<P>
Същевременно не стигнахме толкова далеч, колкото мнозина от нас биха искали, и мисля, че трябва да говорим открито и честно по тази тема. Това, което виждаме, е решение на екологичната и индустриалната политика, което видимо е повлияно от икономическата криза и от факта, че толкова много европейски правителства, консервативни, десни правителства, избраха да реагират на икономическата криза, като просто съкратят разходите и не правят инвестиции. Резултатът е висока безработица и ниско търсене и това се отразява както на сектора за производство на пътнически автомобили, така и на лекотоварната автомобилна промишленост. Разбира се, може да го наречете реализъм, но това е равнозначно на принудителна адаптация към икономическата криза и политика на съкращаване на разходите.
<P>
Затова Комисията беше по-амбициозна дори и от парламентарната комисия по околна среда, обществено здраве и безопасност на храните, а това е необичайно. Благодарна съм за факта, че решението все пак предвижда преглед на целите за емисиите за 2014 г. Затова се надявам, че ще получим още един шанс да покажем, че гледаме сериозно на това да не позволим конкурентоспособността и благородните амбиции по отношение на политиката в областта на климата да си противоречат, а вместо това искаме да дадем възможност тези два фактора взаимно да се теглят напред.
<SPEAKER ID="032" NAME="Corinne Lepage" AFFILIATION="ALDE">
(FR) Г-н председател, г-жо член на Комисията, с нежелание ще гласувам в подкрепа на окончателния компромис. Преговорите бяха ужасно трудни и според мен настоящето гласуване представлява решение наложено в резултат на политически маневри от позиция на силата в Парламента и Съвета.
<P>
Основните държави производителки с подкрепата на мнозинството от депутатите, които са чувствителни към доводите на тази промишленост, успяха да ни попречат да поставим една амбициозна цел за намаляване на емисиите. Бих искала да изтъкна, че Комисията предложи цел от 135 г/км до 2020 г. Следователно Парламентът е по-малко амбициозен от Комисията и това буди съжаление.
<P>
Автомобилната промишленост, която се бореше срещу този текст - и ние току-що получихме още няколко примера за това - явно не си дава сметка, че може само да спечели от това да бъде пионер в намаляването на емисиите, особено след като извършеното през ноември миналата година проучване на Европейската федерация за транспорт и околна среда показа, че технологични решения наистина съществуват. В проучването се отбелязва, че производителите на автомобили в Европа са намалили емисиите на въглероден диоксид за нетърговските автомобили с между 2% и 10% през 2009 г. и че един японски производител почти е достигал целта си шест години предсрочно.
<P>
Ще гласувам за този компромис, защото рискуваме да унищожим това постижение, колкото и малко да е то, с разглеждане на второ четене. Въпреки това ще подчертая, че не правим услуга на производителите, като защитаваме статуквото, и доколкото въпросът засяга държавните органи, като не насърчават иновациите, те не изпълняват своята роля.
<SPEAKER ID="033" NAME="Elisabetta Gardini" AFFILIATION="PPE">
(IT) Г-н председател, госпожи и господа, резултатът, който постигнахме е изключително амбициозен. Бих искала да отбележа, че емисиите на въглероден диоксид от тези превозни средства в момента са около 200 г/кв. км. Следователно намаляването им до 147 г понижава този праг с повече от 25%. Освен това искам да подчертая, че крайните намаления са най-скъпи, така че трябва да бъдем внимателни.
<P>
Също така смятам, че тази определена категория превозни средства не може да се сравнява с пътническите автомобили, както често се прави в тази зала. Циклите на производство са много по-дълги и ефектът от това ще бъде едва 1,5% от емисиите на въглероден диоксид от целия транспортен сектор.
<P>
Ако не определим основната си цел, в крайна сметка ще санкционираме сектор, който вече се сви драстично с повече от 30%, като това преди всичко ще навреди на малките и средните предприятия. Само преди 12 часа всички ние в тази пленарна зала потвърдихме, че искаме да подкрепим тези предприятия заради огромната икономическа и социална роля, която те играят като единствен истински двигател на заетостта в Европа. Затова трябва да бъдем много внимателни.
<P>
Приветствам извършената работа, но трябва да упражняваме внимателен контрол.
<SPEAKER ID="034" NAME="Saïd El Khadraoui" AFFILIATION="S&amp;D">
(NL) Г-н председател, текстът пред нас наистина представлява компромис и ние бихме искали той да е малко по-амбициозен в някои области, по-специално по отношение на сроковете и размера на санкциите.
<P>
От друга страна, важно е, че се установяват стандарти за емисиите от тази категория превозни средства - нещо, което досега сякаш ни се изплъзваше, с оглед на това, че вече съществуват редица правила както за пътническите автомобили, така и за товарните превозни средства. Тенденцията е в правилната посока, но - както самите вие посочихте - броят на ЛТПС се увеличи значително през последните години и изглежда, че ще продължава да нараства и през следващите години.
<P>
Като член на комисията по транспорт и туризъм бих искал да се върна за кратко на ограниченията на скоростта. Ние в комисията предложихме ограничението на скоростта да се определи на 120 км/ч от 2018 г., което наистина не е неоправдано. Както знаете, вече има ограничение за товарните превозни средства, и аз мисля, че от гледна точка на околната среда и пътната безопасност би било уместно те да залегнат като правна норма. Струва ми се, че това трябва да се направи на европейско равнище, защото няма смисъл да се оставя на държавите-членки.
<P>
Затова, г-жо Хедегор, бих искал да Ви приканя да преразгледате този въпрос, заедно с Вашия колега г-н Калас - и той е тук, в пленарната зала - да проучите въпроса и да направите предложение. Мисля, че това ще има положителен ефект за съответните Ви области на отговорност: околната среда и безопасността на движението по пътищата.
<SPEAKER ID="035" NAME="Christa Klaß" AFFILIATION="PPE">
(DE) Г-н председател, г-жо Хедегор, госпожи и господа, днес не сме тук, за да обсъждаме климата. Вместо това просто трябва да направим възможното. Приветствам постигнатия компромис. Като ограничаваме емисиите до 147 г/км от 2020 г., установяваме съвсем ясни стандарти. Това ще създаде стимули за разработването на нови технологии за повишаване на енергийната ефективност и борба с изменението на климата. Потребителите на превозните средства също ще бъдат облагодетелствани от тези иновации, които ще доведат до икономия на гориво и следователно ще им спестят пари.
<P>
Малките микробуси се използват предимно от търговци, малки и средни предприятия, селскостопански производители и лозари. Обикновено те се използват за къси разстояния и често се експлоатират дълги години, докато фирмата смени собственика си. Затова разходите за тези превозни средства трябва да останат под контрол. По-високите инвестиционни разходи трябва да се финансират въз основа на енергийната ефективност и спестяването на енергия. Дългосрочната цел до 2020 г. оставя достатъчно време за преходни периоди, така че научноизследователските организации и промишлеността да могат да разработят и произведат нови двигатели. Целта, която сме си поставили, е реалистична, постижима и все пак ефективна. Надявам се, че тя ще получи широка подкрепа.
<SPEAKER ID="036" NAME="Bogusław Sonik" AFFILIATION="PPE">
(PL) Г-н председател, всички, които са свързани с автомобилния транспорт, както производителите на пътнически автомобили, така и производителите на леки търговски превозни средства, трябва да допринесат за ограничаване на общите емисии на въглероден диоксид. Затова приветствам постигнатия компромис от Европейския парламент, Съвета и Европейската комисия, който определя пределни норми за емисиите и санкции за неспазването на тези пределни норми.
<P>
Установяването на задължителни и амбициозни пределни норми, които също така са реалистични, ще бъде предизвикателство за иновационния потенциал на европейската автомобилна промишленост. Това ще послужи като стимул за засилване на усилията в областта на научноизследователската и развойната дейност, насочени към намирането на нови проектантски решения, които могат да се използват за производството на по-екологични превозни средства. Трябва да разполагаме с наши собствени зелени технологии, така че да избегнем вноса на превозни средства, както в случая с хибридната технология. Смятам, че законодателните решения, които приехме, ще послужат като допълнителен стимул за мобилизиране на европейските производители, които ще осъзнаят, че зелените технологии представляват възможност за развитие.
<SPEAKER ID="037" NAME="Dominique Riquet" AFFILIATION="PPE">
(FR) Г-н председател, бих искал да започна, като поздравя докладчика за неговата позиция. Отбелязвам, че Парламентът се намира в трудно положение между Комисията, която е много амбициозна, и Съветът, който както обикновено е предпазлив, между скептиците и критиците по въпросите на климата и между поддръжниците на промишлеността и защитниците на околната среда. Ето защо това е балансирана позиция, която остава амбициозна, тъй като целта от 147 г до 2020 г. ще даде на сектора време, за да направи технологичен скок, като същевременно ще го насърчи да бъде високоефективен. Продължаването на периода за изменения до 2018 г. е положително действие и ще направи по-привлекателни научните изследвания и производството на превозни средства, които не замърсяват околната среда.
<P>
В заключение бих искал да отбележа две неща. Разбира се, приветствам факта, че предложението се приема на първо четене, и не разбрах напълно коментарите на колегата преди малко, който заяви, че би предпочел това да стане на второ четене. На второ място, също като г-н El Khadraoui съжалявам за липсата на устройства за ограничаване на скоростта, тъй като това означава, че отново ще бъдем изпреварвани по магистралите от единствените превозни средства, които все още не спазват ограничението на скоростта, а именно, леките търговски превозни средства.
<SPEAKER ID="038" NAME="Marian-Jean Marinescu" AFFILIATION="PPE">
(RO) Г-н председател, този регламент е стъпка напред към постепенното постигане на целите за намаляване на емисиите на въглероден диоксид за леките търговски превозни средства в Европа. Това ще стане възможно чрез създаването на схеми за стимулиране повишаването на ефективността на превозните средства и налагане на санкции на производителите, които не изпълнят тези цели.
<P>
Не мисля обаче, че новото законодателство за намаляване на емисиите на въглероден диоксид следва да застрашава позициите на производителите на автомобили или на клиента. Новите регламенти трябва да вземат предвид проблемите, които безпокоят малките и средните предприятия и европейските производители на автомобили, които настояват постепенното въвеждане на пределните норми за замърсяване да започне след 2015 г., тъй като превозните средства, които ще се продават през 2014 г., вече са на етап разработка и производство. Стойността 147 г е приемлив компромис в сравнение с данните, които бяха споменати. Въпреки това Комисията трябва да следи внимателно отношенията между автомобилната индустрия и потребителите, за да направи оценка на въздействието на тази мярка върху цените и в по-широк план върху дейността на малките предприятия.
<SPEAKER ID="039" NAME="Bogdan Kazimierz Marcinkiewicz" AFFILIATION="PPE">
(PL) Г-н председател, производството на леки търговски превозни средства и свързаните с това технологични въпроси изискват много по-големи инвестиции и по-дългосрочен стратегически план и цикъл на производство, отколкото при пътническите автомобили. Във връзка с това одобряването на тази дългосрочна цел беше от съществено значение, за да се даде на промишлеността гарантирана сигурност на производството. От друга страна, не трябва да пренебрегваме целевата пределно допустима стойност от 147 г, която трябва да бъде постигната до 2020 г. Първоначалната краткосрочна цел за пределно допустима стойност от 175 г, която се определя с оглед на постигане на целта за пределно допустима стойност от 147 г до 2020 г., значително ще увеличи разходите за производство на леки търговски превозни средства, като така ще ги направи по-скъпи за много малки фирми, които ги използват като средство в своята ежедневна работа. Надявам се, че това няма да доведе до осезателно намаляване на продажбите на нови превозни средства, което, от своя страна, би означавало, че технологично по-старите автомобили с много по-високи нива на емисиите ще останат по-дълго на пътищата.
<SPEAKER ID="040" NAME="Carlo Fidanza" AFFILIATION="PPE">
(IT) Г-н председател, г-жо Хедегор, госпожи и господа, постигнатият компромис със Съвета определено изглежда по-балансиран и реалистичен в сравнение с първоначалното предложение на Комисията, което беше толкова амбициозно, че донякъде изглеждаше утопично, тъй като в него не се вземаха предвид условията в сектора и въздействието върху пазара. Прекаленото идеологизиране на защитата на околната среда винаги е свързано с риск от намаляване на вероятността за постигане на конкретни резултати, което води до вреди за околната среда.
<P>
Според мен независимо от факта, че дългосрочната цел от 147 г CO2/км до 2020 г. все още не е оптимална, тя може да се окаже по-разумна и реалистична от първоначалното предложение.
<P>
Приветствам също планираните стимули за екологични иновации, но според мен остава един въпрос от критична важност: решението за емисиите от така наречените напълно комплектовани превозни средства, т.е. тези, които са произведени на няколко етапа. Надявам се, че Комисията ще спази своя ангажимент да представи конкретно законодателно предложение в тази област преди края на годината.
<SPEAKER ID="041" NAME="Ioan Enciu" AFFILIATION="S&amp;D">
(RO) Г-н председател, приветствам добрата работа на докладчика г-н Callanan и на моя колега г-н Groote по изготвянето на доклада. Регламентът ще принуди производителите на автомобили да разработят нови екологични технологии и, макар и да изглежда като нова тежест за тях, това може да засили конкурентоспособността на автомобилната индустрия на световния пазар. Същевременно това ще помогне за изпълнение на ангажиментите за намаляване на емисиите на въглероден диоксид в съответствие със стратегията на Европейския съюз. Договорените компромисни изменения осигуряват достатъчно време на производителите, за да се подготвят за прилагането на новите технологии, както и на Комисията, за да разработи ефективен механизъм за мониторинг на нарушенията на разпоредбите в тази област.
<SPEAKER ID="042" NAME="João Ferreira" AFFILIATION="GUE/NGL">
(PT) Г-н председател, основният водещ критерий при управлението на иновациите, т.е. научноизследователската дейност и разработването на нови технологии и производствени процеси, тяхното прилагане в широк мащаб и изборът на подходящ момент за въвеждането им, на първо място трябва да бъде защитата на обществения интерес, подобряването на качеството на живот на населението и опазването на околната среда. Тези принципи, а не тесните търговски интереси на промишлеността и бизнеса, трябва преди всичко да насочват усилията по отношение на иновациите и управлението на тяхното изпълнение.
<P>
Това важи и в случая с емисиите от превозни средства. Като се има предвид, че значителна част от емисиите на въглероден диоксид се създават от транспортния отрасъл, следва към този сектор да бъде насочена подходяща част от усилията за тяхното намаление. Ето защо е важно да се работи за повишаване на енергийната ефективност на превозните средства, намаляване на разхода на гориво и като цяло за развитието на нисковъглеродни технологии. Това вече е възможно благодарение на научно-техническите постижения, които от самото начало отчитат прогресивното и неумолимо изчерпване на изкопаемите горива - нещо, което вече е жизненоважно да се взема под внимание.
<SPEAKER ID="043" NAME="Gilles Pargneaux" AFFILIATION="S&amp;D">
(FR) Г-н председател, г-жо Хедегор, ще бъда кратък. Ще гласувам в подкрепа на текста, защото смятам, че компромисът е стъпка в правилната посока. Същевременно обаче съжалявам, че не стигнахме толкова далеч, колкото се предвиждаше в направеното от г-жа Хедегор предложение.
<P>
Ето защо бих искал да ни кажете след дебата и преди гласуването след няколко часа какво ще представлява процедурата, която ще приемете за следващите две години, тъй като прегледът трябва да се извърши през 2013 г., като това веднага ще ни позволи, както поиска докладчикът на нашата група г-н Groote, да продължим борбата, за да намалим замърсяването от тези леки търговски превозни средства.
<P>
Това е въпросът ми към Вас, г-жо Хедегор, и аз знам, че Вие ще отстоявате своята позиция, за да успеем да постигнем напредък въпреки лобирането от страна на индустрията, което аз, както и редица мои колеги, които се изказаха по този въпрос, смятаме за неуместно.
<SPEAKER ID="044" NAME="Karin Kadenbach" AFFILIATION="S&amp;D">
(DE) Г-н председател, г-жо Хедегор, не мога да скрия факта, че аз съм сред онези, които днес по-скоро биха приели цел от 135 г. Въпреки това смятам, че компромисът отразява реалността и показва, че сме готови да положим сериозни общи усилия, за да ограничим и намалим емисиите на въглероден диоксид.
<P>
Европейският съюз успя наскоро да намали общите емисии на въглероден диоксид с 9%. Емисиите в транспортния сектор обаче са се увеличили с почти 30%. Гледайки само от тази гледна точка, смятам, че решението, което вземаме днес, е още една стъпка в правилната посока.
<P>
Въпреки това не трябва да допускаме вниманието ни да бъде отклонено от факта, че предвид общото увеличение от 29%, реалните проблеми в транспортния сектор са другаде. С други думи, трябва силно да се концентрираме върху развитието на обществения транспорт. Не трябва да увеличаваме тежестта върху малките и средните предприятия. Вместо това трябва да улесним пътуващите и да ускорим изграждането на железопътни линии. Ще постигнем много повече чрез преминаване от индивидуален към обществен транспорт.
<P>
Мисля, че правим първата стъпка в правилната посока, защото в крайна сметка говорим за намаление от 25%.
<SPEAKER ID="045" NAME="Judith A. Merkies" AFFILIATION="S&amp;D">
(NL) Г-н председател, бих искала да поздравя всички, но бих се радвала, ако резултатът беше по-амбициозен. Много по-амбициозен. И защо? Ще посоча пет причини: повече иновации, по-голяма конкурентоспособност на Европа, околната среда, разбира се, защото това би довело до икономии на суровини и би било по-евтино и за потребителите.
<P>
Ние в Европа сме много зависими от вноса на суровини за енергетиката. С по-чисти технологии щяхме да направим много повече икономии и също така щяхме да дадем огромен тласък на нашата силна автомобилна промишленост, за да създаде чиста, интелигентна технология, която да може да се продава навсякъде в останалата част на света и която би й осигурила преднина.
<P>
Това щеше да е по-евтино и по-ефективно, именно защото сме толкова зависими от вноса. Това също така щеше да намери израз под формата на икономии за потребителите. Покупната цена може и да е по-висока, но в крайна сметка това щеше да излезе по-евтино на километър и в много голяма степен щеше да е в интерес, по-специално, на малките и средните предприятия. За холандците поговорката "Погрижи се за центовете, а еврото ще се погрижи само за себе си" все още буди голям интерес!
<SPEAKER ID="046" NAME="Inés Ayala Sender" AFFILIATION="S&amp;D">
(ES) Г-н председател, бих искала също да благодаря на докладчиците и по-специално на нашия докладчик в сянка г-н Groote за предложението, което ще насърчи индустрията ни да стане по екологична. Много съжалявам обаче, че пропуснахме златна възможност да въведем устройствата за ограничаване на скоростта, които са основно средство за подобряване на качеството на въздуха.
<P>
Трябва да отбележа, че забраната вече е задължителна от повече от месец и половина, както се вижда в градове като Барселона, където социалистическият съвет определи ограничение на скоростта от 80 км/ч и разликата се усети в сравнение с други градове като Мадрид и Валенсия, които имат консервативни градски управи и където населението е изложено на висок риск от алергии и респираторни заболявания.
<P>
Устройствата за ограничаване на скоростта щяха да ни помогнат да намалим тези проблеми, а също така да подобрим безопасността на движението по пътищата и да намалим човешките жертви. Ето защо можем да съжаляваме за това и ние вярваме, че ще успеем да го постигнем в бъдещото законодателство.
<SPEAKER ID="047" NAME="Кони Хедегор" LANGUAGE="EN">
Г-н председател, на първо място, бих искала да отбележа нещо накратко за г-н Pargneaux, който попита какъв е планът за следващите няколко години.
<P>
На първо място, разбира се, съгласно постигнатото споразумение Комисията трябва да оцени постигнатия напредък и да установи възможностите за осъществимост. По този въпрос всички ние постигнахме съгласие. Разбира се обаче, имаме основание да вярваме, че това е изпълнимо, защото нашата оценка на въздействието вече доказа това. Наясно сме с разходите и последствията от действията ни, както и нивото, което решаваме да наложим. Така че считаме, че това е постижимо, но, разбира се, проучваме внимателно този въпрос.
<P>
Бих искала само да кажа, че възобновяването на разискванията по отношение на целта за 2020 г. би могло да доведе до несигурност в планирането и затова, разбира се, сега следва да подчертаем, че вече е определена дългосрочна цел. Много производители оценяват това, защото то им позволява да имат дългосрочно планиране, от което наистина се нуждаят, да имат предвидимостта, която им трябва. В крайна сметка те го оценяват. Това беше и отговор към г-н Vlasák и неговата загриженост.
<P>
Ще кажа нещо накратко и към г-н Nuttall - не знам дали той е все още тук - или по-скоро към бащата на г-н Nuttall, защото той не трябва да се притеснява за абсолютно нищо, освен за това, че синът му използва данни от източник, с който не съм запозната. Факт е, че разходите са много по-ниски, отколкото г-н Nuttall твърди, и спестените пари от разхода на гориво са повече в сравнение с разходите.
<P>
Така че, в крайна сметка бащата на г-н Nuttall не само ще спести пари, но ще има и чиста печалба. Той може също да обясни, че неговите деца и внуци ще дишат по-чист въздух. Същевременно това, което се опитваме да направим тук, е да насърчим иновациите в един много важен за Европа сектор. Ето това се опитваме да направим.
<P>
За да завърша това разискване, бих искала само да кажа, че имаме предимството на богатия опит, който натрупахме в областта на законодателството относно леките автомобили. Във всеки случай се оказа, че производителите биха могли да изпълнят изискванията на законодателството по-бързо и с по-малко разходи, отколкото твърдяха. Няма да съм изненадана, ако същото се случи и по отношение на микробусите.
<P>
И така, регламентът за леките автомобили е налице. Сега е ред на микробусите. Оценявам много широката подкрепа за този законодателен акт. Следващото нещо, което ще трябва да разгледаме в тази област са тежкотоварните превозни средства и в това отношение, разбира се, ще се радвам да работим в сътрудничество с Европейския парламент.
<SPEAKER ID="048" NAME="Martin Callanan" LANGUAGE="EN">
Г-н председател, позволете ми да отговоря накратко на повечето въпроси, които бяха повдигнати.
<P>
Г-н Schlyter заяви, че според него това е лошо за европейската промишленост и ще доведе до производството на повече леки търговски превозни средства в Азия. Трябва да кажа, че просто не разбирам този коментар. Поставяме най-предизвикателните цели в света до този момент, много по-строги от правилата в САЩ или каквото и да е в Китай или Далечния изток.
<P>
Г-жа Wils сравни регламента с този за пътническите автомобили. Според мен това е неправилно сравнение. Възможностите за намаляване на емисиите от пътническите автомобили са много по-големи с оглед на тяхното олекотяване и промяната на горивната смес. Дизеловите двигатели вече са много по-широко разпространени на пазара на микробуси. Разбира се, поради характеристиките си, микробусите изпълняват функции от много по-практично естество и се купуват от клиенти от стопанския сектор.
<P>
Опасявам се, че г-н Nuttall не остана до края на това разискване, но той не е прав за данните, които посочва. Договореното ще доведе до общи икономии на разходи за много фирми. Трябва да кажа, че всъщност бих се отнесъл с малко по-голямо уважение към направените от него забележки, ако групата "Европа на свободата и демокрацията" си беше направила труда да изпрати поне един свой представител на някоя от срещите от тристранния диалог или на някоя от срещите на докладчиците в сянка, за да обърне внимание на това, което обича да твърди от името на малкия бизнес.
<P>
(Ръкопляскания)
<P>
В заключение, мисля, че резултатът е добър. Той води до постигане на оптимален баланс, на първо място, в полза на разходите на предприятията, но също така и от гледна точка на подобряването на околната среда. Независимо какво е вашето становище по отношение на изменението на климата, ефективността на горивата - по-ефективното използване на ценни ресурси - трябва да е нещо добро.
<SPEAKER ID="049" NAME="Председател">
Разискването приключи.
<P>
Гласуването ще се проведе днес (15 февруари 2011 г.) по обед.
<P>
Писмени изявления (член 149)
<SPEAKER ID="050" NAME="Daciana Octavia Sârbu" LANGUAGE="EN">
Постигнатото споразумение със Съвета е резултат от проведените трудни преговори на фона на активното лобиране от страна на индустрията. По време на целия процес устояхме на силния натиск от производителите за отслабване на регламента и по-специално, дългосрочните цели за намаляване на емисиите на въглероден диоксид да не бъдат толкова амбициозни.
<P>
Това беше трудна дилема, защото автомобилната промишленост в много от нашите държави-членки вече изнемогва заради икономическата конюнктура. Ние обаче знаем от опита ни с регламента относно пътническите автомобили, че автомобилната промишленост постигна огромен напредък в областта на иновациите и развитието на чисти технологии, тъй като законодателната рамка я насърчи в правилната посока. Искахме да повторим този успех със законодателството относно микробусите - не само от екологични съображения, а и защото по-високата горивна ефективност в крайна сметка ще намали разходите на много предприятия.
<P>
Разполагаме с компромисен текст, който макар и да не е толкова амбициозен, колкото ни се искаше, ще доведе до значително намаляване на емисиите на въглероден диоксид от микробуси и ще подпомогне амбициите на ЕС за намаляване на емисиите до 2020 г. и след това. Бих искала да поздравя докладчика и докладчиците в сянка за успешните им преговори със Съвета.
<SPEAKER ID="051" NAME="José Manuel Fernandes" LANGUAGE="PT">
Секторът на автомобилния транспорт е вторият по размер източник на емисии на парникови газове в ЕС и те не спират да нарастват. Затова всички видове превозни средства, включително леките търговски превозни средства, следва да бъдат обхванати от регламенти, имащи за цел понижаването на тези емисии. Целта за намаляване на емисиите на парникови газове ще се постигне по-добре, ако е налице законодателство, което обхваща целия ЕС, а не национално законодателство с различни цели. Предвид това трябва да съчетаем амбицията с реализма и здравия разум. Поради тази причина и предвид факта, че малките и средните предприятия е по-вероятно да използват леки търговски превозни средства и че те съставляват 99,8% от фирмите и осигуряват 67,4% от работните места в ЕС, не трябва да преследваме цели, които може да ги застрашат. Затова съм съгласен с целта от 147 г емисии на въглероден диоксид на километър за нови леки търговски превозни средства в ЕС, ако се потвърди, че този вариант е осъществим. Приветствам също така и факта, че по отношение на този тип превозни средства не беше въведено единно ограничение на скоростта на равнище ЕС.
<SPEAKER ID="051" NAME="Jim Higgins" LANGUAGE="GA">
Приветствам тази мярка, защото е много важно да се поддържа баланс между защитата на околната среда и защитата на работните места и конкурентоспособността на МСП в ЕС.
