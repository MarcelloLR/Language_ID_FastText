<CHAPTER ID="013">
Ред на работа
<SPEAKER ID="020" NAME="Председател">
Окончателният проект на дневен ред, изготвен от Председателския съвет на негово заседание от четвъртък, 21 октомври 2010 г., съгласно членове 130 и 131 от Правилника за дейността, е раздаден.
<P>
Предложени са следните изменения:
<P>
Сряда:
<P>
Разискването относно "Укрепване на ОССЕ - ролята на Европейския съюз" ще се основава на изявление на Съвета от името на заместник-председателя на Комисията и върховен представител на Съюза по въпросите на външните работи и политиката на сигурност.
<P>
Докладът Gauzès за лицата, управляващи фондове за алтернативни инвестиции, и изявлението на Комисията относно Акта за единния пазар ще бъдат разгледани в този ред след разискването за външната политика на Европейския съюз относно данните от досиетата на пътниците (PNR данни) и преди въпроса с искане за устен отговор относно партньорствата за целите на иновациите.
<P>
Двете препоръки на г-жа Griesbeck относно споразумението между Европейския съюз и Грузия бяха оттеглени от дневния ред.
<P>
Четвъртък:
<P>
Докладът на г-жа Lichtenberger относно искането за снемането на парламентарния имунитет на Krzysztof Lisek беше добавен към времето за гласуване в четвъртък.
<P>
Гласуването за предложението за решение на Европейския парламент относно приключването на отчетите на Европейския полицейски колеж (CEPOL) за финансовата 2008 година беше отложено за следващата месечна сесия.
<P>
Гласуването за предложенията за резолюция във връзка с Украйна беше отложено за втората месечна сесия през ноември в Страсбург.
<SPEAKER ID="021" NAME="Marta Andreasen" AFFILIATION="EFD">
(EN) Г-н председател, нашата група е против отлагането на гласуването за приключването на отчетите на CEPOL, защото тази институция беше освободена от отговорност поради нередности. Считаме, че спешно трябва да бъдат взети решения и затова не можем да отложим гласуването.
<SPEAKER ID="022" NAME="William" AFFILIATION="The Earl of) Dartmouth  (EFD">
(EN) Г-н председател, няма да говоря много дълго. Европейският съюз от дълги години има неясна практика по отношение на своите счетоводни процедури. Разбирам, че Сметната палата е отказала да подпише бюджета за 14-и път. Обсъжданата в момента организация има подобна - и даже по-неясна, ако това е възможно - практика. Важно е този въпрос да бъде разгледан от Европейския парламент незабавно, ако той не иска да се изгуби всякакво доверие към него по тези въпроси.
<SPEAKER ID="023" NAME="Véronique Mathieu" AFFILIATION="PPE">
(FR) Г-н председател, мога ли да Ви напомня, че точно аз бях докладчикът за доклада за освобождаването на Европейския полицейски колеж (CEPOL). Мога да Ви кажа, че, заедно с докладчиците в сянка, в комисията по бюджетен контрол на 30 ноември възнамеряваме да проведем изслушване относно освобождаването от отговорност и приключването на отчетите, за да се даде думата не само на директора на CEPOL, но и на председателя на управителния му съвет, както и че комисията по бюджетен контрол все още не е приключила с разследването на освобождаването от отговорност за 2008 г.
<P>
Бяха направени някои корекции на отчетите за 2008 г. с новия директор на CEPOL. Ще бъде жалко обаче, ако Парламентът не завърши това разследване и аз предлагам, преди всичко, да не приключвате отчетите, г-н председател, госпожи и господа. Наистина би било огромна грешка, ако приключим отчетите по време на тази месечна сесия.
<SPEAKER ID="025" NAME="Elmar Brok" AFFILIATION="PPE">
(DE) Г-н председател, от името на моята група бих желал да поискам гласуването да се проведе. То вече беше отложено веднъж преди изборите. Не трябва да го отлагаме сега до края на срещата на високо равнище между Европейския съюз и Украйна. В тази резолюция призоваваме срещата на високо равнище, както и Комисията и Съветът, бързо да напреднат по преговорите с Украйна по отношение на споразумението за свободна търговия, облекчаване на визовия режим и въпроса за споразумението за асоцииране. Също така обаче бихме искали да се проведе обсъждане на факта, че опозицията беше в неравностойно положение на регионалните и местни избори, че не беше в състояние да заеме определена позиция, както и че има все по-малко разделение между изпълнителната и съдебната власт.
<P>
Важно е да се изясни положителният ни подход към Украйна. Това е една европейска държава, която трябва да разполага с европейска перспектива. Ние не искаме тя да попадне в един авторитарен режим, който не позволява постигането на тази цел. Преди срещата на високо равнище трябва да приемем резолюция, защото в противен случай би могло да се изтълкува погрешно, че Европейският парламент не е против такива отрицателни позиции. Станахме свидетели как почти всички организации за наблюдение на изборите заключиха, че изборите са били проблематични. Ние фактически сме последните, които ще вземем отношение по този въпрос. Не трябва да спомагаме за загубата на доверие в самите нас.
<SPEAKER ID="026" NAME="Gunnar Hökmark" AFFILIATION="PPE">
(EN) Г-н председател, тук става въпрос предимно за присъствието на Парламента преди и след това: преди срещата на високо равнище или след срещата на високо равнище. Става въпрос за опит да се окаже влияние или за ограничаване на коментарите след това. Може да се каже, че в Украйна някои неща се развиват в правилната посока, но има много неща, които се движат по погрешен път и ако продължат, ще отдалечат Украйна от европейското сътрудничество.
<P>
Когато изказваме своите тревоги и опасения, ние не се опитваме да създаваме пречки, а се опитваме да ги премахнем, ето защо искаме резолюцията да бъде приета веднага. Знаем, че украинското общество и украинското правителство имат силен интерес да чуят какво има да каже Европейският парламент по тези въпроси. Ако говорим, те ще ни изслушат и ще са наясно. Ако си замълчим, те ще отбележат и този факт. Ето защо подкрепяме решението за резолюцията на тази месечна сесия.
<SPEAKER ID="027" NAME="Hannes Swoboda" AFFILIATION="S&amp;D">
(DE) Г-н председател, аз съм малко изненадан, защото всички страни постигнаха споразумение, че една много внимателно изготвена резолюция ще бъде приета по време на втората сесия на Парламента през ноември в Страсбург. Разбира се, всеки има право да промени мнението си. Аз просто считам, на първо място, че би било разумно да се изчака докладът на наблюдателите на изборите, така че след като той бъде ясно представен, тогава ще можем да основем изявленията си на него. Второ, според нас несъмнено имаше проблеми с изборите; в някои случаи - сериозни проблеми. Ние не сме служебни защитници, но, госпожи и господа от групата на Европейската народна партия (Християндемократи), моля ви, не бъдете служебни защитници на опозицията. Ако бяхте толкова критични към опозицията, колкото сме ние към правителството, тогава щеше да е възможно да се намери обща допирна точка.
<P>
Бих искал въпросите в Украйна да се разглеждат обективно, а не чрез партийни политически спектакли. Препоръчвам да вземем решение през ноември. Ако мнозинството обаче реши, че трябва да гласуваме днес, тогава бих поискал и приканил групата на Европейската народна партия (Християндемократи) да се присъедини към нас в опит да се намери общо, ключово решение по всички ключови въпроси, а не само срещу правителството.
