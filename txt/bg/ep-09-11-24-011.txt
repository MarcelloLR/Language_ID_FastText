<CHAPTER ID="011">
Освобождаване от отговорност във връзка с изпълнението на бюджета за финансовата 2007 г.: общ бюджет на ЕС - Съвет (разискване)
<SPEAKER ID="356" NAME="Председател">
Следващата точка е вторият доклад относно освобождаването от отговорност във връзка с изпълнението на общия бюджет на ЕС за финансовата 2007 г., Раздел II - Съвет (C6-0417/2008 - - комисия по бюджетен контрол. Докладчик: Søren Bo Søndergaard
<SPEAKER ID="357" NAME="Søren Bo Søndergaard" LANGUAGE="DA">
Благодаря Ви, г-н председател. Преди седем месеца - на 23 април, за да бъдем точни - преобладаващото мнозинство в Парламента отказа да гласува освобождаване от отговорност във връзка с бюджета на Съвета за 2007 г. Защо? Тъй като поведението на Съвета по отношение на Парламента и комисията по бюджетен контрол беше абсолютно неприемливо. От Съвета отказаха да отговорят на писмените въпроси, които поставихме във връзка с неговия бюджет, като отказаха също да се срещнат с комисията по бюджетен контрол и да отговорят на въпроси. Ситуацията беше толкова абсурдна, че представители на Съвета незабавно напускаха всяка среща, на която се поставяха въпроси относно бюджета на Съвета.
<P>
В действителност това не беше нещо ново. Всъщност се случваше години наред. Новото беше, че през април Парламентът сложи край на това. Мисля, че през април повечето членове на Парламента си зададоха простия въпрос: как аз като член на Европейския парламент мога да бъда отговорен пред моите избиратели за бюджета на Съвета, ако той дори не отговаря на въпросите, поставени му от Парламента. Считам, че именно този въпрос накара голямо мнозинство от членове на Парламента да откажат да освободят от отговорност Съвета във връзка с бюджета му. Може би някои хора са мислили, че Парламентът ще стане по-податлив на влияние след изборите през юни или че настояването от негова страна за откритост и прозрачност напомня по-скоро предизборни обещания, отколкото истинска промяна на отношението. Ако е така, тези хора са били разочаровани.
<P>
Дори и след изборите ние от комисията по бюджетен контрол сме обединени около изключително простата позиция: ако от Съвета желаят ние да гласуваме освобождаване от отговорност във връзка с бюджета му, то те трябва да се срещнат с нас и да отговорят на въпросите ни. В края на септември най-сетне нещо се случи. На 24 септември се състоя среща между Съвета и председателя на комисията по бюджетен контрол, докладчиците на комисията и координаторите. В същото време Съветът отговори на въпросите на комисията - макар и индиректно - и тези отговори бяха публикувани и на интернет страницата на Съвета.
<P>
Нека го кажа ясно - това беше умен ход от страна на Съвета, много умен ход. Това е причината, поради която ние от комисията по бюджетен контрол можем да препоръчаме днес на Парламента да гласува освобождаване от отговорност във връзка с бюджета на Съвета за 2007 г. Нека обаче ясно да заявя, че ние очакваме и изискваме тази стъпка да изразява промяната в отношението на Съвета към Парламента.
<P>
Що се отнася до бюджета на Съвета за 2008 г., ние не очакваме да се повтори абсурдният театър от 2007 г. Точно обратното, предполагаме, че ще започнем от момента, до който най-накрая сме стигнали. С други думи, очакваме Съветът да предостави без ненужно забавяне писмени отговори на въпросите, поставени от компетентните комисии и докладчиците в Парламента. Разчитаме на готовност от страна на Съвета да се срещне с компетентните комисии и да отговори на въпросите.
<P>
За да се гарантира, че няма да има съмнения по този въпрос, това е ясно заявено в доклада, който обсъждаме днес и който, надявам се, ще бъде одобрен от Парламента утре, ако не единодушно, то с много голямо мнозинство. Като гласуваме освобождаване от отговорност във връзка с изпълнението на бюджета за 2007 г., ние демонстрираме нашето позитивно отношение. Топката сега е в ръцете на Съвета.
<SPEAKER ID="358" NAME="Сесилия Малмстрьом" LANGUAGE="SV">
Г-н председател, уважаеми колеги, въпросите, които обсъждаме, са изключително важни. Откритостта и прозрачността са демократичните средства, с които разполагаме. Онова, което повишава доверието на гражданите, е възможността да вникнат в същината на процеса, а това е добре за дейностите на Европейския съюз. Във връзка с това Парламентът и Съветът имат едни и същи цели и това естествено се прилага навсякъде, във всички области и за всички институции.
<P>
Днес ние говорим за освобождаване от отговорност за 2007 г. Във връзка с това аз бих искала, разбира се, да подчертая важността като цяло на външното одитиране, и по-специално на изпълнението на бюджета, и в този контекст да изтъкна и ролята на Сметната палата, както и много добрата работа, която стои в основата на годишното приключване на подотчетността.
<P>
Що се отнася до конкретния въпрос в доклада относно освобождаването от отговорност във връзка с бюджет 2007, аз бих желала да изразя задоволството си, че сега вие препоръчвате да се освободи от отговорност Съветът. Ако се вгледаме по-отблизо в основните въпроси, в действителност няма причина да не се гласува освобождаване. Съветът винаги се е стремял да следва правилата и да прилага принципа на откритост, що се отнася до икономическото управление. Така ще бъде и за в бъдеще. Разбирам, че неофициалната среща между делегацията на комисията по бюджетен контрол и делегацията на Съвета през септември позволи да се изяснят много въпроси и вследствие на това беше възможно, както и докладчикът спомена, да се гласува освобождаване от отговорност във връзка с бюджета на Съвета за 2007 г.
<P>
Това най-просто изтъква и важността на диалога между нашите институции в бъдеще. Затова аз съм много доволна, че намерихме начин да се приближим до решаването на тези въпроси, като резултатът ще бъде освобождаване от отговорност и очаквам това да бъде потвърдено по време на гласуването утре.
<SPEAKER ID="359" NAME="Ingeborg Gräßle" LANGUAGE="DE">
Г-н председател, г-жо Малмстрьом, г-н Баро, случи се чудо. За първи път от пет години насам ставам свидетел как Съветът участва в разискването и бих искала искрено да благодаря на шведското председателство на Съвета за този важен знак.
<P>
(Ръкопляскания)
<P>
Сърдечно ви приветствам в пленарната зала, като това е първият път, когато Съветът има представители в разискването по въпроса за освобождаването му от отговорност.
<P>
Всичко е добре, когато свършва добре, както казваме в Германия. Не, не и този път. Процедурата по освобождаване от отговорност на Съвета се оказа неизразимо трудна и спешно следва да се включи в междуинституционалния дневен ред, който по изключение следва да се разшири, като се включи и председателят на Европейския съвет. Имаме нов участник на европейската сцена и съществуващият начин на действие не може и не бива да се прилага както досега. Начинът, по който се налага Парламентът да моли партньорите си за информация и диалог, за да получи отговори на нерешените въпроси, е недостоен за парламентарната демокрация. Съветът изтъква себе си като основният и абсолютен орган и аз като гражданин на Европейския съюз заставам пред избирателите от моя избирателен район, засрамена от това поведение. Начинът на действие досега е просто абсурден и не трябва да позволяваме той да продължи да бъде такъв в бъдеще.
<P>
Бих искала още веднъж да благодаря на шведското председателство. Поставихме едно интересно начало. Първо се случи онзи разговор - ново и безпрецедентно по своята важност събитие, а фактът, че вие днес присъствате тук, е удивителен знак. Председателството на Съвета, както и всички други институции на ЕС, трябва да работи в посока на освобождаване от отговорност от страна на Парламента, като, разбира се, същото важи повече от всякога и за новия върховен представител, стоящ начело на новата Европейска служба за външна дейност. Ние, членовете на Европейския парламент, трябва сега да покажем, че този въпрос е важен за нас и трябва заедно да работим за решаването му. Този проблем трябва да присъства във всеки дневен ред и аз бих искала да помоля Комисията да го включи в дневния ред.
<P>
Ние не харесваме начина, по който протичаше разискването досега. Фактът, че нямаме нито едно предложение за това, как нещата следва да се развиват в бъдеще, ни притеснява. Лисабон не трябва да се превръща в синоним на непрозрачен Европейски съюз, в който парламентарният контрол е смазан. Това е възможност за ново начало със силно участие от страна на избраните представители на народите, като освобождаването от отговорност на бъдещия председател на Европейския съвет е първото сериозно изпитание.
<SPEAKER ID="360" NAME="Bogusław Liberadzki" LANGUAGE="PL">
Г-н председател, в началото бих желал да изразя признателността си към докладчика, г-н Søndergaard, който започна своята работа при трудни обстоятелства, показа голямо търпение и силен стремеж към балансираност в своите оценки и становища.
<P>
Г-жо Малмстрьом, съгласен съм с Вас, че е добре да се спазват принципите на прозрачност, включително финансовата прозрачност, но споделям и онези забележки, които говорят за нещо повече. Днес ние достигнахме решаващ момент в начина, по който работим. В навечерието на влизането в сила на Договора от Лисабон Съветът признава, че Парламентът е единственият орган, който се избира, тъй като той работи открито. За да могат Парламентът и Съветът да бъдат съвместими органи, до голяма степен Съветът също следва да работи по-открито и точно това се случва в момента. Ние преодоляваме нежеланието на Съвета да работи с Парламента. Мисля, че това ще се случи не само в тази област от нашата дейност, но и в други области от работата ни, включително парламентарните комисии.
<P>
Ето защо моята политическа група със сигурност ще подкрепи предложението за решение по освобождаване от отговорност във връзка с бюджета, което действително почитаемият Съвет имаше възможност да види по време на днешното разискване. Няма да се връщаме към числата, няма да се позоваваме на левите и десните колони, приходите, разходите или стабилното управление. Нямаме значителни резерви в това отношение. Ние обаче сме удовлетворени, че това разискване е факт, както и от начина, по който то се води.
<SPEAKER ID="361" NAME="Luigi de Magistris" LANGUAGE="IT">
Г-н председател, госпожи и господа, като председател на комисията по бюджетен контрол трябва да изразя признателност за изключително важната работа, извършена от комисията, и за отличната работа на докладчика, както и за изразената политическа солидарност.
<P>
Това е факт, тъй като от самото начало ние искахме да изпратим много ясно послание: нашето намерение е да работим с голяма взискателност, за да гарантираме прозрачност, точност и законност при управлението на обществените средства и оттук и при одитирането на бюджетите.
<P>
Изключително сериозен напредък беше осъществен по отношение на Съвета, който в началото не желаеше да предоставя отговори на въпросите. Искам лично да поздравя шведското председателство за това. То винаги е започвало действията за насърчаване на прозрачността и точността.
<P>
Ето защо от тази гледна точка ние очакваме по-нататъшен напредък, защото очевидно е абсолютно неприемливо, по-конкретно с влизането в сила на Договора от Лисабон, Парламентът да не получава информация и подробности, необходими за наблюдение на бюджетите и обществените средства в интерес не само на Европейския съюз, но и на всички европейски граждани.
<SPEAKER ID="362" NAME="Bart Staes" LANGUAGE="NL">
Нека говорим откровено, това си остава трудно начинание и аз съм доволен, че присъства действащият председател на Съвета. Това е крачка напред в това отношение. Действително това е първият път, когато председателството присъства на такъв вид разискване и аз приветствам това. И все пак трябва да признаем, че си остава трудна задача.
<P>
Всъщност Съветът продължава да се крие зад т. нар. джентълменско споразумение, сключено на някакъв етап в началото на 70-те години - преди четиридесет години - с което Парламентът и Съветът се споразумяха да не се намесват в бюджетните си дела, да не надничат в счетоводните си книги и да приемат всичко като благовъзпитани джентълмени. Това нещо остана в миналото, след като бюджетът на Съвета беше променен из основи. Преди 40 години той се състоеше само от административни разходи, докато сега бяха прибавени и оперативните разходи. Ето защо трябва да се стремим към пробив.
<P>
Временно излязохме от задънената улица. Готови сме да гласуваме освобождаване от отговорност, но сега наистина трябва да направим още една стъпка в тази посока. Все пак проблемите не са решени. Имаме задачата да гарантираме, че прозрачността и демократичният контрол се прилагат по отношение на бюджета на Съвета, а също и по отношение на бюджета на самия Парламент. Затова аз съм съгласен с всички - ораторите, докладчика, представителите на политически групи - които ясно заявиха: вижте, това е предупредителен изстрел, ние трябва да направим още една крачка напред при следващия случай на освобождаване от отговорност. Годишният доклад на Сметната палата съдържа предложения във връзка с това и още веднъж засяга въпроса, отнасящ се до програмата SESAME. Г-жо Малмстрьом, Вие скоро може повече да не се занимавате с това, но ние ще продължим да настояваме за прозрачност.
<SPEAKER ID="363" NAME="Richard Ashworth" LANGUAGE="EN">
Г-н председател, бих ли могъл в началото да се възползвам от възможността да призная заслугите на члена на Комисията Калас, за действителния напредък, постигнат при разглеждането на проблемите и резервите, изразени от Сметната палата. По мое мнение, действащата Комисия е осъществила по-голям положителен напредък, отколкото която и да е предходна Комисия в близките години, и аз му благодаря за усилията.
<P>
Широко разпространено е мнението, че приемането на счетоводна система на основата на текущо начисляване е успех и че това въведение е довело до чувствително подобрение. Искам да отбележа и добрия напредък, постигнат в Общата селскостопанска политика, и по-конкретно в системата IAC, от която също имаше голяма полза.
<P>
Има обаче две неща, които ме безпокоят и които трябва да спомена. На първо място, Сметната палата в своя годишен доклад отправя нееднократна критика относно точността и надеждността на основните транзакции. Съгласен съм и в това отношение 2007 г. не беше по-различна от предходните години. Посланието им е пределно ясно: все още има да се свърши много работа.
<P>
На второ място, искам да спомена, че Сметната палата изрази критика относно липсата на контрол по отношение на съвместно управляваните програми. Парламентът многократно призова държавите-членки да реагират по-бързо на изразената от Сметната палата загриженост, като по-конкретно призовахме държавите-членки да спазват условията на Междуинституционалното споразумение от 2006 г.
<P>
В интерес на устойчивостта на фискалната рамка и обществената отчетност те трябва сега да покажат повече решителност и така, по тези причини, и докато не видим действителен напредък, осъществен от Съвета по този въпрос, аз и моите колеги от делегацията на британските консерватори ще гласуваме против освобождаването от отговорност във връзка с общия бюджет за 2007 г.
<SPEAKER ID="364" NAME="Marta Andreasen" LANGUAGE="EN">
Г-н председател, ние сме избрани членове на Европейския парламент, но нашите избиратели не знаят какво се случва зад кулисите. През април 2009 г. комисията по бюджетен контрол реши да отложи освобождаването от отговорност на Съвета. Дори ако от Сметната палата не бяха критикували отчетите, комисията претендира да има достатъчно причини да действа по този начин. След като обаче през септември комисията се срещна с шведското председателство и бяха дадени някои писмени отговори на въпросите на Парламента, г-н Søndergaard, докладчикът по освобождаването от отговорност на Съвета във връзка с бюджета за 2007 г., все пак издаде доклад, който, макар и доброжелателен, не препоръчваше да се гласува освобождаване от отговорност. И все пак беше взето политическо решение да се освободи от отговорност Съветът, а компромисните параграфи бяха смекчени.
<P>
Комисията възнамерява да препоръча освобождаване от отговорност във връзка с очакванията за бъдеще. Ако хората, които си направиха труда да гласуват за нас през юни, знаеха следното: че има консенсус да не се нарушава постигнатият баланс въз основа на джентълменското споразумение от 1970 г.; че вътрешният одитор на Съвета няма да бъде поканен в комисията по бюджетен контрол, защото в такъв случай Съветът би могъл да покани вътрешния одитор на Европейския парламент, което може да има неизвестни последствия; и че политически назначените хора в Сметната палата нямаха никакви забележки по доклада на вътрешния одитор на Съвета от април 2008 г., какво биха казали тогава?
<P>
През 2002 г., когато аз бях главен счетоводител на Европейската комисия, тогавашният генерален директор по бюджета заяви в писмо до вътрешния одитор на Комисията по това време, че процедурата по освобождаване от отговорност е междуинституционална игра и нищо повече. Ще продължим ли да избягваме да говорим за очевидния проблем, защото се страхуваме да не загубим привилегиите, придобити след години на мълчание? Ние можем да решим да разкрием тайната и да сложим край на лицемерието при гласуването на освобождаване от отговорност на Съвета във връзка с бюджет 2007. Мисля, че знаете какво бих избрал аз и се надявам, че ще ме подкрепите, като откажете да гласувате освобождаване от отговорност на Съвета.
<SPEAKER ID="365" NAME="Martin Ehrenhauser" AFFILIATION="NI">
(DE) Г-н председател, понастоящем европейската политика за сигурност и отбрана не е военноморски флот, а боен кораб в международната политика. Всяка година, когато стане въпрос за освобождаване от отговорност на този бюджетен боен кораб на Съвета, той внезапно изчезва в Бермудския триъгълник и Европейският парламент изглежда е готов с радост да приложи мотото, според което всичко, което не е на екрана на нашия радар, не съществува и в действителност.
<P>
Миналата пролет ненадейно се появиха извънбюджетни сметки и на Съвета беше отказано освобождаване от отговорност. Бяха посочени четири причини за това. Първата беше, че Съветът отказа да приеме каквато и да било служебна, официална среща с Парламента. Втората, че отказа да предостави изчерпателни писмени отговори. Третата беше, че Съветът не успя да предложи нито доклад за дейността, нито пълен списък на бюджетните трансфери. Четвъртата причина беше, че е невъзможно да се определи дали разходните позиции от бюджета на Съвета имат характер на оперативни разходи.
<P>
И изведнъж утре - няколко месеца по-късно - има желание да се освободи Съветът от отговорност, и то така неочаквано. Въпреки това нито една от тези четири причини за отказ от освобождаване от отговорност всъщност не е изяснена или отстранена. Представителите на Съвета все още отказват да приемат каквато и да било официална среща с Парламента. Също така не се предвижда и доклад за дейността, а извънбюджетните сметки не бяха закрити или премахнати, както ние настоявахме.
<P>
Бих напомнил на докладчика, че първоначалният му доклад постави общо двадесет запитвания и въпроси на Съвета. Къде са обаче точните отговори на тези въпроси. Можете ли да ми отговорите? Не, не можете. Освен че увеличаваме натиска върху Съвета по този въпрос, какво правим? Превръщаме се в просители и исканията ни стават молби в новия доклад. Всеки, който сега гласува за освобождаване от отговорност във връзка с бюджета на Съвета, ще даде подкрепата си именно за това положение, в което Парламентът застава пред Съвета, отправяйки покорни молби към него.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Г-н председател, одобрявам проекта за решение на Европейския парламент за освобождаване от отговорност на Генералния секретар на Съвета по отношение на изпълнението на бюджета за финансовата 2007 г. Доволна съм, че шведското председателство и г-н Калас показаха, че са ангажирани с решаването на този проблем.
<P>
Бих искала да обърна внимание на няколко въпроса, които обаче все още са неуредени и които би трябвало да решим през следващите години. Трудният и изтощителен процес за освобождаване на Съвета от отговорност показва какво иска Европейският парламент. Европейският парламент иска прозрачност и открит, но и официален диалог със Съвета. Тези изисквания на Европейския парламент са постоянни и непреклонни, но те не са израз на злонамереност от страна на членовете на ЕП, а израз на загриженост за обществените средства и, както наистина следва да бъде, израз на загриженост за прозрачността при харченето на парите на данъкоплатците.
<P>
Бих искала да подчертая, че процедурата по освобождаване на Съвета от отговорност показва и начина, по който Парламентът открива нови области в работата на Съвета, и че Парламентът не иска да бъде изключен от мониторинга и контрола над разходите на Съвета във всяка област на дейността му.
<P>
Според мен освобождаването на Съвета от отговорност за 2007 г. е стъпка в правилната посока, но следва ясно да кажем, че все още има определени въпроси, които не са напълно обяснени и ние следва да продължим да напомняме на Съвета за това. Надявам се тук да има конструктивен диалог с повишаване на прозрачността и откритостта, така че обществените средства да може да се наблюдават по най-добрия начин.
<SPEAKER ID="367" NAME="Jens Geier" AFFILIATION="S&amp;D">
(DE) Г-н председател, госпожи и господа, аз също бих искал да благодаря на г-н Søndergaard за успешната му работа, в резултат на която Съветът най-после адаптира Парламента в процедура по освобождаване от отговорност. Дълго време Съветът отказваше да даде уместни отговори на въпросите на Парламента, позовавайки се на джентълменското споразумение - споразумение от неофициален характер, което, така или иначе, вече е на 40 години. Много е странно, че след 40 години има служители на Съвета, които очевидно не знаят за какво става дума в джентълменското споразумение, тъй като вариантът, предоставен от Европейския парламент, съдържа точно обратното на това, което Съветът отново и отново твърди в преговорите.
<P>
В първата резолюция на джентълменското споразумение се посочва, че Съветът няма да се опитва да прави промени в разходите на Европейския парламент. Третата резолюция твърди, че следва да има тясно сътрудничество между двете институции по бюджетните въпроси. Според Съвета това означава, че всяка от институциите няма да се намесва в бюджетните дейности на другата. Тук ще се въздържа от коментар, доколко тази аргументация е сериозна. Вместо това бих искал да благодаря на шведското председателство на Съвета, че се стреми да сложи край на това позорно състояние на нещата.
<P>
Решението е едно допълнение към междуинституционалното споразумение, което ясно да регламентира процедурата по освобождаване от отговорност на Съвета от страна на Парламента, за каквото се настоява в предложената резолюция. Затова искам от залата да подкрепи предложението.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Г-н председател, уважаеми член на Комисията Калас, преди всичко приветствам факта, че присъства шведското председателство на Съвета и бих искал лично да благодаря на г-жа Малмстрьом за това, че направи процедурата по-прозрачна. Всичко, което казаха моите колеги, е истина - процедурата е по-прозрачна и макар днес г-жа Малмстрьом да се изразява малко по-предпазливо, може да кажем, че ще подкрепим освобождаването от отговорност. Трябва да извървим дълъг път. Поискахме от Съвета тази първа стъпка да бъде последвана от други стъпки, особено като се има предвид, че компетентностите на Съвета в областта на външната политика и политиката на сигурност са много по-ясно определени съгласно Договора от Лисабон. В бъдеще лицето на тази политика ще бъде баронеса Аштън. Гражданите обаче преди не са познавали баронеса Аштън и те, европейските данъкоплатци, и все още няма как да знаят в бъдеще колко точно пари са на нейно разположение и какво прави тя с тях. Трябва да променим това състояние на нещата. Това всъщност е абсолютно задължително в момент, когато ние действително се борим за прозрачна и демократична Европа.
<P>
Бих искал да благодаря на докладчика, г-н Søndergaard, за натиска, който приложи от наше име, тоест от името на Парламента, като ние ще продължим този натиск.
<SPEAKER ID="369" NAME="Ville Itälä" AFFILIATION="PPE">
(FI) Г-н председател, госпожи и господа, аз също искам да благодаря на докладчика, който е свършил изключително добра работа. Когато обсъждаме освобождаването от отговорност по отношение на взаимните фондове за 2007 г., ние не говорим за парите на Съвета, нито за парите на Комисията, нито за парите на Парламента, а за парите на данъкоплатците. Това са пари, които принадлежат на нашите граждани, и те имат право да знаят за какво се харчат.
<P>
Парламентът представлява преди всичко гражданите и той трябва да има правото, когато поиска, да получава цялата необходима информация. Не може да има ситуация, при която Парламентът да трябва да моли за това. Ето защо откритостта и прозрачността са единственият начин, по който институциите на ЕС могат да спечелят доверието на хората.
<P>
Искам да се присъединя към тези, които похвалиха отличния напредък, постигнат по този въпрос, и отличната работа, извършена от шведското председателство, поради което сега можем да освобождаваме от отговорност. Бих искал също така да благодаря на члена на Комисията Калас, който през последните пет години свърши отлична работа. В тези области има напредък. Това е правилната стъпка в правилната посока.
<P>
(Ръкопляскания)
<SPEAKER ID="370" NAME="Aldo Patriciello" AFFILIATION="PPE">
(IT) Г-н председател, госпожи и господа, на 23-ти април тази зала отложи решението си относно отчетите на Съвета, тъй като Съветът беше отказал да предостави на Парламента годишен отчет за дейността си и така попречи разходите му да бъдат проверени по начините, приложими за другите институции.
<P>
Всъщност наш дълг е да увеличаваме усилията си за насърчаване на прозрачността в рамките на институциите на Общността, като повишаваме осведомеността, що се отнася до използването на бюджета на Общността и като правим европейските институции, на първо място Съвета, по-отговорни пред обществото.
<P>
Считам, че след отказа на Парламента да даде освобождаване от отговорност на Съвета бяха направени много усилия. По-конкретно, ние приветствахме публикуването на годишния доклад за дейността на Съвета на уебсайта му и повишеното равнище на прозрачност в сектора на общата външна политика и политиката на сигурност. Приветствахме и срещата през септември, на която най-сетне се проведе конструктивно обсъждане между представители на комисията по бюджети и на шведското председателство. Положените от Съвета усилия да даде подходящи отговори на исканията, отправени от Европейския парламент през април, са също толкова благоприятни.
<P>
Г-н председател, за да приключа, текстът, който ще гласуваме, представлява значителна стъпка в диалога между Парламента и Съвета, както и ясен сигнал, който залата искаше да изпрати, за да защити данъкоплатците чрез ясно, прозрачно и своевременно отчитане на разходите на Съвета.
<SPEAKER ID="371" NAME="Сесилия Малмстрьом" LANGUAGE="SV">
Г-н председател, благодаря ви, че разискваме този изключително важен въпрос. Доволна съм, че сме на едно мнение относно важността на откритостта и прозрачността. Те, разбира се, са основа не само за конструктивно сътрудничество между нас, но и засилват доверието на гражданите към европейските институции. Подобно на Парламента, Съветът се стреми да поеме отговорността си за гарантиране на възможно най-голяма прозрачност, когато става въпрос за парите на данъкоплатците, и тези въпроси придобиват още по-голяма важност, разбира се, с новия договор, който ще влезе в сила само след една седмица.
<P>
По-широкото обсъждане на формата, която да има одитът на финансовото управление на Съюза, следва да бъде проведено във връзка с прегледа на регламентите и годишната процедура за бюджета на ЕС, които ще са необходими с оглед на влизането в сила на Договора от Лисабон. Съветът обаче полага усилия, и ще продължи да се старае, да спазва правилата и да прилага откритост по отношение на икономическото си управление. Във връзка с Европейския парламент ние ще продължим да прилагаме утвърдената през годините практика и през следващата година ще водим неформални преговори с Парламента, за да изясним всякакви въпроси, свързани с изпълнението на бюджета. Във връзка с това очаквам с нетърпение продължаването на диалога с Европейския парламент по въпроса за освобождаване от отговорност и съм убедена, че и през следващата година ще водим конструктивен, неформален диалог относно доклада на Сметната палата за 2008 г. Много ви благодаря за това разискване.
<SPEAKER ID="372" NAME="Søren Bo Søndergaard" LANGUAGE="DA">
Г-н председател, бих искал да благодаря на всички, които се включиха в разискването. По-конкретно, ще обърна внимание на казаното от г-жа Andreasen и г-н Ehrenhauser и ще изтъкна, че когато започнахме този процес, нямаше каквото и да било споразумение. Когато започнахме този процес, нямахме никакъв отговор, когато поставяхме въпроси към Комисията и изисквахме писмени отговори. Когато започнахме този процес, Комисията напускаше срещите, щом започвахме да задаваме въпроси. Това беше позицията, от която започнахме.
<P>
Днес нашата задача е да решим дали сме се приближили с още една крачка, или сме в същото положение. Въпросът не е дали сме постигнали всичко, което искаме. Съгласен съм, че не сме постигнали всичко, което искахме. Трябва само да сте прочели моя доклад, а сега и доклада на комисията, за да разберете, че все още сме недоволни. Също така бих помолил Съвета да прочете доклада много задълбочено, тъй като в него има много добри точки, които биха били полезни за следващата година.
<P>
И все пак сме с една крачка по-близо. Когато започнем освобождаването от отговорност за 2008 г. - ние правим това дори сега - няма да започнем от нулата. Ще започнем оттам, докъдето стигнахме тази година. Ето защо считам, че е правилно да защитим това, което постигнахме с гласуването "за", и така да продължим борбата, която все пак е това, което е. Времето ще покаже - когато видим как вървят нещата тази година и следващата година, и по-следващата - дали сме взели правилното решение. Ето защо е изключително важно ние като комисия и като Парламент да съумеем да бъдем заедно и да се придържаме към това, което вече започнахме.
<P>
Бих искал да се възползвам от възможността да благодаря на секретариата, на докладчиците в сянка и на цялата комисия, в това число на нейния председател, че ни позволиха да покажем един обединен фронт. Ако можем да поддържаме солидарността - включително и когато става въпрос за освобождаването от отговорност за 2008 г. - тогава през 2008 г. ще можем да се придвижим с още една крачка по-напред в сравнение с това, което постигнахме за 2007 г. Тогава ще бъдем в положение да постигнем това, което всички ние искаме.
<SPEAKER ID="373" NAME="Председател">
Разискването приключи. Гласуването ще се проведе в сряда, 25 ноември 2009 г.
<P>
Писмени изявления (член 149)
<SPEAKER ID="374" NAME="Georgios Stavrakakis" AFFILIATION="S&amp;D">
в писмена форма. - (EL) Г-н председател, госпожи и господа, аз също бих искал да започна с поздравление към докладчика, който свърши изключителна работа, пряко повдигна въпроси от съществено значение и подчерта необходимостта да получим ясни отговори преди да препоръчаме освобождаване от отговорност. Поздравления и за комисията по бюджетен контрол, която отстоя позицията си, подкрепи докладчика и, въпреки първоначалните трудности, успя да убеди Съвета да ни отговори на най-важните въпроси. Защото как можем да препоръчваме освобождаване от отговорност за бюджет, как можем отговорно да твърдим, че въпросният бюджет е правилен, без да знаем какво точно стои зад цифрите. Това би било пълен абсурд. След отговора на Съвета сме готови да препоръчаме освобождаване от отговорност, но в същото време, включихме важни забележки в придружаващата резолюция, одобрена от комисията по бюджетен контрол с много голямо мнозинство. Ние искаме и вярваме в откритите процедури, искаме прозрачност и вярваме в нея, искаме да знаем за какво точно се харчат парите на европейските данъкоплатци.
<P>
(Заседанието, прекъснато в 19,25 ч. до започването на времето за въпроси, се възобновява в 19,30 ч.)
