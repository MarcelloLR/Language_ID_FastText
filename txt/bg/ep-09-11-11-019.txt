<CHAPTER ID="019">
Едноминутни изказвания по въпроси с политическа значимост
<SPEAKER ID="197" NAME="Председател">
Следващата точка е посветена на едноминутни изказвания по въпроси с политическа значимост в съответствие с член 150 от Правилника за дейността.
<SPEAKER ID="198" NAME="Monica Luisa Macovei" AFFILIATION="PPE">
(RO) Бих искала да насоча вниманието ви към политическото положение в Румъния и към въздействието, което то оказва върху отношенията на Румъния с институциите на Общността.
<P>
През октомври 2009 г. Социалдемократическата партия напусна правителството. Новосформираната опозиция свали правителството чрез вот на недоверие, отхвърли първото предложение за ново правителство и отказа да участва в преговорите за съставяне на правителство. В резултат на това Румъния не може да изпълни задълженията си спрямо Европейската комисия, Световната банка и Международния валутен фонд във връзка със сключените с тези институции заеми. По тази причина сме в положение, при което някои от поетите ангажименти по отношение на реформите в държавата не могат да бъдат изпълнени навреме.
<P>
Политическата нестабилност в Румъния беше предизвикана главно от политическите действия на Социалдемократическата партия. Причините за това са свързани не само с изборите. Целта в средносрочен план е да се попречи на реформите в областта на администрацията, принципите на правовата държава, правосъдието и борбата с корупцията.
<SPEAKER ID="199" NAME="Luís Paulo Alves" AFFILIATION="S&amp;D">
(PT) През миналия месец в светлината на прожекторите бяха регионите на Европа. Европейската седмица на регионите и градовете укрепи позицията на регионите като основна част от решението, което представлява европейския отговор на глобалните предизвикателства. Такова беше заключението на председателя Барозу, на г-н Самецки и проведените стотици разисквания, като не бе оставено място за съмнение.
<P>
По-конкретно, провеждането на важното заседание на Конференцията на президентите на най-отдалечените региони на Европа, на която за първи път присъстваха членове на Европейския парламент, също представлява важен момент в регионалната политика в подкрепа на европейската интеграция. Глобалните предизвикателства и европейските решения за справяне с тях представляват отлична възможност за нова стратегия за най-отдалечените региони. Тези региони, като например Азорските острови, освен постоянните трудности, за които всички ние сме свикнали да слушаме, предлагат редица перспективи, които ни дават ясни възможности да постигнем напредък и да предоставим на Европа отчетливо предимство в нови области, които са жизненоважни по отношение на начините ни за справяне с глобалните предизвикателства.
<P>
Следователно е необходимо председателят на Комисията окончателно да сложи край на преврата, който според неофициален документ на Комисията е бил в етап на подготовка, докато ние, членовете на ЕП и европейските граждани, подкрепяхме ратификацията на Договора от Лисабон и значението му за защита на териториалното сближаване...
<P>
(Председателят отнема думата на оратора)
<SPEAKER ID="200" NAME="Marian Harkin" AFFILIATION="ALDE">
(EN) Г-жо председател, за периода 2007 - 2013 г. по линия на програмата за финансиране "LEADER" на Ирландия бяха предоставени 465 млн. евро. Точно след две години от петгодишния срок на програмата обаче, са похарчени само 18% от отпуснатите за финансиране на проекти средства, тъй като местните дружества за развитие, които управляват проектите, се оказаха в плен на администрацията и прекомерната бюрокрация.
<P>
Съществуват безброй страници с правила, придружени от продължителна процедура за проверки. Част от проблема се състои във възможността тълкуването на безбройните правила да бъде различно в зависимост от лицето, извършващо проверките. Другата част от проблема е, че някои правила, на първо място, са безсмислени. Работещ по проект посочва, че е вложил 50% от времето си да описва това, което е свършил през останалите 50%.
<P>
Разбира се, ние се нуждаем от отчетност, но тя достигна етап, при който в момента местните групи се въздържат да кандидатстват за финансиране. Милиони ще останат непохарчени, което би било престъпление, като се има предвид необходимостта нашите икономики да получат бърз старт с наличното финансиране от какъвто и да е вид. В Дъблин се нуждаем от здрав разум и е необходимо да гарантираме, че Европейската комисия ще гарантира, че това ще се случи.
<SPEAKER ID="201" NAME="Karima Delli" AFFILIATION="Verts/ALE">
(FR) Г-жо председател, в речта си пред Парламента президентът Вацлав Хавел изтъкна един от основните принципи на Европейския съюз: солидарността между хората.
<P>
Празнуваме 20-та годишнина от падането на Берлинската стена, стената на срама. След 9 ноември 1989 г. си казахме, че човечеството най-накрая ще бъде освободено. Очакваше се демокрацията и правата на човека да се разпрострат по цялата планета, като съборят стените, премахвайки бариерите между народите.
<P>
Колко стени обаче бяха издигнати на нашия континент на мястото на една съборена стена?
<P>
Издигнатите в Сеута и Мелила стени например с цел да отблъскват бягащите от войните, глада и глобалното затопляне мъже и жени, стените, простиращи се от центровете за задържане, портите на нашите градове до Либийската пустиня, преминавайки през Лампедуза, където дори деца попадат в ареста въз основа на Директивата относно връщането.
<P>
Нека да съборим стените на крепостта Европа, нека да построим мостове, а не стени...
<P>
(Председателят отнема думата на оратора)
<SPEAKER ID="202" NAME="Evžen Tošenovský" AFFILIATION="ECR">
(CS) Двадесет години след падането на Берлинската стена възприемаме някои събития, които се случват по света, с повече чувствителност. Днес в голяма степен сме способни да дадем реалистична оценка за събитията в Русия. По-рано възприемахме всяко събитие в Съветския съюз като идеологически натиск, а сега обсъждаме търговски въпроси при условия на абсолютна свобода на личността. С приближаването на зимата основателно нараства тревогата относно бъдещето на доставките на газ от Русия през Украйна. Анализите на кризата от януари ясно показват колко различно беше положението в западната и източната част на Европа. Те ще доведат до по-внимателен подход при подготовката на кризисни сценарии. Важно е да намерим най-доброто възможно решение за договорните отношения на международно равнище и в същото време да осигури повече информация при ситуации от този вид. Високата цена на техническите мерки също ни задължава да обмислим внимателно дали да ги финансираме с обществени средства или въз основа на европейски директиви. Въпросът е какво количество газ в действителност е необходимо да складираме и как да го финансираме. Важно е по отношение на газа да се прави разлика между истинска криза и делови въпроси и да се определи в каква степен в преговорите следва да се намесват политически представители и каква част следва да се контролира от пазара. Трябва да се предпазим от въвличане в прекомерна бюрократична намеса.
<SPEAKER ID="203" NAME="Joe Higgins" AFFILIATION="GUE/NGL">
(EN) Г-жо председател, днес Европейската комисия изисква от ирландското правителство драстично съкращаване на бюджета на Ирландия, което включва ограничаване на обществените услуги и стандарта на живот на работещите, вероятно дори и на пенсионерите и безработните.
<P>
Все пак Комисията следва да знае, че се договаря тайно с ирландското правителство в рамките на лъжа с преструвката, че парите, дадени за спасяване на банките, не представляват държавна помощ, докато в същото време се налагат ограничения за обществения сектор.
<P>
Ирландските работници и обществени активисти обаче се съпротивляват. Десетки хиляди участваха в протестен марш миналия петък; днес хиляди работници участват в протестен марш в Дъблин; а за 24 ноември е планирана стачка на работниците в обществения сектор, за да бъдат спрени тези атаки.
<P>
С оглед на сериозността на положението стачката следва понастоящем да се разрасне до 24-часова обща стачка с искане за оставка на това ужасно правителство, което няма мандат за провеждане на тези политики, и за възпиране на политиката на Комисията и на ирландското правителство за ограничаване и унищожаване на жизнения стандарт и услугите за работещите хора.
<SPEAKER ID="204" NAME="Paul Nuttall" AFFILIATION="EFD">
(EN) Г-жо председател, бих искал да обърна внимание на Парламента върху пагубните последици, които Директивата за биоцидите оказва в Обединеното кралство. Тази санкционираща и безсмислена директива забранява употребата на стрихнин, който през последните 70 години беше използван в Обединеното кралство за контролиране на популацията на къртиците. Това продължи до намесата на ЕС. В резултат на това на ловците на къртици се разрешава да използват единствено алуминиев фосфат, който струва двойно повече от стрихнина, и поради това много от тях остават без работа.
<P>
Но положението става още по-лошо. Докато стрихнинът убива къртицата най-много за 15 минути, за алуминиевия фосфат са необходими до три дни, което причинява на къртицата бавна и мъчителна смърт.
<P>
Тази безумна директива не само води до загуба на работни места в Обединеното кралство, но също така е жестока и нехуманна, като това е допълнително основание да твърдим, че е по-добре Обединеното кралство да не прилага действието й.
<SPEAKER ID="205" NAME="Corneliu Vadim Tudor" AFFILIATION="NI">
(RO) Председателят на световната организация "Atra Kadisha" главният равин David Schmidl ме помоли да бъда, цитирам: "техен говорител в Европейския съюз", където те биха искали да бъде съставена комисия, която да разглежда всички жалби относно оскверняване на гробищни пространства. Също така Женевският договор следва да бъде актуализиран и подобрен.
<P>
Не желая да давам конкретни примери и да отправям обвинения срещу когото и да било, но със собствените си очи видях снимки, на които се виждат еврейски гробища, където пасат коне и добитък. Виждал съм също снимки на надгробни плочи, превърнати в тоалетни, както и стари еврейски катакомби, датиращи отпреди 2000 години, където свещени човешки останки са в окаяно състояние. Останалите гробища са превзети от булдозери с ескаватори, които изравят реликвите.
<P>
Това е голяма обида срещу Бога. Холокостът е трагичен белег върху лицето на човечеството и той никога не трябва да се повтаря, дори в по-малък мащаб. Самият аз направих поклонение в Аушвиц с децата си и, повярвайте ми, много добре знам за какво говоря.
<P>
Тези хора искат от нас в Европейския парламент да защитаваме всички старини, принадлежащи на всички религии, не само еврейските, но и румънските старини в Европа.
<P>
(Председателят отнема думата на оратора)
<SPEAKER ID="206" NAME="János Áder" AFFILIATION="PPE">
(HU) Г-жо председател, нашите скъпи съседи австрийците в продължение на години замърсяват една от най-хубавите унгарски реки - Раба. Преди две седмици по водите на реката можеше да се види дебел половин метър пласт пяна, което ясно доказва твърденията ни. Нашите скъпи съседи обаче, на които не им стига, че замърсяват реката ни, сега искат да замърсят и въздуха чрез инсинератор, който се планира да бъде изграден в Хайлигенкройц. Те искат да изградят инсинератор в Хайлигенкройц на 300 метра от унгарската граница, където може да се изгаря близо десет пъти годишния обем на отпадъците от Бургенланд и всичко това се осъществява с подкрепата на Европейския съюз. Посочената планирана инвестиция нарушава Директива 2008/98/EО. Поради това призовавам Европейската комисия да не одобрява каквато и да е помощ на ЕС за изграждането на инсинератора в Хайлигенкройц.
<SPEAKER ID="207" NAME="Kriton Arsenis" AFFILIATION="S&amp;D">
(EL) Г-жо председател, най-голямото предизвикателство пред човечеството по отношение на изменението на климата е как да престанем да отделяме повече въглерод в атмосферата и да започнем да го съхраняваме в почвата.
<P>
Като се има предвид, че през следващите 50 години няма да ни е възможно да престанем да отделяме въглеродни газове, увеличаването на съхранението на въглерод в почвата е единствената ни надежда и следва да бъде приоритет на политиките за борба с този проблем. За да постигнем това, е необходимо да увеличим растителната покривка. Като част от тези усилия Китай засади 54 милиона хектара гори, което оказа впечатляващо въздействие върху наличността на питейна вода и селскостопанската производителност. По същия начин в Руанда три програми за засаждане на гори допринесоха за толкова голямо повишение на притока на реки към столицата, че в момента тя може да се захранва само чрез водноелектрическа централа.
<P>
В същата насока камарата на представителите на САЩ прие законодателство, според което САЩ ще отпуснат 5 млрд. щатски долара за борба с обезлесяването.
<P>
По тези причини приетата от Съвета позиция, която не само че не се обвързва с конкретна сума за финансиране на развиващите се страни, но и не посочва нищо за финансирането в подкрепа на горите по света, е неприемлива при положение, че липсва единна политика или координация на равнище на Европейския съюз относно защитата на изложените на опасност горски екосистеми в Южна Европа.
<P>
Независимо от това, се надявам, че преговорите на Европейския съюз в Копенхаген ще подкрепят по-активно общите усилия за прекратяване на обезлесяването и за увеличаване на засаждането на гори.
<SPEAKER ID="208" NAME="Giommaria Uggias" AFFILIATION="ALDE">
(IT) Г-жо председател, госпожи и господа, разискването ни относно невродегенеративните заболявания ми позволява да поставя въпроса за склерозата и за амиотрофичната латерална склероза (АЛС) и да съобщя на Парламента факта, че 150 души в Италия започнаха гладна стачка в знак на подкрепа на страдащия от АЛС Салваторе Усала, който престана да се храни в знак на протест срещу безразличието на италианското правителство по отношение на проблемите, срещани от пациентите и членовете на техните семейства, които живеят с тази страшна болест. Кампанията беше подкрепена и от депутати от италианския парламент, като например Антониета Фарина, както и от нашия колега от групата на Алианса на либералите и демократите за Европа г-н Rinaldi.
<P>
Преди всичко обаче това е борба, която болните от АЛС и техните семейства водят по достоен и спокоен начин всеки ден, като част от трагедията да страдаш от ужасна болест. АЛС засяга млади хора и не съществува лечение на болестта, и все пак италианската държава отделя внимание на всичко, освен на пациентите и техните семейства. Провеждането на научни изследвания представлява предизвикателство за Европа, но от държавите-членки зависи да гарантират на пациентите достойно съществуване.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Г-жо председател, от своя страна, бих искала да Ви поставя няколко въпроса относно проблема с ваксините срещу грипа AH1N1.
<P>
В момента се иска от членовете на ЕП и техните асистенти да се ваксинират и бих искала да споделя с Вас известни опасения.
<P>
На първо място, каква е връзката между опасностите и ползите? За момента ползите са малко, като се има предвид, че този грип не причинява голям брой смъртни случаи, във всички случаи те са много по-малко от сезонния грип.
<P>
От друга страна, във връзка с рисковете разполагаме с достатъчно време, за да разгледаме този аспект и бих искала, по-конкретно да разгледам проблема със специфичните добавки. Бих искала да изтъкна нещо доста странно: в Съединените щати беше забранена употребата на сквален в специфичните добавки, но Европейската агенция по лекарствата я разреши, понеже повечето ваксини съдържат сквален.
<P>
Второто ми съображение е, че Европейската агенция по лекарствата ни потвърди, че не са извършени клинични изпитвания върху деца и бременни и че няма достъп до екстраполация от прототипа. Следователно считам, че би следвало да се изиска по-голяма хармонизация.
<SPEAKER ID="210" NAME="Mirosław Piotrowski" AFFILIATION="ECR">
(PL) Г-жо председател, скандалното решение на Европейския съд по правата на човека, което постанови да бъде свален кръст от стена на италианско училище и да бъде изплатено обезщетение в размер на 5000 евро на един от учениците заради предполагаеми морални щети, предизвика загриженост не само в Италия, но и в други държави от Европейския съюз. Кръстът е символ както на християнската религия, така и на историята и традициите в Европа. Свалянето на кръста от администратори е първа стъпка към културното "харакири" на Европа.
<P>
За съжаление, такъв род прагматизъм е на път да се превърне в последователен план за борба срещу европейските ценности. Нека съвсем основателно да припомним позоваването на християнството в най-важните документи на Европейския съюз. Необходимо е да се върнем към първоначалните идеи и концепциите на бащите основатели на Европейския съюз, които бяха християндемократи. Следователно призовавам председателя на Европейския парламент да организира подходящо разискване, което да приключи с приемане на резолюция относно свободата на религията в Европа и относно основните ценности, на които се гради Европейския съюз.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) В Португалия, и по-конкретно в северната част на страната, икономическата и социална криза се влошава и безработицата продължава да нараства, превръщайки този район в един от най-бедните в Европейския съюз, както сочат неотдавнашни документи на Евростат. Големите дружества продължават да обявяват, че ограничават дейността си и съкращават работни места. Един от най-сериозните примери е случаят на "Qimonda" във Вила ду Конде, където е в ход процедура по уволнението на 600 работници, в допълнение към близо 1000, които вече бяха уволнени миналата година. Това на практика означава унищожаване на едно от най-големите и най-важни предприятия в стратегическия промишлен сектор за технологично развитие.
<P>
Не можем да приемем това положение. Неприемливо е, че нито Европейската комисия, нито Съветът намериха алтернатива на унищожаването на промишлеността за микрочипове и нанотехнологии. Ужасно е, че те остават безразлични пред влошаването на положението с безработицата и увеличаването на страданията в големи райони на Европейския съюз.
<SPEAKER ID="212" NAME="John Bufton" AFFILIATION="EFD">
(EN) Г-жо председател, трябваше да говоря за неограничения натиск, който миграцията в ЕС оказва върху Обединеното кралство. Простете ми за това, че ще повдигна въпрос, който неотдавна беше поставен на вниманието ми. В качеството ми на координатор на комисията по регионално развитие и член на ЕП от Уелс с голяма загриженост получих неофициален екземпляр от проект на Съобщение на Европейската комисия, озаглавено "Програма за реформа за глобална Европа: реформиране на бюджета, промяна на Европа".
<P>
Документът предлага основно префокусиране на разходните приоритети на ЕС, като поставя по-голям акцент на, ще парафразирам, глобална Европа и по-малък на селското стопанство и трансферите към по-заможните региони. Това ще окаже огромно въздействие върху британското селско стопанство и програмите, финансирани от структурните фондове в настоящия цикъл. В качеството си на нетен вносител Обединеното кралство ще бъде принудено да се откаже от голяма част от отстъпката си, докато други държави ще се окажат основни бенефициери.
<P>
11,8% от средствата, определени за Обединеното кралство в съответствие с политиката на сближаване, се насочват към най-бедните региони на Уелс. Изразявам голяма загриженост, че този неофициален документ може да има последици за преходните плащания в края на действащата програма през 2013 г. Време е народът на Обединеното кралство да свика референдум във връзка с този въпрос, така че те да са хората, които решават съдбата си, а не бюрократите, които никой не е избирал.
<SPEAKER ID="213" NAME="Krisztina Morvai" AFFILIATION="NI">
(HU) Докато тук в Европейския съюз с толкова ентусиазъм празнуваме падането на Берлинската стена и заедно с нея, на комунизма, можем също така да се запитаме какво се случи с бившите комунистически лидери. Ще ви кажа. Те са хората, които станаха най-ентусиазираните капиталисти, неолиберали и шампиони на ордена на световното господство. При завръщането си на власт те разрушиха всичко добро, съществувало по времето на комунизма, нека признаем, че имаше някои добри неща - като например сигурността на заетостта и социалната сигурност. За сметка на това те възвърнаха най-омразните аспекти, бруталност и терор.
<P>
На 50 годишнината от революцията от 1956 г., която направи възможно падането на Берлинската стена, на хората беше направена мечешка услуга. В момента в Унгария, докато ние говорим в залата и празнуваме падането на комунизма, тези комунистически другари са задържали 16 политически затворници.
<P>
Ще празнувам едва тогава, когато политическите затворници бъдат освободени, когато измамените жертви получат справедливост и когато комунистите прекратят кръвопролитията и бъдат изхвърлени в кошчето за боклук на историята.
<SPEAKER ID="214" NAME="Jarosław Kalinowski" AFFILIATION="PPE">
(PL) Г-жо председател, бих искал да говоря за предложението за реформа на бюджета на Европейския съюз след 2013 г. Вярно ли е, че това предложение цели значително намаляване на регионалните фондове? Осъзнава ли Европейската комисия, че това радикално ще отслаби регионалната и селскостопанска политика на ЕС?
<P>
Предложението да се отслабят по-бедните региони в ЕС, за да се финансира борбата срещу изменението на климата трудно може да бъде наречено рационално или логично. То ще засегне по-голямата част от 271 региона на ЕС. Със сигурност е възможно да се помогне на бедните региони в ЕС и същевременно, като се използват добри проекти за справяне с изменението на климата, да се намалят газовите емисии и въведат възобновяеми енергийни източници и модерни технологични решения.
<P>
Възнамерява ли Комисията при представянето на предложението за реформа на бюджета да пренебрегне регионалните и местни органи при разпределянето на средствата? По този начин на териториалните органи се отнема правото на глас по въпроси, които са от голямо значение за тях.
<SPEAKER ID="215" NAME="Vilija Blinkevičiūt" AFFILIATION="S&amp;D">
(LT) Европейският съюз се ангажира да приеме ефективен механизъм за превенция на сексуалната злоупотреба с деца. Минаха осем месеца от разискванията по този изключително важен въпрос на пленарна сесия на Европейския парламент. Следва да приветстваме факта, че оттогава Съветът започна разискване по проект за директива, имаща за цел да подобри законодателството в тази област. Времето обаче не стои на едно място и сега мъчителни събития отново ни напомнят, че закрилата за нашите деца е все още недостатъчна. За съжаление, последиците от такива престъпления са разрушителни и дълготрайни. Сексуалната експлоатация на деца и разпространението на порнографски материали често е трансгранична в същността си и поради това може да бъде ефективно предотвратена единствено в рамките на международно сътрудничество. Трябва да предвидим наказателна отговорност за новите форми на сексуалната експлоатация на деца и сексуална злоупотреба, които не са предвидени в действащото законодателство. Бих искала да привлека вниманието на новия Парламент към този важен въпрос и да призова Съвета да ускори обсъждането на проектопредложенията.
<SPEAKER ID="216" NAME="Jelko Kacin" AFFILIATION="ALDE">
(SL) Г-жо председател, удовлетворен съм от напредъка във взаимоотношенията между правителствата на Словения и Хърватия, които осъществиха огромна политическа стъпка напред, и от увеличаването на зрелостта, която и двете правителства демонстрираха. Подписаното от тях арбитражно споразумение относно граничния спор изпраща положителен сигнал и дава отличен пример на другите държави в региона.
<P>
Със съжаление отбелязвам обаче, че само няколко дни след подписването на споразумението, министър-председателят на Хърватия подписа също едностранна декларация, която съдържа едностранно тълкуване на наскоро подписаното споразумение. Не би следвало да правим нещо, което да сее съмнения или да разпръсква несигурност, защото не това е начинът за постигане на напредък. Едностранните декларации и едностранните действия никога не са добър избор, нито изпращат правилното послание. Подобни действия не насърчават надеждността, не насърчават необходимото взаимно доверие и пораждат съмнения относно сериозността на намеренията ни и действителността и жизнеността на споразумението. Ако искаме да успеем на този фронт, трябва да положим повече усилия и да укрепим доверието сред самите нас у дома, сред нашите съседи и в целия регион.
<P>
Призовавам правителството на Хърватия да се въздържа от нови едностранни действия и призовавам министър-председателя да демонстрира политическа смелост и решителност и да ни помогне да преодолеем безизходицата от миналото.
<SPEAKER ID="217" NAME="Marek Henryk Migalski" AFFILIATION="ECR">
(PL) Бих искал да привлека вниманието ви върху факта, че миналата седмица положението или информацията, че министър-председателят Владимир Путин е поискал от Европейската комисия да погаси задълженията на Украйна към Газпром стана повод за тревога. С оглед на това бих искал да попитам дали е получено подобно искане. Възнамерява ли Европейската комисия да принуди Европейския съюз да изплати тези задължения? Ако отговорът на първите два въпроса е положителен, на какво основание Комисията би предприела тези действия?
<P>
Г-жо председател, бих искал също да отбележите, че аз съм единственият член на ЕП, който не използва изцяло времето си за изказване.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
(EN) Г-жо председател, днес поисках думата, за да ви информирам за доста тревожния факт, който научих по време на посещение във Вашингтон като част от делегацията на комисията по граждански свободи, правосъдие и вътрешни работи.
<P>
В рамките на протичащите в момента трансатлантически преговори относно защитата на данни (SWIFT, PNR) Съединените щати разширяват способите на за събиране на данни своята Национална агенция за сигурност, така че да прихващат всяко електронно съобщение в рамките на своята територия, както и всички входящи и изходящи съобщения в страната.
<P>
Как могат САЩ да претендират, че спазват правото на личен живот, при положение че изграждат огромна агенция за подслушване и как ние можем просто да стоим отстрани и да позволяваме това да се случи?
<P>
Наше задължение е да повишим осведомеността относно тази груба злоупотреба с власт и нарушаването на нашите основни права. Надявам се, че ще се присъедините към мен, като информирате вашите гласоподаватели и гражданите на вашите държави по въпроса чрез изявления и статии в пресата.
<SPEAKER ID="219" NAME="Nick Griffin" AFFILIATION="NI">
(EN) Г-жо председател, през последните два месеца бях репресиран от режима на Лейбъристката партия в Обединеното кралство, включително чрез отнемане на пропуска ми за камарата на общините, отказ да бъда допуснат в атомната централа в Селафийлд, въпреки позицията ми в подкомисията на комисията по околна среда, обществено здраве и безопасност на храните, и отказ на бюрото за консултиране на граждани да ми продаде база-данни, която открито се рекламира за продажба на останалите членове на ЕП.
<P>
Г-жо председател, бихте ли се съгласили, че политическата дискриминация е не само противозаконна, но и представлява атака не само срещу мен, но и срещу функционирането на тази институция, и най-важното от всичко, срещу гласоподавателите и целия демократичен процес?
<SPEAKER ID="220" NAME="João Ferreira" AFFILIATION="GUE/NGL">
(PT) Разследването, проведено от Европейската агенция за безопасност и здраве при работа, предоставя някои тревожни заключения, като посочи, че повсеместната безработица води до отрицателни последици за безопасността и здравето на работниците. Според проучването, в което участват 27 000 респонденти от 27 държави-членки, шест от всеки 10 работници са на мнение, че икономическата криза и повишената безработица са влошили условията им на труд. Седемдесет и пет процента от респондентите заявяват, че влошаването на здравето им се дължи на работата, която вършат. Тази информация съвпада с данните от проучването на Евростат, които сочат, че 27 милиона работници са преживели инциденти или са засегнати от свързани с работата заболявания и че 137 милиона работници ежедневно са изложени на риск. Точно тази седмица отново при друг сериозен трудов инцидент загинаха петима португалски работници в Андора.
<P>
Описаното положение изисква бърза реакция от страна на Европейския съюз и на държавите-членки. Тя следва да включва разкриването на работни места при гарантиране на правата на работниците, насърчаване на работата и работниците и налагане на санкции на работодателите, които пренебрегват мерките за превенция и защита на работниците, за да увеличат печалбите си.
<SPEAKER ID="221" NAME="Председател">
Настъпи объркване в предоставянето на микрофона. Трябваше да дам думата на г-н Teixeira. Вероятно съм произнесла неправилно името Ви и това предизвика объркване.
<SPEAKER ID="222" NAME="Nuno Teixeira" AFFILIATION="PPE">
(PT) Европейската комисия неотдавна внесе проект за Съобщение относно реформата на бюджета, което включва позовавания на политиката на сближаване, които предизвикват тревога и объркване, особено когато става въпрос за най-отдалечените региони.
<P>
Разискването на бюджета на Общността трябва да се проведе спешно, но считаме, че финансовата рамка след 2013 г. следва да се основава на солидарност и териториално сближаване, като това е от жизненоважно значение за региони като Мадейра, които са изправени пред постоянни трудности и поради това се нуждаят от постоянна подкрепа.
<P>
Намерението да се измести фокуса на политиката на сближаване от настоящия регионален подход към подход, основаващ се на добавената стойност на отделните сектори, е неприемлив. Подобна промяна може да доведе до премахване на Цел 2, която в момента облагодетелства близо две трети от европейските региони.
<P>
Неразбираемо е, че Комисията възнамерява да прехвърли предоставянето на средства от регионално към национално или дори европейско равнище, като отхвърли критерия на близостта, който винаги е бил в основата на политиката на сближаване. Неприемливо е за държава-членка с дългогодишно членство в ЕС формулата за изчисляване на предоставените структурни фондове да бъде променлива, като по този начин държавите-членки се разделят на нови и стари, което би обезсмислило член 299, параграф 2 от Договора за ЕО, уреждащ достъпа на най-отдалечените региони до структурните фондове.
<SPEAKER ID="223" NAME="Estelle Grelier" AFFILIATION="S&amp;D">
(FR) Г-жо председател, като член на Европейския парламент от Нормандия, бих искала да обърна внимание на Комисията и Парламента на предложенията за офшорните обекти по Натура 2000, които френското правителство понастоящем представи на европейските органи. Посочените предложения изключват нос Антифер, разположен близо до Етрета, но компенсират това, като разширяват периметъра с 12 морски мили.
<P>
Това решение улеснява възможностите на "Poweo" да инсталира метанов терминал в Антифер и ограничава проекта за изграждане на офшорен вятърен парк във Фекам, въпреки демонстрираната подкрепа за този проект от избраните на местно равнище представители, населението и дори рибарите. За региона беше представено научно и обосновано предложение, което се ползва с подкрепата на местните оператори. В посоченото предложение се предвижда зониране от шест мили покрай цялото крайбрежие, включително Антифер.
<P>
Имам три въпроса: какъв напредък постигна Комисията в разглеждането на предложенията за зониране? Одобрява ли тя тези предложения, въпреки че противоречат на научните становища и на социалните, икономически и културни дейности на региона? И с приближаването на срещата на върха в Копенхаген, може ли Европа съзнателно да одобри решение, което насърчава използването на газ за сметка на разработването на възобновяеми енергийни източници?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Г-жо председател, искам да насоча вниманието ви към положението със здравеопазването в Украйна. Наличните данни сочат, че вече са регистрирани над един милион случая на грип, включително няколко десетки случая на заболявания, причинени от вируса AH1N1. Украйна поиска международна помощ и, по-конкретно, за ваксини, лекарства, дезинфектанти, маски, ръкавици и лабораторно оборудване.
<P>
Знаем, че Комисията приведе в действие специален механизъм за център за гражданска помощ, мониторинг и информация, който да координира помощта, предоставена на Украйна от държавите от ЕС. Какво представлява посочената координация? Каква е предоставената помощ? Как работи системата за мониторинг? Мисля, че общественото мнение би искало до получи отговор на тези въпроси.
<SPEAKER ID="225" NAME="Kinga Gál" AFFILIATION="PPE">
(HU) Г-жо председател, госпожи и господа, изминаха две десетилетия откакто падна Берлинската стена, чиято 20-годишнина отбелязахме, и откакто Желязната завеса беше свалена. Въпреки това има малко неща, с които можем да се похвалим през тези 20 години, тъй като, както видяхме в много държави, освободени от комунизма, все още не сме успели да се освободим окончателно от навиците, наследени от предишната система.
<P>
През есента на 2006 г. полицията изцяло пренебрегна правото на свободно събиране по улиците на Будапеща, както и правото на справедлив съдебен процес. Пострадалите все още напразно търсят справедливост и възможност да упражнят правата си. През март тази година в Будапеща призивите за оставка на министър-председателя отново бяха посрещнати с арести и нечовешко, унизително отношение. Дори днес в Европейския съюз може да се случи на хората да не се разрешава да използват собствения си език на рожденото си място - като в Словакия например - или да упражняват предоставените им демократични права, ако историята им е наложила съдбата да бъдат малцинство. Вземете за пример и Румъния, където се подготвят да издигнат статуя на бивш генерал, издал заповед да се стреля срещу участниците в демонстрации.
<SPEAKER ID="226" NAME="José Manuel Fernandes" AFFILIATION="PPE">
(PT) Настоящата икономическа криза води до несигурност на заетостта. Икономическите трудности принуждават работниците да приемат, понякога на сляпо, предложения за работа, които заобикалят трудовото законодателство и контрола от страна на правоприлагащите органи и правителството. За съжаление, в Европейския съюз вече сме свидетели на редица случаи на трудова експлоатация, които често представляват истинско робство било на европейски граждани или на граждани на държави извън Европейския съюз. Нещо повече, наблюдаваме необикновено висок брой на смъртни случаи сред работниците-мигранти, включително много от моите сънародници, много португалски граждани, дори когато са законно наети. Посочените инциденти са се случили на работното място и по-конкретно в сектора на гражданското строителство.
<P>
Следователно настояваме и призоваваме Европейския съюз и неговите структури, както и всички държави-членки, да сътрудничат енергично и ефективно за предотвратяването на подобни ситуации.
<SPEAKER ID="227" NAME="Sophie Briard Auconie" AFFILIATION="PPE">
(FR) Г-жо председател, госпожи и господа, искам да отправя знак за тревога относно ниското равнище на планиране и изплащане на средства по линия на Европейския фонд за регионално развитие (ЕФРР), Европейския социален фонд (ЕФС) и Кохезионния фонд.
<P>
Все още сме много далеч от планирането на половината от наличните средства. По отношение на плащанията, едва 9,62% от 347 млрд. евро, предназначени за регионалната политика са изплатени на ръководителите на проекти. Всички държави са засегнати, някои дори повече от други. Испания, Люксембург и Швеция трябва да положат максимални усилия, за да достигнат държавите, които заемат водещи позиции по отношение на плащането на европейски средства, като например балтийските държави, Ирландия и Словения.
<P>
Регионалната политика на Европейския съюз е една от най-полезните политики за нашите съграждани. В действителност тя гарантира икономическо, социално и териториално сближаване чрез съвместно финансиране на практически и много често ключови проекти.
<P>
По тази причина призовавам за включването на управляващите органи на местно равнище. В същото време считам, че в период на икономическа криза е от решаващо значение европейските правила да бъдат адаптирани, така че да отговорят на основните проблеми.
<SPEAKER ID="228" NAME="Bogusław Sonik" AFFILIATION="PPE">
(PL) Г-жо председател, днес празнуваме 20-та годишнина от демократичните промени в Централна и Източна Европа. Състоя се много навременна и достойна церемония, в която участваха г-н Хавел и г-н Buzek, а в Европейския парламент са организирани изложби. Така трябва да бъде, но европейските институции не следва да се ограничават в организирането на подобни събития само веднъж за период от много години.
<P>
Тези събития следва да присъстват в нашата история, истината за тези промени следва да намери място сред образователните ни дейности и това трябва да стане по инициатива на европейските институции. Нуждаем се от учебник за общата ни история от този период, който би показал как Европа се е обединила, така че децата в нашите училища да получат достъп до тази истина и до това познание.
<P>
От друга страна, могат да се посочат много примери за безполезно похарчени пари. Британската организация "Open Europe" посочва, че са били похарчени 7 млн. евро за финансиране на блог за пътешествие с магарета из Нидерландия. Време е да харчим парите за Европа по-ефективно.
<SPEAKER ID="229" NAME="Председател">
Госпожи и господа, опасявам се, че на този етап трябва да приключим едноминутните изказвания в съответствие с член 150 от Правилника за дейността. Съгласно член 150 не можем да провеждаме този вид разискване повече от 30 минути. Изказванията вече продължиха почти 40 минути, защото, за съжаление, много оратори не спазваха времевото ограничение от една минута.
<P>
Опитах се да дам предимство на тези, които нямаха възможност да се изкажат в нито едно от последните две разисквания и се надявам, че според вас постигнахме справедлив баланс. Имаме още четири разисквания тази вечер и, както знаете, заседанието трябва да бъде закрито най-късно в полунощ.
