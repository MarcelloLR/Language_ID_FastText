<CHAPTER ID="011">
Укрепване на сигурността и основните свободи в интернет (разискване) 
<SPEAKER ID="415" NAME="Председател">
- Следващата точка е докладът на Stavros Lambrinidis, от името на комисията за граждански свободи, правосъдие и вътрешни работи, съдържащ предложение за препоръка на Европейския парламент до Съвета относно укрепване на сигурността и основните свободи в интернет.
<SPEAKER ID="416" NAME="Stavros Lambrinidis">
докладчик. - (EL) Г-н председател, живеем във време, в което всеки - правителства, частни компании и дори престъпници - се стремят към най-добрия възможен достъп до електронните ни данни, до частния ни живот.
<P>
Интернет, по-конкретно, предлага подробности относно частния ни живот, нещо, което беше немислимо само преди няколко години. В същото време е ясно, че той ни дава по-добри възможности да упражняваме основните си права като свобода на словото, свобода за политически дейности, свободен достъп до знания и обучение, и свобода на сдружаване.
<P>
По-малко ясно е, че сме изправени пред опасността същите тези свободи да бъдат нарушени в резултат на ползването на интернет, предвид тайното наблюдение от страна на правителства, частни компании и дори престъпници на това какво правим или разглеждаме в интернет. Следователно е още по-малко ясно как можем да намерим баланс в тази област, как можем да регулираме интернет по начин, който ни позволява да използваме положителните му страни, като в същото време ограничим явните му опасности.
<P>
Докладът ми се опитва да отговори на тези въпроси. Наред с други неща:
<P>
на първо място, той призовава за европейска инициатива за създаване на глобална "Декларация за правата в интернет";
<P>
на второ място, той сигнализира за нуждата от ефективна, но пропорционална борба срещу старите и новите форми на престъпленията в кибернетичното пространство като кражбата на идентичност и защитата на правата на интелектуална собственост, като в същото време посочва, че законодателството не трябва да води до систематичното наблюдение на всички граждани, били те заподозрени или не, провинили се или невинни, защото това, разбира се, би било явно посегателство срещу личния им живот;
<P>
на трето място, що се отнася до правото на гражданите за достъп до интернет, в докладът се призовава правителствата да осигурят този достъп и на най-бедните хора в най-отдалечените райони;
<P>
на четвърто място, в доклада се подчертава, че електронната неграмотност ще бъде новата неграмотност на 21 век, също както през 20 век е била невъзможността да се чете или пише и че следователно достъпът до интернет е основно право, което се равнява на правото на достъп до училищно образование;
<P>
на пето място, в него се призовава за мерки за ограничаване на съгласието, давано от потребителите, сериозен проблем, който ще обсъдя сега.
<P>
Въпросът за съгласието е изключително сложен и ако не го решим веднага, той ще продължи да ни преследва. Нека дам един пример: преди няколко десетилетия никой не знаеше кой вестник чета освен семейството ми и може би няколко мои приятели. Поради това - и това важи с особена сила при диктаторско управление - тайните служби се опитаха да разберат това и отвориха досие за мен, за да могат да кажат, че г-н Lambrinidis чете този или онзи вестник, тъй че той сигурно е комунист или пък е про-американски настроен. Днес винаги когато чета вестник аз оставям следа. Това значи, че частните компании могат да съставят подобни "досиета", могат да създадат мой профил, съдържащ информация за политическите ми убеждения, за храните, които обичам, и дори за здравето ми. Фактът, че посещавам тези уебсайтове означава ли, че съм съгласен обществото ми да се върне четиридесет години назад?
<P>
От неотложна необходимост е да приемем разумни закони, които да постигнат баланс между борбата с престъпността и защитата на правата в електронната епоха. Този баланс изглежда трудно постижим, но не е. Той е осъществим. Нужно е да спрем да гледаме на кибернетичното пространство като на нещо, което се намира извън ежедневието ни, нещо отделно. То е едно с живота ни. Това означава, че всички права или бариери, които са в сила за полицията и частните компании в интернет, трябва да са в сила и извън него. В противен случай рискуваме да премахнем свободи за сметка на сигурността и в крайна сметка да нямаме нито свободи, нито реална сигурност.
<P>
За да приключа, искрени благодарности на докладчиците в сянка от всички политически групи, които виждам тук в залата, за значителната им подкрепа. Благодаря и на всички членове на ЕП в комисията по граждански свободи, правосъдие и вътрешни работи за единодушната подкрепа, която този доклад получи от всички партии. Очаквам с интерес одобрението му от пленарното заседание.
<SPEAKER ID="417" NAME="Ján Figeľ">
член на Комисията. - Г-н председател, бих искал да благодаря не само на Парламента като цяло, но и особено на г-н Stavros Lambrinidis за важния му доклад, който дава много навременен принос към насърчаването на основните свободи и сигурността в интернет.
<P>
Докато интернет придобива все по-голяма тежест в модерните общества и икономики, като оказва влияние върху много сфери на живота ни, в същото време бързите стъпки на технологичното развитие поставят сериозни предизвикателства, които трябва да бъдат надлежно разгледани, ако искаме да се разгърнат пълните възможности на интернет и на информационното общество.
<P>
По-конкретно ние споделяме загрижеността на г-н Lambrinidis относно защитата на личните данни, проблем, който е от решаваща важност за интернет потребителите. Искам да ви уверя, че Комисията продължава да работи върху укрепването на основните права и свободи на гражданите, и по-конкретно върху осигуряването на високо ниво на защита на неприкосновеността на личния живот както в Интернет, така и в други области.
<P>
Изразявам твърдо убедеждение, че търсенето на адекватна зашита на неприкосновеността на личния живот не е в опозиция на нуждата да се осигури по-голяма сигурност. Тези две цели могат и трябва да бъдат преследвани посредством полезни взаимодействия.
<P>
Стабилността и сигурността на Интернет бяха наши приоритети при срещата на върха относно информационното общество през 2005 г. и ние продължаваме да работим върху тях. Тези въпроси ще бъдат поставени скоро чрез нова стратегия за зашитата на критични информационни инфраструктури, която цели и да повиши нивото на подготовка на Европа срещу мащабни кибернетични атаки и смущения. Тази стратегия включва план за действие, който дефинира пътна карта за насърчаване на принципи и насоки за стабилността и устойчивостта на интернет.
<P>
Стратегическо сътрудничество с трети държави ще бъде развито в рамките на стратегията, особено под формата на диалози с информационни общества, като средство за изграждане на глобален консенсус в тази област. В същото време, Комисията е убедена, че е нужно да се гарантира зачитането на основни свободи като свободата на изразяване в интернет.
<P>
Отново, тези две цели не са взаимно изключващи се. Вашият доклад разглежда и възможността за работа върху глобални стандарти, защита на данни и свобода на словото. Комисията участва в годишните международни конференции на комисарите по защита на личните данни и следва процеса на работа за възможни бъдещи стандарти за неприкосновеността на личния живот и защитата на личните данни. Ние сме посветени на насърчаването на високите стандарти на защита, от които гражданите на ЕС се ползват в момента.
<P>
Относно свободата на словото, Комисията ще продължи да насърчава това основно право на международни форуми. Ново законодателство в тази област не би било прието като най-добрия начин на действие за момента. Вече имаме редица задължителни инструменти, засягащи този въпрос. На този етап считам, че ще бъде полезно да се работи ефикасно върху подходящите начини за налагане на съществуващите закони. Така че става дума за реализация. Работата трябва да включва и да помага на глобалните търговски участници да дефинират по-добре своята роля и отговорностите си в насърчаването и укрепването на основната свобода на изразяване в глобалната онлайн среда на интернет.
<P>
Нека завърша с един обобщаващ коментар. Считам, че трябва да се справим със сериозните предизвикателства, върху които този доклад хвърля светлина, и да се погрижим действителното упражняване на правата и свободите да не бъде несправедливо ограничавано в интернет.
<P>
Например от 2006 г. насам основен елемент в стратегията на Комисията за безопасно информационно общество е наличието на цялостен подход, който гарантира координацията между заинтересованите лица, но и признава, че всеки от тях има специфична роля и отговорности, които трябва да изпълнява. Всички ние носим отговорността действията ни в интернет да не ограничават несправедливо - и ако е възможно, да насърчават - сигурността на другите в тази среда.
<P>
Следователно в духа на сътрудничеството Комисията приветства и подкрепя този доклад.
<SPEAKER ID="418" NAME="Manolis Mavrommatis">
докладчик по становище на комисията по култура и образование. - (EL) Г-н председател, г-н член на комисията, госпожи и господа, първо бих искал да благодаря на докладчика Stavros Lambrinidis за важния доклад, който представи, и за целта му да предприеме начинание, за да защити личните данни, един принцип, който мнозинството от нас, включително и аз самият, зачитаме.
<P>
Като докладчик по становище на комисията по култура и образование, считам, че интернет е една изключителна платформа за разпространяване на култура и знание. Изтъквам това, за да поздравя и да благодаря на своите уважаеми колеги в Комисията по култура, които гласуваха в подкрепа на становището ми.
<P>
Примери като дигитални музейни архиви, електронни книги, музика и аудиовизуални материали могат да бъдат достъпни за хора от всяка точка на света. За съжаление, в обширния свят на кибернетичното пространство културният материал не е защитен адекватно. Пиратството често е правило, а не изключение и авторите губят от незаконното разпространение на интелектуалната им собственост. С други думи, това са поетите, музикантите, композиторите, продуцентите и всички останали, участващи в творчеството като цяло.
<P>
Съществуват три неща, които помагат за разпространението на пиратството: технологичните средства и ниските разходи за копиране, трудните икономически условия и навлизането на интернет.
<P>
Изменение 4 възстановява препоръката на комисията по култура за наличието на справедливо равновесие между правата и свободите на всички засегнати страни и за всички основни права на лицата въз основа на Хартата на основните права на Европейския съюз, които да бъдат гарантирани и защитени в рамката на широкото ползване на интернет.
<P>
Поради това ние подкрепяме това изменение, което отново изтъква, че основните права имат равна стойност и трябва да бъдат защитавани по еднакъв начин.
<SPEAKER ID="419" NAME="Nicolae Vlad Popa">
от името на група PPE-DE. - (RO) Този доклад е резултат на сътрудничество между членовете на Парламента. Затова бих искал да благодаря на колегите си, особено на г-н Lambrinidis, както и на г-жа Gacek, г-н Alvaro, г-жа Segelström и г-н Mavrommatis, с които имах удоволствието да работя, също като докладчик в сянка.
<P>
Считам, че докладът покрива основните теми, представляващи интерес, относно укрепването на сигурността и основните човешки права в интернет с оглед на защитата на правата, постановени в специфичните действащи регулации, включително дигиталните им аспекти и с оглед на признаването на развитието на нови принципи за контролиране на интернет.
<P>
Текстът запазва добро равновесие между защитата на свободата на изразяване и на неприкосновеност на личния живот и нуждата да се продължи борбата с престъпленията в кибернетичното пространство, като подчертава и сериозния проблем с прекомерното наблюдение на дейността в Интернет, което може да доведе до нов вид цензура.
<P>
Докладът разглежда също и въпросите, свързани с образователния аспект на интернет, електронното обучение, дефиницията за дигитална идентичност и признаването на правата на потребителите върху съдържанието, което са публикували в интернет, както и защитата на данни с личен характер в смисъл на възможността потребителите да постигнат трайно заличаване на публикуваното от тях съдържание.
<P>
Това са чувствителни теми предвид настоящото положение, при което в социалните мрежи все повече, но не изключително преобладават млади хора. Поради това аз призовах колегите си да гласуват в полза на този доклад с пълно убеждение.
<SPEAKER ID="420" NAME="Inger Segelström" LANGUAGE="SV">
Г-н председател, бих искала да започна като благодаря на г-н Lambrinidis и на всички останали в комисията по граждански свободи, правосъдие и вътрешни работи, които изработиха толкова конструктивен и добре обмислен доклад. Бих искала също да изразя благодарностите си за подкрепата, която получих за своите предложения за изменения. Това представлява подкрепа именно за укрепването на правата на потребителите.
<P>
Секцията, засягаща приложенията на технологията - наблюдението на интернет трафика например - е особено важна. Положителен факт е, че Европейският парламент заявява категорично, че неприкосновеността на личния живот и човешките права на гражданите са приоритетни.
<P>
Докладът пояснява, че интернет трафикът може да се наблюдава само когато съществува съмнение за престъпление и като част от законова процедура в резултат на съдебно решение. Това ще бъде важна основа за съблюдаването на човешките права. Докладът внася необходими мерки за сигурност в напълно подходящ момент.
<P>
Изненадана съм от предложенията за изменения, внесени от членове на групата на Европейската народна партия (Християндемократи) и Европейските демократи и групата на Алианса на либералите и демократите за Европа. Предложенията им отслабват позициите на гражданските права и неприкосновеността на личния живот на гражданите. Те нямат критичен поглед върху това, до което техническият прогрес може да доведе, ако не сме внимателни.
<P>
Разбира се, трябва да се борим срещу престъпленията в интернет и срещу престъпленията, които експлоатират деца и млади хора. Въпреки това ключовите проблеми в този контекст са например, че консервативното правителство на Швеция прие така наречения закон FRA (Европейска агенция за основните права), закон, който се занимава с проверката на хора, които не са престъпници и не са извършили престъпление, докато всъщност гражданите трябва да проверяват нас. Докладът представлява остра критика на консервативното правителство на Швеция, което не се поддаде на критиките и въведе закона FRA в Швеция. Сега органите в Швеция имат правото да следят интернет трафика без да има дори подозрение за престъпление или риск за безопасността на отделни лица, или на обществото.
<P>
Предполагам, че след утрешното решение шведското правителство ще преразгледа позицията си и ще се погрижи законът да бъде променен. В противен случай те ще бъдат в опозиция на Европейския парламент и избраните представители на 27-те държави-членки на ЕС.
<SPEAKER ID="421" NAME="Alexander Alvaro">
oт името на групата ALDE. - (DE) Г-н председател, като начало бих искал да поздравя г-н Lambrinidis за добре свършената работа. Той включи пълноценно всички докладчици в сянка при изготвянето на проекта на този доклад и направи всичко по силите си, за да бъдат постигнати компромиси.
<P>
Този доклад, засягащ важни въпроси на информационното общество, е важна стъпка към създаването на интернет, който да гарантира както сигурността на нашите граждани, така и техните основни свободи. Границите между свободата и сигурността трябва да важат и в рамките на виртуалния свят. В своя доклад докладчикът е обърнал внимание на борбата срещу престъпленията в кибернетичното пространство, детската порнография, кражбите на идентичност и измамите в това отношение, както и на нарушаването на правата върху интелектуалната собственост. Опитва се да ангажира и Европол и изяснява, че действащите закони на материалния свят трябва да важат и за виртуалния.
<P>
Същевременно той успява да постигне баланс между зачитането на гражданските права, свободата на изразяване, защитата на данните и правото на трайно заличаване на данни в интернет. До този момент интернет няма способността да забравя. Някои от нас могат да са доволни, че интернет не е съществувал, когато сме били още на 13, 14, 15 или 16 години и сме допускали младежките си грешки, които не бихме искали да видим сега в YouTube или Facebook.
<P>
Докладчикът подчертава необходимостта от достъп до информация и, по-важното, достъп до интернет, както и защита на интелектуалната собственост. Напълно съзнавам, че за много членове докладът не е достатъчно подробен по отношение на защитата на интелектуалната собственост и правата върху нея. Нека работим върху това с Директивата относно упражняването на права върху интелектуалната собственост и да подчертаем тези въпроси в нея.
<P>
От доклада става ясно, че цензурата в интернет или блокирането на достъпа до мрежата, както се планира или вече се прилага от някои държави-членки в Европа, са мерки, които не подобават на нашето просветено общество, а също така, че Европейският съюз не следва примера на тоталитарните държави, които ограничават информацията на своите граждани или им предоставят информация по своя преценка.
<P>
Доволен съм, че разполагаме с балансиран доклад, който се съобразява с нуждите на информационното общество и ще бъда доволен ако както моята, така и другите групи подкрепят възможно най-активно този доклад утре, така че да можем да развиваме интернет, който да отговаря на интересите на обществото.
<SPEAKER ID="422" NAME="Roberta Angelilli">
oт името на групата UEN. - (IT) Г-н председател, госпожи и господа, другите членове вече го казаха, но аз бих искала да повторя, че Интернет не бива да бъде криминализиран или цензуриран, защото той осигурява възможности за комуникация, социални контакти, информация и знания, но въпреки това е нужно да се разработи глобална стратегия за борба срещу престъпленията в кибернетичното пространство.
<P>
По-конкретно, трябва да предпазим децата, да образоваме и осведомим родителите и учителите за новите потенциални заплахи в мрежата. Има цели, по отношение на които Европа трябва да е в състояние да действа ефективно и бих искала да поздравя докладчика за добре свършената работа.
<P>
Въпреки санкциите и доста високото ниво на защита съгласно законите на държавите-членки срещу онлайн злоупотребите и сексуалната експлоатация на деца, както и детската порнография, стандартът на защита на децата трябва да бъде повишен допълнително, не на последно място предвид продължаващото развитие на новите технологии, особено интернет и използването на нови начини за сприятеляване с деца по интернет с цел сексуална злоупотреба от педофили.
<P>
Точно по тази причина реших да внеса изменение към доклада, което изрично призовава държавите-членки да осъвременят законодателствата си относно използването на интернет от непълнолетни, по-конкретно да въведат като престъпление сприятеляването с деца с цел сексуална злоупотреба, както е определено от Конвенцията на Съвета на Европа за закрила на децата срещу сексуална експлоатация и сексуално насилие от октомври 2007 г.
<SPEAKER ID="423" NAME="Eva-Britt Svensson" LANGUAGE="SV">
Г-н председател, бих искала да благодаря много на г-н Lambrinidis за това, че успя да съчетае запазването на сигурността в интернет и защитата и зачитането на нашите неоценими основни права. Предполагам, че защитата на нашите основни права съгласно доклада, ще получи същата подкрепа и когато вземаме решение по споразумението по далекосъобщенията. Между доклада и пакета за далекосъобщенията има ясна връзка. Надявам се тогава да постигнем съгласие и за това, че е важно да защитим гражданските свободи.
<P>
Както вече казаха няколко колеги, интернет донесе със себе си огромни възможности за свободата на изразяване. Граждани, които обикновено нямат достъп до дискусионните форуми на големите медии, сега могат да дадат гласност на мнението си и да повдигат въпроси. Това е нова арена за обмен на мнения, която е извънредно необходима за политическа мобилизация. Той предоставя по-големи възможности на гражданите да проучват внимателно лицата, взимащи решения. Важното е, че гражданите имат възможността лично да проучват законодателите и другите оправомощени лица. Той ни донесе и повече знания. И най-вече - ние имаме също възможността за обмен на мнения и за контакт с хора от други култури и от различни части на света.
<P>
Също така е важно например, когато дискутираме тази тема, да се уверим, че имаме истинска свобода на изразяване и гаранции срещу цензура и контрол на мненията, информацията и изграждането на възгледи. Основните права на човека, свободата на изразяване и неприкосновеността на личния живот са важни елементи на демокрацията и трябва винаги да бъдат защитавани и спазвани. Ето защо днес интернет е важен фактор в нашето демократично общество и трябва да продължи да бъде такъв.
<P>
Следователно бих искала да гласуваме против изменение 5, с което се предлага да отпадне текстът "да гарантира, че изразяването на спорни политически убеждения чрез интернет не е обект на наказателно преследване". Ако това изменение бъде прието, това ще бъде стъпка назад за демокрацията. Кой решава кое представлява спорно политическо убеждение? Демократично право е да можем да изразим различни политически възгледи.
<P>
Правото на ползвателите на интернет да могат да заличават трайно лични данни, намиращи се на уебсайтове, също е важно. Разбира се, трябва да се борим срещу престъпността в интернет, както срещу всички престъпни дейности, но това трябва да бъде направено също така и по юридически издържан начин съгласно наказателното право, както се прави и с другите видове престъпност.
<P>
Престъпленията в интернет, извършени срещу деца, са особено сериозни. Във връзка с това се придържаме към Конвенцията на Съвета на Европа за закрила на децата срещу сексуална експлоатация и сексуално насилие. Засегнати са и други групи. Имам предвид по-конкретно жените, станали жертва на търговията със секс робини. Сексуалната индустрия днес използва интернет и сексуалното насилие, от което много жени и деца страдат. В този контекст бих искала да напомня на уважаемите колеги факта, че биха могли да подкрепят писмена декларация, имаща за цел да се сложи край на това насилие, а именно писмена декларация № 94.
<P>
И накрая, бих искала да спомена и опасността, която видяхме във връзка с така наречената война срещу тероризма. В някои случаи тя доведе до неоправдани държавни ограничения във връзка свободата на изразяване и неприкосновеността на личния живот на хората. Тези ограничения създадоха риск за сигурността на гражданите. Службите за сигурност на различни държави обменят лични данни, които са получени чрез наблюдение на интернет. Това изложи живота на хората на риск, например, когато някой е принуден да напусне страната си поради политически натиск. Призовавам ви да дадете голяма подкрепа на доклада утре.
<SPEAKER ID="424" NAME="Hélène Goudin" LANGUAGE="SV">
Г-н председател, всеки ден съм очарована от това какъв прекрасен инструмент е интернет, но колкото и ЕС да го оспорва, глобалната компютърна мрежа не е само европейска. Да вярваме, че един декрет от Брюксел или Страсбург би могъл да промени това е твърде малко вероятно и доста далеч от реалността. Може да се твърди с аргументи, че ЕС не е форумът за решаване на проблем от вида, изложен в доклада. Позволете ми да ви дам няколко примера. Докладът сравнява правото на интернет с правото да ходиш на училище. Това е доста пресилено, като се има предвид, че правото или възможността да ходиш на училище не е предопределено в много държави от ЕС.
<P>
Защитата и подкрепата на правата на човека в интернет и балансът, който трябва да бъде постигнат между неприкосновеността на личния живот и сигурността, са особено важни, но също така това не са въпроси, които трябва да бъдат решени на равнище на ЕС. Това е международен проблем, който трябва да бъде решен преди всичко на международно ниво.
<P>
Друга тема, която ме вълнува, е обменът на файлове. Тук ние сме настоятелно призовани да прилагаме общи наказателни мерки за защита на правата върху интелектуалната собственост. Изразявам твърдо убеждение, че само държавите-членки следва да решават какво да съставлява престъпление и какви, при наличие на такива, може да са последиците от него. Напълно е неприемливо ЕС изцяло да следва направлението на музикалната и филмовата индустрия и по-конкретно с оглед на факта, че се опитваме да криминализираме цяло едно поколение.
<P>
И накрая бих искала да кажа, че всеки опит за законотворчество в тези области ще бъде труден, тъй като технологиите се променят много по-бързо от политиката.
<SPEAKER ID="425" NAME="Urszula Gacek" AFFILIATION="PPE-DE">
- Г-н председател, бих искала да благодаря на докладчика, че прие предложението ми, насърчаващо производителите на компютърни програми да вземат допълнителни мерки за блокиране на достъпа до сайтове, съдържащи порнография и насилие.
<P>
Това особено тревожи родителите. Безспорен факт е, че често пъти нашите деца са повече компютърно грамотни от самите нас. Родителите може би смътно разбират, че могат да включат филтри на интернет търсачките, но това изисква поне минимални познания относно програмите за търсене, както и съзнателно решение за активиране на системата.
<P>
Ако по подразбиране филтърът е бил предварително инсталиран в положение "включен", вероятно много повече деца - включително най-малките, които все повече използват интернет без надзор - щяха да бъдат предпазени от неволно натъкване на сайтове, които биха имали вредно влияние върху тях. Призовавам производителите да откликнат на нашето предложение. Не трябва да гледат на това като на наложена мярка или ограничение, а по-скоро като на търговска възможност. Ако имам избор да купя два сходни компютъра и видя, че единия е обозначен като обезопасен за децата и че филтрите са предварително инсталирани, аз като родител ще избера този продукт. След време родителите, правещи този избор, ще доведат нещата дотам, че това да стане стандарт за бранша. Искрено се надявам да успеем да постигнем това със сътрудничеството на този бранш.
<SPEAKER ID="426" NAME="Alin Lucian Antochi" AFFILIATION="PSE">
. - (RO) Интернет влезе в нова фаза и се приема не само като жизненоважен инструмент в бизнеса, но също и като глобален форум, където се изразяват различни мнения.
<P>
Но това развитие предизвика противоречиво отношение. От една страна, интернет продължава да предлага фантастични възможности, действа като катализатор за образователно, културно, икономическо и обществено развитие, докато, от друга страна, се разглежда като платформа, която може да бъде използвана за насърчаване на насилствено поведение, което влияе върху човешката свобода и сигурност.
<P>
В допълнение, поради глобалната си природа, интернет се превърна в опасност също и за личния живот, тъй като действията на гражданите в интернет често биват подложени на наблюдение от правителства, полицейски служби, фирми и дори от престъпници и терористи, като понякога дори се стига до кражба на идентичност.
<P>
В тази ситуация трябва да се определи законната граница между защитата на сигурността на гражданите и основните свободи в интернет и неограниченото наблюдение на действията им от различни органи, така че законите да станат ефикасни, а не прекомерни в мерките, предприети за борба с престъпността. Ето защо е необходимо да се определят глобални стандарти за защита на данните, сигурността и свободата на изразяване чрез постоянно сътрудничество между операторите и ползвателите на интернет.
<P>
Също така е важно, като в този смисъл напълно подкрепям докладчика, да се изследват и установят граници на съгласието, изисквано било то от държавни органи или от частни компании, от ползвателите да се откажат от част от неприкосновеността на личния си живот в замяна на определени интернет услуги или привилегии.
<P>
И не на последно място, аз вярвам, г-н председател, че държавите-членки трябва да положат усилия да приведат законодателствата си в съответствие по отношение защита на основните права в интернет тъй като това е нещо, което може да помогне и за начертаване на съвместна стратегия за борба с престъпленията в кибернетичното пространство или тероризма.
<P>
Искам да добавя и поздравления към г-н Lambrinidis и целия екип, дал принос за създаването на доклада.
<SPEAKER ID="427" NAME="Sophia in 't Veld" AFFILIATION="ALDE">
- (NL) Г-н председател, бих искала да добавя и моите комплименти към докладчика, подготвил фантастичен доклад. Искам накратко да отбележа няколко точки.
<P>
Първо, през последните години наблюдаваме стремглаво разрастване на съхранението на лични данни от компании и правителства. Правителствата използват базите данни на компаниите, но все още виждаме, че прилаганите равнища на защита при първия и третия стълб са различни - което аз намирам за изключително обезпокоително.
<P>
Второ - и съм доволна, че моето предложение за изменение по въпроса бе прието - престъпниците също, разбира се, използват интернет за своя изгода по най-различни начини. Кражбите на идентичност нарастват застрашително и трябва да помолим Европейската Комисия да сформира контактна група за борба с този вид кражби - не само като начин за обмяна на информация, но също и за помощ за жертвите.
<P>
Трето, наистина са необходими глобални стандарти. По тях се работи, но тези стандарти трябва да бъдат изработени в хода на отворен демократичен процес, а не чрез преговори между длъжностни лица на Европейската комисия и на Съединените щати.
<P>
И накрая, макар Европейската комисия често да говори красиви думи за свободата и гражданските права, забелязах, че под ръководството на члена на Комисията г-н Фратини и с помощта на Съвета през последните години бяха взети безброй мерки, чрез които е възможно гражданите да бъдат шпионирани денонощно и да се ограничават техните свободи. Крайно време е да си дадем сметка какво се случва и до какви последици се е стигнало. Поради това искам да приключа с едно предложение към Комисията: ще настоявам през следващия мандат да бъде назначен отделен член на Комисията, отговарящ за гражданските права и свободи.
<SPEAKER ID="428" NAME="Председател">
- Отпуснах на г-жа in't Veld малко повече време, защото тя има 400 последователи в услугата Twitter. Аз имах само девет. Вече са 450.
<SPEAKER ID="429" NAME="Jean-Paul Gauzès" AFFILIATION="PPE-DE">
- (FR) Г-н председател, госпожи и господа, говоря от името на нашия колега г-н Toubon.
<P>
Първо бих искал да благодаря на г-н Popa, който свърши чудесна работа в опита си да достигне до компромис, приемлив за всички нас, независимо от крайните позиции по темата, заети от някои членове на групата на социалистите в Европейския парламент и групата на Зелените/Европейски свободен алианс.
<P>
Докладът повдига важната тема за намирането на баланс между сигурността и основните свободи в интернет. И наистина, докато за мнозина тази нова технология е синоним на напредък и възможности, тя не е лишена и от рискове. Например съществено е да се гарантира свободата на изразяване и на информацията в тази нова среда, като в същото време се направи необходимото за зачитане на другите основни свободи като защита на личния живот на хората и на личните данни, както и на интелектуалната собственост.
<P>
Докладчикът г-н Lambrinidis, който е свършил отлична работа, си е дал сметка за новите видове престъпност в интернет и за опасностите, които те носят, особено за децата. За съжаление, по други въпроси докладът остава по-двусмислен и дори опасен.
<P>
Целта на измененията, предложени от г-жа Hieronymi, г-н Mavrommatis и г-н Toubon, е да стане ясно, че атаките срещу основните права не бива да бъдат подкрепяни в името на свободата на изразяване и на информацията.
<P>
Държавите-членки и интернет операторите трябва да оставят известна възможност за маневриране, за да може да се намери най-доброто решение за осигуряване правата на едни да не препятстват напълно упражняването правата на други. Законите трябва да важат за интернет, както важат и навсякъде другаде. Интернет не може да бъде виртуално място където едно действие, което съставлява престъпление в истинския свят, се приема за допустимо и дори защитено просто поради ефекта на технологията и начина, по който се използва. Залогът е принципът на правовата държава в нашите демократични общества.
<SPEAKER ID="430" NAME="Manuel Medina Ortega" AFFILIATION="PSE">
- (ES) Г-н председател, бих искал да поздравя моя колега и приятел, г-н Lambrinidis, за доклада му и също така за сравнително балансираното му устно обяснение какво се е опитал да постигне с този доклад.
<P>
Нося с мен една книга, озаглавена "Договор за Конституция за Европа". Тази книга бе одобрена от 90 % от електората в Испания и от мнозинството национални парламенти на страните, от които идваме ние, членовете на ЕП.
<P>
Той не влезе в сила поради редица затруднения от политическо естество, но този текст е от ключово значение, защото включва - и лично аз разглеждам това като мандат от моите гласоподаватели - Хартата на основните права на Европейския съюз. Смятам, че хартата обединява принципите, залегнали в доклада на г-н Lambrinidis.
<P>
Първо, интернет е една зона на свобода, съвременност и еднакви възможности, където хората общуват помежду си, смесват се и си предоставят взаимно информация, обменяйки идеи и споделяйки познания. Това право е признато от член II-71 от Договора за Конституция за Европа.
<P>
Второ, Интернет трябва да защити свободата и развитието на информационното общество по начин, който е съвместим с опазването на интелектуалната собственост и защитата на неприкосновеността на личния живот на потребителите. По-конкретно, правото на интелектуална собственост и също правото на неприкосновеност на личния живот на потребителите са признати от член II-77 от проекта за Конституция на Европа.
<P>
Трето, трябва да търсим подходящ баланс между защитата на правата, насърчаването на предлаганите материали и легалния пазар на дигитално съдържание в интернет, както и развитието, което е отворено към новите корпоративни модели, появяващи се в мрежата. Трябва също да се справим и със защитата на личните данни, която е призната от член II-68 от проекта за Конституция.
<P>
Ето защо смятам, че докладът Lambrinidis обхваща тези проблеми. Ясно е, че той не се задълбочава в подробностите по условията, изискванията, последствията и санкциите, възникващи от злоупотребата с интернет, но аз мисля, че би било уместно това да стане в един законов документ, а в момента ние не разискваме това.
<SPEAKER ID="431" NAME="Claire Gibault" AFFILIATION="ALDE">
- (FR) Г-н Председател, г-н член на Комисията, госпожи и господа, като човек на изкуството съм натъжена и много шокирана от липсата на интерес към културния сектор, показана от доклада на г-н Lambrinidis.
<P>
Ще подчертая, че трябва постоянно да пазим и защитаваме правата на хората като цяло, съгласно Хартата за основните права на Европейския съюз, и трябва да гарантираме правата и свободите на всички засегнати страни. Информационното общество е икономически сектор с нарастваща важност, а също и основен източник на иновации и творчество, който е в основата на съвременната икономика.
<P>
Това означава, наред с другото, че достъпът на всички до многообразна култура и образование трябва да бъде гарантиран, като се спазва правото на Общността и че стойността на творческата работа на автори и изпълнители, включително и в дигиталната икономика, трябва да бъде надлежно призната. Но такова признание означава, че те трябва да получават възнаграждение за всички начини, по които техният творчески принос се използва, така че да се издържат от професията си и да могат напълно да й се посветят.
<P>
В този смисъл правата на интелектуална собственост не трябва да се възприемат като пречка, а в действителност като движеща сила за творчески дейности, особено в контекста на развиването на онлайн услугите.
<P>
От друга страна, смятам, че дори и в интернет расистките, изпълнени с омраза, или ревизионистки изказвания трябва да бъдат преследвани от закона. Свободата на изразяване трябва да се упражнява отговорно. Трябва да се намери правилният баланс между свободата на достъпа до интернет, зачитането на личния живот и защитата на интелектуалната собственост. Ето защо ви призовавам, госпожи и господа, да подкрепите моите предложения за изменения от 2, до 6.
<SPEAKER ID="432" NAME="Marie Panayotopoulos-Cassiotou" AFFILIATION="PPE-DE">
- (EL) Г-н председател, вече ни стана почти навик да разглеждаме доклад за интернет на всяко пленарно заседание. Това е нещо хубаво, защото дава на държавите-членки и на Европейския съюз възможността най-накрая да се заемат ефективно с тези злободневни въпроси за ползването на интернет. Поздравявам моя уважаем колега г-н Lambrinidis затова, че се съгласи да включи предложенията за изменения на членовете на ЕП в неговия изключително подробен доклад, като така прибави няколко нови аспекта към разисквания въпрос.
<P>
Последния път Парламентът разгледа въпроси, отнасящи се до видео игрите в интернет и опасностите за малолетните, както и финансиращият механизъм на Европейския съюз за безопасен интернет за непълнолетните. Днешното разискване ме убеждава все повече, че в края на краищата всичко се свежда до въпроса за законодателния подход.
<P>
Ето защо мисля, че единственото нещо, за което трябва да призовем, е изследване от законова гледна точка на многобройните проблеми, които произтичат от използването на интернет. Следователно докладът ще бъде полезен като каталог, който трябва да се разгледа в дълбочина от правните експерти, които след това ще започнат изследователската си работа, която ще даде на различните заинтересовани лица, споменати в доклада, инструментите, с които да създадат законодателство, което да защитава принципа на правовата държава по отношение на използването на интернет по демократичен начин. Естествено, не можем да говорим за демокрация, при условие че не всеки гражданин има правото, независимо от финансовото си състояние, да използва интернет. Нещата не стоят така днес, но се надяваме един ден това да се случи.
<SPEAKER ID="433" NAME="Katrin Saks" AFFILIATION="PSE">
- (ET) Госпожи и господа, представяте ли си живота без интернет? Аз например вече не мога. Аз съм от Естония, която е световен лидер в достъпността до интернет. Вероятно и затова имаме по-голям опит с опасностите от интернет, като започнем с кибер-войната, която беляза страната ни преди две години, и стигнем до факта, че според международните проучвания нашите деца са станали жертва на наказателно преследване в кибернетичното пространство в по-голяма степен, отколкото децата в много други държави.
<P>
Чрез няколко от докладите, които прокара в близките години, Европейският парламент всъщност търсеше отговор на въпроса "Какво е интернет?". Днес по-уместен би бил въпросът дали светът на интернет е отделно пространство - виртуален свят - който не е част от действителния свят, или е част от обществената сфера. Това също се обсъжда от г-н Lambrinidis в доклада му, където той твърди, че нашата основна задача е да намерим подходящия баланс между личния живот и сигурността.
<P>
Свободата на изразяване веднага излиза на дневен ред, независимо кога се споменава ограничаване на свободата в интернет - свободата на изразяване е правото да разпространяваме идеи, мнения, убеждения и друга информация, но тя също включва и отговорност. Искам да благодаря на докладчика и се надявам да имаме силата да открием отговора на този въпрос: какво е интернет, може ли да бъде регулиран и ако да, как да стане това? Понеже интернет е един от най-ясните признаци за глобализацията, нашият подход към въпроса също трябва да бъде от международен характер.
<SPEAKER ID="434" NAME="Филиз Хакъева Хюсменова" AFFILIATION="ALDE">
Уважаеми колеги, съдържанието на доклада отговаря напълно на неговото наименование. То обхваща правата от Европейската харта за правата в Европейския съюз и Конвенцията на ООН за правата на детето и стига до защитата им от престъпления. Поздравления за докладчика.
<P>
Интернет е свят, в който се проявяват факти, които не са изрично фиксирани като нарушения на правата и свободите или като престъпления срещу тях. Възможности за изразяване, информираност и социални контакти често се заменят от отрицателната им крайност. В Интернет се създава благодатна почва за прекрачване на нормите и за липса на ограничения в изказа.
<P>
В условията на анонимност и отсъствие на контрол възниква ефектът на снетата отговорност при избора и използването на езиковите средства. Често проникват просторечие, цинизъм, дори вулгарност. Те прерастват в език на недоверие и омраза, пренасят се в ежедневието, стават модел за подражание, формират отношение.
<P>
Подобен речник не допринася за детското социално, духовно и морално благосъстояние, не води към култура и ценности. Затова насочвам вниманието към нуждата от отделно проучване на езика в Интернет и влиянието му върху личностното изграждане на децата.
<SPEAKER ID="435" NAME="Csaba Sógor" AFFILIATION="PPE-DE">
- (EN) Г-н председател, аз съм един от онези хора, които искат да осигурят целостта на свободата в интернет. Създателите на интернет са имали силна вяра в изначалната доброта на човечеството и аз съм склонен да споделям тяхната вяра. За съжаление, много често в интернет, точно както във всяко човешко общество, трябва да се изправим пред тъжния факт, че са необходими правила, за да сме сигурни, че тези, които не могат да се защитават, също са защитени. Безопасността на човека е основно право, точно колкото и правото на свободно слово и изразяване на личността.
<P>
Извращения като детска порнография и педофилия, както и измамите в интернет, трябва да бъдат спрени. Не можем да толерираме никакви интернет хищници и докато разискваме този предмет, който привлича силен интерес, искам да насоча вниманието ви към много по-малко разискван факт: интернет е пълен също с уебсайтове, които подбуждат към омраза, насилие и нетърпимост към най-различни малцинства, сред които и етнически малцинства. Това е аспект от интернет, който се нуждае от нашето внимание. Трябва да се уверим, че малцинствата също се чувстват защитени. Недопустимо е, че много екстремистки групи използват интернет, за да подстрекават към омраза и ксенофобия.
<SPEAKER ID="436" NAME="Ewa Tomaszewska" AFFILIATION="UEN">
- (PL) Г-н председател, искам да привлека вниманието към няколко проблема, свързани с интернет.
<P>
Първо, искам да спомена защитата на личните данни и защитата на поверителността във връзка с електронното гласуване, което дава възможност на хората с увреждания да упражнят гражданските си права. Второ, ще спомена защитата на интелектуалната собственост във връзка с продукти на изкуството, които могат лесно да бъдат пуснати по интернет. Друг въпрос засяга защитата на децата от вредно съдържание като сцени на насилие и порнография, чрез подходящи филтри и обучение на родителите. Четвъртият въпрос е проблемът със защитата на децата от педофили и похитители, както и възможността да се проследят престъпниците, като се използват следите, оставени от тях в интернет, като адрес на педофила или записи на престъпления, направени с мобилни телефони, и после публикувани в интернет. Ако изказванията, направени в интернет от млад мъж в Германия, не бяха пренебрегнати, жертвите му още щяха да са живи, а именно учениците и учителите, които той застреля. Следващият въпрос, който всъщност е най-важният, засяга зачитането на свободата на словото и тук законът трябва да бъде спазван, както е прието и във всяка друга област. Някои от тези проблеми изискват нови технически решения. Поздравявам докладчика.
<SPEAKER ID="437" NAME="Ján Figeľ">
член на Комисията. - Г-н председател, искам да благодаря на всички оратори за техния заангажиран и интересен принос. Искам само да добавя две точки към това, което казах в началото. Ние например споделяме загрижеността си за правата на интелектуалната собственост и балансирания подход, който е необходим в този случай. Това е важно за цялостната еволюция или развитие на информационното общество. Нарушаването на тези права на собственост трябва да бъде надлежно балансирано с основните свободи или права, които са изброени в доклада, включително правото на личен живот, защитата на личните данни и правото на участие в информационното общество.
<P>
Много от вас споменаха децата - непълнолетните - защитата на онези, които вероятно най-често се изправят пред тези предизвикателства, а те стоят пред компютрите ежедневно. Тук искам не само да препоръчам, но горещо да подканя партньорите, държавите-членки и институциите да си сътрудничат с Програмата за по-безопасен интернет за периода 2009-2013 г. За този проект имаме доста забележителен бюджет. Вече са предприети действия относно неподходящо или нелегално съдържание, а също и срещу вредни действия или поведение като например нагрубяване или малтретиране, които бяха споменати.
<P>
Има много въпроси, но аз ще подкрепя въвеждането на сериозни политики на ангажираност, независимо дали те са национални или интернационални. Имаме директива за личния живот и електронните комуникации, много конкретни действия и планове на действие и Европейска програма за защита на критичните инфраструктури. Ето защо казах, че нямаме нужда от повече законодателни актове, а по-скоро от навременното и подходящото им прилагане, а след това, разбира се, от по-нататъшно развитие и подобрения. Някой правилно спомена пакета за телекомите. Вчерашният тристранен диалог дава много надежди за окончателно споразумение.
<P>
Искам да завърша, като кажа, че тази година беше обявена за Европейска година на творчеството и иновациите и мотото е: използвай въображението си, създавай, бъди иновативен. Така че може би не можем да си представим света без интернет, но е важно да използваме въображението си, да създадем и да бъдем иновативни, за да го направим по-безопасен и по-близък до човечността и човешката отговорност.
<SPEAKER ID="438" NAME="Stavros Lambrinidis">
докладчик. - (EN) Г-н председател, искам да благодаря на Комисията. За да улесня живота на преводачите - тъй като ще говоря извън текста - по изключение ще се изкажа на английски.
<P>
Уважавам реакциите на онези, които са загрижени за защитата на интелектуалната собственост. Но останах с впечатлението, че те водят битка с грешния доклад. Моят доклад не засяга само един въпрос, а е доклад, който говори общо за защитата на основните права и сигурността в интернет и, наистина, затова той получи единодушна подкрепа.
<P>
Доколкото обаче става въпрос за правата на интелектуална собственост, като слуша някои от изказванията, човек би си помислил, че докладът ги пренебрегва. Нека прочета, по-конкретно, колко балансирано се опитахме да подходим с този доклад. В параграф 1, буква к), ние настояваме пред Съвета да "пристъпи към приемане на директива относно наказателни мерки, насочени към прилагането на правата на интелектуална собственост, след оценка с оглед на съвременната иновационна изследователска дейност доколко това е необходимо и съразмерно". Това гласи доклада.
<P>
Измененията обаче са всичко друго, но не и балансирани. Изменения, които заличават това към което призовава докладът - а то е забраняване на системното наблюдение над всички потребители, независимо дали са заподозрени или виновни, за да защитим всяко право на сигурност - са всичко друго, но не и балансирани. Те ни призовават изцяло да изоставим основните права, за да защитаваме нещо друго.
<P>
Второ, изменения, които заличават или размиват едно много точна и специфична точка в доклада - че противоречивите политически речи не трябва да са обект на наказателно преследване - са измененията, на които се противопоставям и се радвам да чуя, че и много други в тази стая го правят.
<P>
Политическите изказвания трябва да бъдат защитени, особено когато са спорни. Ако всеки в тази зала беше съгласен с другите, то тогава нямаше да имаме нужда от законодателство за свободата на словото. В случаи, когато не сме съгласни един с друг - и особено, за да защитим дадена реч, която особено разгневява хора като мен или някои други - затова имаме тези закони. В тази точка от доклада не става въпрос за "престъпно" изказване. Там става дума конкретно за "спорно политическо" изказване. Ето защо призовавам всички да подкрепят този определен параграф от доклада и да подкрепят доклада като цяло.
<P>
Изразявам дълбока благодарност към всички - дори и към тези, които не са съгласни с мен - които присъстваха тази вечер. Знам, че не е лесно. Благодаря ви за вашата подкрепа през всички тези месеци на изготвяне на този доклад. Очаквам с нетърпение да работя с вас по вашите доклади в бъдеще и да ви покажа същото разбиране и подкрепа.
<SPEAKER ID="439" NAME="Председател">
- Благодаря ви, колеги. Благодаря Ви, г-н Mavrommatis, за Вашето мнение и специални благодарности към докладчика, г-н Lambrinidis, за успеха му и за важния и интересен доклад.
<P>
Разискването приключи.
<P>
Гласуването ще се състои в четвъртък, 26 март 2009 г.
<P>
Писмени декларации (член 142)
<SPEAKER ID="440" NAME="Neena Gill  " LANGUAGE="EN">
Поздравявам докладчика за този доклад. Вярвам, че интернет подобри живота на европейците по безброй начини. Увеличи възможността ни за достъп до знания, подпомогна за разбирането ни за света около нас и подсили социалните ни връзки с другите хора.
<P>
Но избирателите ми казват, че те също са загрижени за опасностите, свързани с интернет. Държим в ръцете си забележителна технология, но голямата свобода, която ни дава, също така позволи на престъпниците да злоупотребяват с технологията. Този доклад, в който се подчертават основните права, ще измине дълъг път, за да направи интернет по-безопасно място. По време на последната месечна сесия говорихме за нуждата да се справим с детската порнография. Като балансират между свободата и сигурността, предложенията, по които гласувахме днес, ще създадат нов жизненоважен инструмент за борбата срещу тази заплаха.
<P>
Докладът повдига също въпроса за електронната грамотност. Не можем да се развиваме заедно като общество, ако, като насърчаваме нови свободи за някои, ограничаваме правата на онези, които са по-незапознати с интернет. С радост приехме сериозните промени, които интернет донесе. За да продължим да се развиваме и в бъдеще, трябва да насочим вниманието си към справянето с отрицателните последици от тази революция, със същата готовност.
<SPEAKER ID="983" NAME="Daciana Octavia Sârbu  " LANGUAGE="RO">
Добре известно е, че е много трудно да се контролира интернет, но защитаването на основното право на сигурност в интернет и гарантирането, че интернет е по-безопасно място трябва да присъстват сред приоритетите на правителствата на държавите-членки.
<P>
Използването на интернет предлага безброй ползи, но не трябва да забравяме опасността от злоупотреби, на които са изложени някои потребители на интернет.
<P>
Ето защо, за да намалим тези злоупотреби, наше задължение е да определим стандартите за защита на данните, сигурността и свободата на изразяване както на европейско ниво, така и на ниво на държави-членки.
<P>
От друга страна, трябва да се предприемат незабавни мерки за борбата с престъпленията в кибернетичното пространство и във връзка с това искам да подчертая важността от създаването глобална стратегия.
<P>
Настоявам, че в борбата срещу престъпленията в кибернетичното пространство трябва да има сътрудничество между органите на полицията, доставчиците на интернет, потребителите и другите замесени оператори.
<P>
Трябва да приключа, като спомена, че правото на образование и достъп до интернет, както и сигурността и защитата на правата на онези, които използват услугите на интернет, трябва да бъдат гарантирани.
