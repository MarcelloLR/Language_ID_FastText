<CHAPTER ID="006">
Преходни процедурни насоки по бюджетни въпроси с оглед на влизането в сила на Договора от Лисабон (разискване) 
<SPEAKER ID="046" NAME="Председател">
Следващата точка е докладът (Α7-0045/2009) на г-н Lamassoure - от името на комисията по бюджети, относно преходните процедурни насоки по бюджетни въпроси с оглед на влизането в сила на Договора от Лисабон [2009/2168(ΙΝΙ)].
<SPEAKER ID="047" NAME="Alain Lamassoure" LANGUAGE="FR">
Г-н председател, първо искам да се възползвам от възможността да благодаря на председателя Барозу и члена на Комисията Шемета за решението им да отложат публикуването на предложенията на Комисията за бъдещата бюджетна политика и актуализирането на финансовата перспектива за следващия шестмесечен период.
<P>
Фактически Европейският съвет и Европейският парламент се договориха актуализирането да се извърши през 2008-2009 г., но това беше преди четири години, което е доста дълъг период. Междувременно станахме свидетели на Договора от Лисабон, първия ирландски референдум, финансовата криза, отлагането на влизането в действие на новия Договор и други събития.
<P>
Ето защо е по-разумно да възложим на новата Комисия задачата в рамките на няколко месеца да представи политическата си програма заедно с нейното финансово изражение.
<P>
От друга страна, тъй като Договорът от Лисабон се очаква да влезе в действие на 1 декември, не трябва да губим време при одобряването на временни мерки, необходими за преминаването от единия към другия Договор в бюджетната област.
<P>
Шведското председателство предложи помирителният комитет от 18 ноември да осигури възможност на трите институции да постигнат политически консенсус по този въпрос. Ето защо Парламентът следва да даде мандат за преговори на делегацията си в помирителния комитет.
<P>
Следва да се разгледат възможно най-скоро четири въпроса, като нито един от тях не би трябвало да представлява сериозен политически проблем.
<P>
На първо място, процедурата по трансфер: премахването на разграничението между задължителни и незадължителни разходи изисква приемането на единна процедура, която прави двата бюджетни органа равнопоставени, без да се прави компромис с гъвкавостта, която Европейската комисия следва да прояви при управлението на бюджета.
<P>
Второ, допълнителните бюджети: от началото на 2010 г. ще бъде необходимо приемането на първия допълнителен бюджет, който ще предостави на всички заинтересовани институции финансовите ресурси, необходими за осъществяване на новите правомощия, заложени в Договора от Лисабон. Поради това ни е нужна опростена процедура, вдъхновена от новата процедура, с която в Договора се допуска и самият основен бюджет.
<P>
Трето, графикът за подготвителните срещи между трите институции, или както ние го наричаме, прагматичният график: по този въпрос не следва да се предприема нищо по-различно от предприетото досега.
<P>
И на последно, четвърто място, процедурата, свързана с използването на системата от временни суми от една дванадесета, в случай че не успеем - което е малко вероятно - да постигнем консенсус по бюджета за 2010 г.: по този въпрос ние считаме, че разпоредбите на Договора от Лисабон са достатъчно ясни, като така изключват необходимостта от използване на допълнителни бюджети.
<P>
Вашата комисия по бюджети прие тези предложения с много голямо мнозинство. Призовавам Парламента да направи същото, за да можем да приключим преговорите със Съвета и Комисията в договорения срок.
<SPEAKER ID="048" NAME="Алгирдас Шемета" LANGUAGE="EN">
Г-н председател, искам да благодаря на г-н Lamassoure за неговия доклад.
<P>
Влизането в сила на Договора от Лисабон ще промени правилата в бюджетния сектор, като Европейският парламент и Съветът ще бъдат равнопоставени при вземането на решения по всички разходи. Това ще доведе до нова правна рамка, изискваща внимателно разглеждане от страна на институциите.
<P>
Тъй като наша обща отговорност е да осигурим непрекъснатото и плавно протичане на бюджетните процеси и операции, аз споделям вижданията на докладчика, че трябва спешно да постигнем консенсус относно временните насоки. Въпросните временни правила имат твърде технически характер и ще действат само до влизането в сила на новата правна рамка.
<P>
В своя доклад докладчикът очерта важните въпроси за обсъждане. Необходими са ни нови правила за функциониране на трансферите и нови правила за приемане на коригиращите бюджети. Имаме нужда от график, който ще позволи адекватно ангажиране на всички участници. Необходим ни е също така консенсус по ясните принципи за сътрудничество, а в някои случаи ще ни трябват правила за временните суми от една дванадесета.
<P>
Аз мога сега да потвърдя, че съм готов да направя необходимите предложения, за да постигнем балансирано споразумение. Предлагам да започнем обсъждането на въпросите по време на тристранните преговори днес следобед. Надявам се, че трите институции ще са в състояние да постигнат споразумение по време на съгласуването на бюджета през ноември.
<SPEAKER ID="049" NAME="Salvador Garriga Polledo" LANGUAGE="ES">
Г-н председател, Лисабон ще донесе много промени, но само няколко от тях се приближават по значимост до бюджетната процедура.
<P>
Всеки главен докладчик по бюджети знае как работи настоящата стратегия за преговори в два кръга: разглеждането на тези въпроси по време на първия кръг ще изисква допълнителни усилия по отношение на сътрудничеството и консенсуса между различните институции.
<P>
Новата ситуация оказва вече своето влияние върху настоящите преговори върху бюджетната процедура и нейното съгласуване през следващата седмица, тъй като ние знаем, че това се прави по този начин за последен път. Искам да поздравя комисията по бюджети за скоростта и гъвкавостта, с които тя подготви временните правила и ни ги представи.
<P>
Следващите няколко месеца ще бъдат решаващи за бюджетната политика: ще има спешни трансфери, ще се приемат спешни коригиращи бюджети през следващите няколко месеца и на тях трябва да се даде адекватен отговор, като се използва новата процедура; ще бъде необходимо също така, наред с другите неща, да се разискват бюджетните салда, коригиращи бюджета посредством новата процедура, която ще изисква огромна отговорност от всички институции.
<P>
По отношение на временните правила моята група споделя виждането, че всички трябва да вложим допълнителни усилия, по-конкретно бъдещият председател на Съвета ще играе много важна роля, особено за запазването на действащото "джентълменско споразумение". Възможно е Съветът да се изкуши и да се опита да действа в своя полза по изключително спешните бюджетни въпроси, като например Европейската служба за външна дейност, но несъмнено трите институции ще бъдат равнопоставени, като от страна на Парламента ще се прояви значително чувство на отговорност.
<SPEAKER ID="050" NAME="Göran Färm" LANGUAGE="SV">
Г-н председател, Договорът от Лисабон ще донесе големи промени - не на последно място в областта на бюджета. Както отбелязаха много хора, най-важната промяна е, че разграничението между сферите на задължителните и незадължителните разходи ще изчезне. По такъв начин Европейският парламент ще има правомощия за съвместно вземане на решения по целия бюджет, а ние ще имаме нова, опростена бюджетна процедура. Договорът сега е готов и е одобрен, но това не означава, че можем да преминем директно към новата процедура.
<P>
Една причина за това е, че имаме пълен консенсус относно осъществяването на бюджетния процес през тази година по старите правила, тъй като ако се опитаме да го променим в средата на четенето на бюджета, това ще доведе до хаос. Второ, преди да можем цялостно да приложим новия Договор, имаме нужда от ново междуинституционално споразумение. Необходим ни е актуализиран Финансов регламент и нов, предоговорен дългосрочен бюджет, многогодишна финансова рамка като част от новото законодателство.
<P>
Това ще отнеме време. Ето защо, за да можем да започнем работа по бюджета през 2010 г., са необходими редица временни разпоредби. Искам да използвам възможността да благодаря на председателя на комисията по бюджети г-н Lamassoure, който бързо пое инициативата по доклада и го подготви за изключително кратко време, като в същото време си сътрудничи много тясно с различните групи в комисията. Изказвам му своята благодарност.
<P>
Включихме в доклада и редица становища относно характера на новите постоянни решения. Ние, социалистите демократи, предложихме няколко становища. Най-важното от тях цели гарантирането, че новите правомощия на Парламента ще се прилагат дори по време на временния период и че предложенията, които следва да се направят, водят до ново междуинституциално споразумение в бъдеще, както и че на ревизирания Финансов регламент трябва да гледаме като на пакет, за да постигнем функционална цялостност, изключваща припокриване и проблеми при тълкуването.
<P>
Надявам се, че по време на днешната тристранна среща ще имаме възможност също така да постигнем консенсус относно първите елементи на този процес. В заключение искам само да кажа, че промяната, която това би означавало за бюджетната процедура, е добър пример за опростяването и намаляването на бюрократичните процедури, от което крайно категорично се нуждае целият Европейски съюз.
<SPEAKER ID="051" NAME="Anne E. Jensen" LANGUAGE="DA">
Г-н председател, аз също искам да започна, изказвайки моето задоволство от това, че сега имаме Договора от Лисабон - Договор, който ще даде, разбира се, повече правомощия на Парламента в областта на бюджета, като променя начина на приемане на годишния бюджет на ЕС. Намираме се в преходен период, през който се приема бюджетът за 2010 г. съгласно предишния Договор, но изпълнението на бюджета ще се наблюдава и проследява съгласно новия Договор. Независимо какво решение намерим за това на практика, началото е поставено с доклада на г-н Lamassoure и искам да му благодаря, че той пое инициативата толкова бързо. Групата на Алианса на либералите и демократите за Европа подкрепя доклада абсолютно безрезервно, което показва как ще работим по коригиращите бюджети и трансферите, както и по другите, вече споменати въпроси.
<P>
Групата "Европа на свободата и демокрацията" (EFD) предложи редица изменения, свързани с премахването на коригиращите бюджети и трансфери. Мога да заявя, че групата ALDE ще гласува против всички предложения на групата EFD. Съгласни сме с г-н Lamassoure, че броят на коригиращите бюджети трябва да се намали. През годината обаче се случват много непредвидени неща, ето защо имаме нужда от подобен инструмент. Освен това националните парламенти също разполагат с такъв инструмент. Възможно е да внесем изменения през годината. Дори само нарастващият брой искания за средства от Фонда за приспособяване към глобализацията във връзка с огромния брой освободени от работа служители ще доведе, разбира се, до редица коригиращи бюджети. Ние не трябва да бягаме и от възможността за трансфери между сметките. Съществуват много строги правила относно размера на средствата, които Комисията може да прехвърля, и начина, по който това може да се направи - то не може да стане просто по начина, който допада на Комисията. Тя трябва първо да попита Парламента и Съвета.
<P>
Докладът сочи също, че Финансовият регламент и междуинституционалното споразумение трябва да бъдат изменени сега и аз с нетърпение очаквам да получим предложение от Комисията в скоро време.
<SPEAKER ID="052" NAME="Helga Trüpel" LANGUAGE="DE">
Г-н председател, г-н член на Комисията, от името на групата на Зелените/Европейски свободен алианс искам да заявя, че категорично подкрепяме мандата на председателя на комисията по бюджети - Alain Lamassoure. Убедени сме, че той ще води преговорите през временния период, в който сега се намираме, много добре и с огромна увереност. Знаем, че по време на прехода от прилагането на Договора от Ница към прилагане на Договора от Лисабон - който всички очакваме и от който се нуждаем, за да направим Европа по-демократична и по-прозрачна - на нас са ни необходими ясни правила.
<P>
Комисията по бюджети е отговорна заедно със Съвета и другите органи за изготвянето на европейския бюджет, като ясно заявяваме на Съвета, че ще защитаваме и укрепваме нашите парламентарни права. Няма да допуснем - и това е вярно именно при преговорите под ръководството на г-н Lamassoure - тези права да бъдат орязани по някакъв начин, тъй като сме абсолютно сигурни, че не трябва да има никакво изместване на правомощия към Съвета.
<P>
Искам да ви напомня, че е абсолютно необходимо новите европейски бюджети през следващите няколко години да бъдат изготвяни съвместно от държавите-членки и Европейския парламент в истински европейски дух. Единствено по такъв начин можем да направим Европейския съюз достоен за бъдещето. Също така искам да ви напомня във връзка с финансовите регламенти, и по-конкретно с това как действително се разпиляват парите към и в рамките на държавите-членки, че това трябва, разбира се, да се извърши по сигурен начин, който изключва злоупотреби. Не трябва да има скандали или измами, а и финансовите регламенти следва да са по-прости и по-прозрачни, така че европейските ни програми да не създават нередности на местно равнище, а в действителност да достигат до хората. Това е начинът, по който трябва да формулираме нашата европейска бюджетна политика в следващите няколко години.
<SPEAKER ID="053" NAME="Marta Andreasen" LANGUAGE="EN">
Г-н председател, след доклада на уважаемия член на Парламента г-жа Guy-Quint от април 2008 г. новата правна рамка, засягаща бюджетните въпроси, би трябвало вече да е готова за приемане. Всички институции се съгласиха, че по този начин ще се избегне правният вакуум. Ето защо няма да са необходими временни насоки по бюджетните въпроси.
<P>
Докладът на уважаемия член на Парламента г-н Lamassoure насочва вниманието ни върху одобряването на коригиращите бюджети и трансфери, които представляват рискови и неадекватни практики, разкриващи липса на професионализъм по отношение на процеса на съставяне и планиране на бюджета, като те могат да станат по-рискови през преходните периоди.
<P>
Понастоящем броят на коригиращите бюджети е прекомерно голям и дори не е съобразен с условията, заложени в член 37 от Финансовия регламент.
<P>
Броят и на използваните сега трансфери също е твърде голям, като това можеше да не се допуска, ако планирането на бюджета беше извършено с по-добро разбиране на потребностите на различните сектори в различните държави.
<P>
Като член на комисията по бюджети аз се ужасявам, виждайки как почти цялата комисия, с изключение на мен, одобрява всички искания за трансфери.
<P>
По тази причина не бива да се одобряват никакви коригиращи бюджети и трансфери по време на временния период, а всички усилия трябва да се концентрират върху приемането на правна рамка, така че да се избегне по-нататъшно нанасяне на ущърб на интересите на данъкоплатците.
<SPEAKER ID="054" NAME="Daniël van der Stoep" AFFILIATION="NI">
(NL) Г-н председател, нидерландската Партия на свободата (PVV), която е представена в Европейския парламент за първи път, е шокирана от користното отношение на членовете на Парламента. В този смисъл той прилича на анти-парламент. Целта, изглежда, е да се измъкнат колкото е възможно повече пари от джобовете на работещите граждани на Европа, и особено на Нидерландия.
<P>
Милиарди се харчат за любими теми на левите, като климат и помощи за развитие, докато в Нидерландия хората не получават адекватна помощ в здравните заведения, възрастта за пенсиониране е повишена на 67 години, а на полицията се налага да прави съкращения. Г-н председател, Парламентът трябва да работи за гражданите, а вместо това реализира собствените си, политически коректни, екстравагантни схеми и тези на елитарните си приятели.
<P>
За жалост ирландците дадоха своето одобрение на отвратителния Договор от Лисабон, но поне им бе дадено правото на избор. Партията на свободата (PVV) счита за безобразие факта, че този ужасен договор беше натрапен на нидерландския народ. За съжаление обаче той е реалност и ние също с прискърбие трябва да се научим да живеем с него.
<P>
Партията на свободата конструктивно сътрудничи в Парламента. Въпреки това не можем да подкрепим настоящия доклад. Нидерландия е с най-големия нетен принос на глава от населението и искаме да видим промяната много скоро. Моето искане към докладчика е да включи в доклада изявление в този смисъл, че Европейският парламент призовава Съвета да сложи възможно най-бързо край на това положение на Нидерландия, която продължава да плаща най-много на глава от населението.
<P>
Ако това бъде заявено в доклада, още четири гласа ще се оцветят в зелено в залата по време на днешния вот. Това според мен е златна възможност за докладчика. Искам да добавя, че ще подкрепим всички изменения, предложени от групата "Европа на свободата и демокрацията".
<SPEAKER ID="055" NAME="László Surján" AFFILIATION="PPE">
(HU) Госпожи и господа, след Първата световна война в Унгария, в Будапеща, се строят временни постройки с цел предоставяне на болнично лечение на пленниците, завръщащи се вкъщи. Тези временни постройки се използват и днес.
<P>
Ние искаме да въведем временни процедурни правила, за да гарантираме бюджетния процес. Струва ми се, че г-н Lamassoure, който е докладчик и председател на комисията, спомена и иска да види осъществени принципи, които ще траят поне колкото временните постройки, за които ви говорих, използвани 90 години. Изключително важно е, че плащаме висока цена за Договора от Лисабон. Отказахме се от някои принципи и гражданите на една държава, Чешката република, ще се възползват в по-малка степен от правата на човека в сравнение с мнозинството европейци. Наше основно задължение е да прилагаме спокойно, гладко и ефективно този Договор, за който заплатихме толкова скъпо. По мое мнение предложенията, които докладчикът представя за одобрение, служат на тази цел повече от адекватно. Ето защо моята група ще иска значително мнозинство в Парламента за приемането им без никакви изменения.
<P>
В заключение, отново по темата за временните неща, преди няколко десетилетия се появи реклама, в която се казваше, че жилища, рекламирани като дълготрайна собственост, са били построени за съветски офицери на временна служба в Унгария. Това означава, че без значение колко дълготрайно е според нас дадено нещо, то остарява след известно време. Надявам се, че когато настоящите регламенти престанат да бъдат валидни, те ще бъдат заменени от по-добри. С тази надежда призовавам всички да подкрепят настоящото предложение.
<SPEAKER ID="056" NAME="Eider Gardiazábal Rubial" AFFILIATION="S&amp;D">
(ES) Г-н председател, както вече беше казано, Договорът от Лисабон най-после ще влезе в сила и някои от последствията в резултат от това ще се почувстват незабавно след подписването му; например, известна част от работата на комисията по бюджети трябва да се ръководи от новите правила от януари. По тази причина ние в трите институции вече работим, за да създадем временни правила, които да ръководят нашата работа, докато се обсъждат и приемат новите регулации, залегнали в Договора.
<P>
Напълно подкрепяме доклада на г-н Lamassoure. Не мислим, че има какво да се добави към заключенията в него. Само се надявам, че в диалога, започващ между трите институции, ще надделее консенсусът и че никой няма да се опита да наклони везните в своя полза.
<P>
С ваше позволение искам да споделя някои наблюдения, защото имам впечатлението, че понякога се усеща известен оптимизъм у някои от членовете на комисията по бюджети и че този оптимизъм ни кара да приемем съображение, утвърждаващо, че Договорът от Лисабон значително опростява бюджетната процедура.
<P>
Отскоро съм част от Парламента и несъмнено нямам никакъв опит във връзка с европейския бюджет, но честно казано онова, което успях да прочета по новите бюджетни разпоредби, не ме кара да споделям този оптимизъм. Процедурата ще бъде сложна и в зависимост от параметрите на споразумението, или по-вероятно липсата на споразумение между Парламента и Съвета, тя ще бъде допълнително усложнена. Ние обаче не можем да сме сигурни в това, докато някои бюджетни процедури не се проведат по новите правила.
<P>
Това, което знаем категорично, са намеренията на Съвета и истината по този въпрос е, че не съм твърде оптимистично настроена, защото виждам как Съветът се опитва да завладее колкото е възможно повече власт, за да може да блокира всяко решение, което е насочено срещу общоприетата линия. А именно, той желае да има възможност да блокира всяко решение, насочено към изразходване на едно евро над планираните разходи независимо от това, какво се случва. Ако е така, ако Съветът иска да запази целия контрол, считам, че той прави огромна грешка, защото същият има нужда единствено от силен Парламент, с който може съвместно да работи.
<SPEAKER ID="057" NAME="Timo Soini" AFFILIATION="EFD">
(FI) Г-н председател, подкрепям добре обоснованите предложения, представени от моята колега г-жа Andreasen. В доклада вие приветствате Договора от Лисабон. Това е ваше право, но ще кажа отново, че с тъга наблюдавам потъпкването на нашия суверенитет. Вие спечелихте, но ние ще сме тук и ще тежим на съвестта ви, защото начинът, по който беше прокаран Договорът от Лисабон, не беше правилен. Същината на суверенитета никога няма да умре. Докладът посочва, че е необходимо да се направят няколко изменения на закона, така че тази финансова конституция, както се казва в доклада, да влезе в сила. И така вие я допуснахте. Ето защо това е конституция от финансова, политическа и правна гледна точка. Ние бяхме прави и нашата борба за суверенитет ще продължи.
<P>
(Ръкопляскания)
<SPEAKER ID="058" NAME="Czesław Adam Siekierski" AFFILIATION="PPE">
(PL) Г-н председател, няма съмнение, че Договорът от Лисабон внася широкообхватни изменения по отношение на бюджета и процедурите за приемането му. Ще спомена само премахването на разграничението между задължителните и незадължителните разходи, което трябва да засили позицията на Парламента, както и признаването на многогодишната финансова рамка като правнообвързващ акт. Еднакво значимо е и опростяването на бюджетната процедура.
<P>
Докато разсъждаваме над тези изменения, не трябва обаче да забравяме ефективното им прилагане, така че да гарантираме възможно най-лесния преход към новите принципи. Това е особено важно от гледна точка на бенефициерите на бюджета на Европейския съюз.
<P>
Сега пред нас е задачата да установим онези области, в които временните насоки са необходими в най-голяма степен. Поради това искам да изразя подкрепата си за доклада наред с всичките ни усилия да одобрим средствата, с които ще внесем ред в бюджетните дела в съответствие с новия Договор.
<SPEAKER ID="059" NAME="Reimer Böge" AFFILIATION="PPE">
(DE) Г-н председател, госпожи и господа, горещо приветствам лично от мое име, както и в качеството ми на докладчик за многогодишното финансово планиране, доклада на председателя на нашата комисия г-н Lamassoure, тъй като той изгражда необходимите мостове, включително от гледна точка на правната сигурност, от които се нуждаем до момента, когато се споразумеем по необходимото адаптиране на междуинституционалното споразумение и по допълнителните технически процедури, които трябва да изясним съгласно правото на Договора. Искам да подчертая, че това решение дава яснота по въпроса, че за нас целият пакет ще се запази какъвто е за бъдещи преговори - от въпроса за адаптирането на междуинституционалното споразумение до това как ще си взаимодействаме с бъдещата Европейска служба за външна дейност, например от чисто бюджетна гледна точка.
<P>
В светлината на съществуващото споразумение считам също за редно съответната оценка на функционирането на настоящото междуинституционално споразумение - бих казал технически, както и от гледна точка на бюджетната политика - да се интегрира адекватно в този процес, включващ целия пакет за прилагането на Договора от Лисабон. Нещо повече, това не е просто въпрос на технически формалности и процедури, но е и проверка на необходимата приспособимост и свобода на действие в рамките на бюджета, ако честно се стремим да прилагаме Договора от Лисабон в сферата на бюджетната политика.
<SPEAKER ID="060" NAME="Jiří Havel" AFFILIATION="S&amp;D">
(CS) Г-н председател, искам в началото да изразя своята благодарност към г-н Lamassoure за доклада, подготвен от него. По мое мнение този документ е необходим и беше подготвен своевременно. Знаем, че Договорът от Лисабон на практика ще влезе в сила от декември тази година и определено докладът ни е нужен. Искам да отговоря на някои от изказванията, засягащи валидността на Договора от Лисабон. Същият сега е в сила и няма смисъл да го обсъждаме повече. Искам също да обсъдим един коментар на László Surján и да дам дума на г-н Surján от името на Чешката република, че чешките социалдемократи ще направят всичко възможно, за да гарантират, че възражението, за което настоява президентът Клаус, е оттеглено от името на Чешката република, тъй като го считаме за скандално.
<SPEAKER ID="061" NAME="Lajos Bokros" AFFILIATION="ECR">
(HU) Групата на Европейските консерватори и реформисти също със задоволство подкрепя временните процедурни насоки по бюджетните въпроси, но с твърде сериозното допълнение, че ние също не искаме временните процедурни насоки по бюджетни въпроси да се превърнат в постоянни. От друга страна, мислим, че преходът между двете различни системи е необходим, така че трябва да се изготви проект на временните процедурни насоки. Това, разбира се, не оставя процеса отворен за опасността от ненужни преструктурирания. Фактически трябва да избегнем такива ситуации в бъдеще, когато преструктурирания ще се правят всяка седмица и всеки месец. Ето защо в постоянните насоки трябва да се направи уговорката, че такива преструктурирания не могат да се правят повече от два пъти годишно, така че да можем да запазим интегритета, стабилността и прозрачността на бюджета.
<SPEAKER ID="062" NAME="Председател">
Г-н Lamassoure, това може би се случва за пръв път във Вашия живот, но председателят Ви дава 15 минути време за изказване, ако желаете, за да приключите разискването.
<P>
Вие можете да кажете, каквото желаете, предполагам, или да използвате двете минути, предвидени в дневния ред, за заключителния Ви коментар.
<SPEAKER ID="063" NAME="Alain Lamassoure" LANGUAGE="FR">
Г-н председател, няма да злоупотребя с това изключително право, което ми предоставяте.
<P>
Искам да благодаря на всички изказали се колеги от групите, които подкрепят основните предложения на доклада, и да уверя всички групи, че ще продължим съвместно с Европейската комисия и Съвета да работим в посока успешното приключване на тези преговори, споделяйки същия дух на колективност. Според мен разискването ни показа, че въпросните принципи се радват на огромно мнозинство. Г-жа Andreasen - която вече не е тук - предложи редица изменения, които не можем да обсъдим, защото се налага да бързаме.
<P>
Мога да кажа, че от 1 декември в рамките на Европейския съюз ще има нови институции: председател на Европейския съвет, върховен представител с изцяло нови правомощия и Европейска служба за външна дейност. Ето защо се налага да вземем някои изключително бързи бюджетни решения, ако искаме новият Договор да влезе в сила на определената дата.
<P>
За жалост, вече загубихме твърде много време в търсене на консенсус между 27-те държави, ратифицирането в 27-те парламента или от 27-те нации, за да успее Договорът от Лисабон да влезе в сила до края на годината, и наш дълг е сега да гарантираме, че временните разпоредби могат да бъдат финализирани и приложени възможно най-бързо.
<P>
Ще се съглася с г-жа Gardiazábal Rubial, че окончателното споразумение може би няма да се основава на простотата, която искахме и от която се нуждаехме, но ще се опитаме във всички случаи да гарантираме, че то удовлетворява всички институции и осигурява ефективността, прозрачността и демократичния характер, от които в Европейския съюз има належаща необходимост.
<SPEAKER ID="064" NAME="Председател">
С това разискването приключи.
<P>
Гласуването ще се проведе в 11,00 ч.
<P>
Писмени изявления (член 149)
<SPEAKER ID="065" NAME="Georgios Stavrakakis  " LANGUAGE="EL">
На първо място, искам да поздравя докладчика за отличната работа, свършена за много кратко време. Влизането в сила на Договора от Лисабон е важна стъпка към обединяването на Европейския съюз, укрепването на институциите в него и задълбочаването на европейската ни идентичност. В същото време Договорът от Лисабон внася важни изменения в процедурата за одобряване на бюджета на Общността. Като имаме предвид особеностите на бюджетната процедура, трябва да осигурим одобрението на временните насоки по време на предстоящите срещи със Съвета преди одобряването на правните текстове, залегнали в новия Договор. Временните разпоредби трябва да осигурят равнопоставено третиране на институциите, по-специално Парламента, в съответствие с новите компетенции, които той ще получи според новия Договор. Освен осигуряването на одобрение на временните разпоредби обаче наш приоритет трябва да е незабавното предложение и последващото одобрение на регламента, включващ многогодишната финансова рамка на Европейския съюз и Финансовия регламент. Предложенията на Европейската комисия за тези два текста трябва да се представят като пакет, който е предмет на съвместни преговори със Съвета.
