<CHAPTER ID="017">
Мерки, които следва да бъдат предприети с оглед освобождаването на Liu Xiaobo, лауреат на Нобеловата награда за мир (разискване) 
<SPEAKER ID="574" NAME="Председател">
Следващата точка са изявленията относно мерките, които следва да бъдат предприети с оглед освобождаването на Liu Xiaobo, лауреат на Нобеловата награда за мир.
<SPEAKER ID="575" NAME="Оливие Шастел" LANGUAGE="FR">
Г-жо председател, уважаеми членове на ЕП - ако този път съм разбрал правилно - имам честта да взема думата пред вас от името на нашия върховен представител - лейди Аштън.
<P>
Европейският съюз продължава да наблюдава ежедневно, посредством делегацията си в Пекин и своите двустранни представителства, ситуацията по отношение на г-н Liu Xiaobo, носител на Нобеловата награда за мир, на съпругата му Liu Xia, както и на техните приятели и адвокати. Вниманието ни е насочено постоянно към тяхното положение. Домашният арест, под който са поставени г-жа Liu Xia и много активисти за правата на човека в Китай от 8 октомври насам е едновременно тревожен и обезпокоителен и ние не го одобряваме.
<P>
Както знаете, Европейският съюз не чака г-н Liu Xiaobo да получи тази престижна награда, за да напомни на китайското правителство за неговите международни ангажименти по отношение на зачитането на свободата на изразяване. В този конкретен случай Европейският съюз винаги е считал, че "Харта 08" е мирен манифест, призоваващ към повече зачитане на правата на човека в Китай. Нещо повече, Съюзът публикува четири публични декларации от декември 2008 г. насам, в които се призовава Liu Xiaobo да бъде освободен.
<P>
Позицията ни не би могла да бъде по-различна, като се има предвид, че Нобеловият комитет обяви на 8 октомври - абсолютно независимо, трябва да отбележа - своето решение. Ние поздравихме Liu Xiaobo чрез върховния представител на Съюза по въпросите на външните работи и политиката на сигурност, лейди Аштън, и чрез председателя на Европейската комисия, Жозе Мануел Барозу, и подчертахме колко важно е неговото освобождаване за нас. Съжаляваме, че китайските органи не обърнаха внимание на призивите, които международната общност отправя все по-активно.
<P>
Жалко е, че Европейският съюз отбелязва със загриженост за пореден път принудителното задържане и домашния арест, под който е поставена г-жа Liu Xia, съпруга на г-н Liu Xiaobo, през последните шест седмици. Също толкова решително не одобряваме и заплахите, наблюдението и забраната за напускане на страната, както и задържането на много от роднините и приятелите на Liu Xiaobo, след като той получи Нобеловата награда.
<P>
Г-жо председател, Европейският съюз ще продължи последователно и решително да полага усилия, както прави вече близо две години, за освобождаването на Liu Xiaobo, за да може той да упражнява правата си пълноценно и да участва, ако желае, в обществения дебат, на който самият той постави началото в Китай с "Харта 08". Ние продължаваме да се надяваме, че той ще има възможност да получи лично Нобеловата награда за мир на 10 декември. Призоваваме Китай да премахне ограниченията на свободата на движение и изразяване, обект на които са съпругата на лауреата, Liu Xia, и много от неговите приятели.
<SPEAKER ID="576" NAME="Дачиан Чолош" LANGUAGE="FR">
Г-жо председател, г-н министър, уважаеми членове на ЕП, Комисията подкрепя напълно изявлението на белгийското председателство. Европейският съюз многократно е заявявал, че счита "Харта 08" за легитимно средство за свобода на изразяването и както председателството току-що отбеляза, Европейският съюз неколкократно повтори сериозните тревоги, които изпитва по отношение на задържането, съдебния процес и лишаването от свобода на Liu Xiaobo.
<P>
И председателят Барозу, и заместник-председателят на Комисията и върховен представител на ЕС, Кати Аштън, приветстваха присъждането на Нобеловата награда на Liu Xiaobo на 8 октомври. Комисията изразява съжаление във връзка с факта, че китайските органи реагираха, поставяйки съпругата му, г-жа Liu Xia, под домашен арест и ограничавайки свободата на движение на много от неговите приятели.
<P>
Комисията повтаря призива си към Китай да освободи незабавно Liu Xiaobo от затвора и да отмени заповедта за домашен арест на неговата съпруга, както и да премахне всички ограничения върху свободата на движение на неговите приятели. Комисията, както спомена в своето изявление заместник-председателят на Комисията и върховен представител на ЕС, Кати Аштън, се надява, че Liu Xiaobo ще има възможност да получи лично Нобеловата награда за мир за 2010 г. в Осло.
<SPEAKER ID="577" NAME="Cristian Dan Preda" LANGUAGE="RO">
Г-жо председател, преди десет месеца в тази зала заявих, че присъдата от 11 години затвор, издадена на Liu Xiaobo от китайското правителство само заради изразяване на неговите възгледи, е показателна за това, че китайските органи засилват кампанията си срещу активисти за правата на човека.
<P>
В този момент вярвам, че присъждането на Нобеловата награда на Liu Xiaobo е уместен акт, който подчертава, че макар Китай да е постигнал значителен напредък в икономическо и отчасти в социално отношение, реалният знак за напредък е спазването на правата на човека. Можем да се възхищаваме на дадена държава за икономическите й постижения. Тя обаче не може да спечели уважението на останалите държави, ако вместо да защитава свободата, я ограничава.
<P>
Всъщност аз приемам действията, извършени от китайското правителство в опита му да сплаши държавите, поканени да присъстват на церемонията, за изключително тревожни. Също толкова тревожно е и това, че някои държави се поддадоха на това изнудване.
<P>
Намираме се в неприемлива ситуация, защото една държава заема позиция в своите международни отношения срещу един от своите собствени граждани. Всъщност Китай, както заявих, би спечелил уважението на останалите държави, ако позволи на Liu Xiaobo сега да отиде в Осло, за да получи своята награда, вместо да заплашва други държави.
<P>
Отношението на китайските органи обаче за момента изглежда доста по-твърдолинейно от това на съветските, защото дори и член на семейството на Liu Xiaobo или неговият адвокат не са в състояние да отидат в Осло. Поради това аз приветствам инициативата, предложена от Лех Валенса, за символично представляване на китайския дисидент в Осло. Надявам се обаче китайските органи да решат в последния момент да освободят Liu Xiaobo.
<SPEAKER ID="578" NAME="Richard Howitt" LANGUAGE="EN">
Г-жо председател, тази вечер ние от групата на социалистите и демократите даваме своята пълна подкрепа за искането на Европейския парламент да се позволи на Liu Xiaobo да отиде в Осло, за да не се окаже "отличен" като първия лауреат или негов представител в стогодишната история на Нобеловата награда за мир, който няма да е в състояние да присъства, за да я получи. Задържан за участие в демонстрации, получил забрана да преподава, изпратен за превъзпитание и сега лишен от свобода, защото се е възползвал от свободата си на изразяване, китайците нарекоха Liu Xiaobo престъпник, докато останалият свят му присъжда официално признание за мир.
<P>
Аз лично посетих Китай от името на Парламента и видях, че има хора, които са готови да започнат диалог с нас по въпроси, свързани с трудовите права и корпоративната социална отговорност. Остава обаче фактът, че подкомисията по правата на човека към този Парламент поиска визи от Китай и така и не беше получен отговор; а когато ЕС оказа натиск за среща във връзка с нашия диалог с Китай за правата на човека, китайците преднамерено предложиха дата между тази Коледа и Нова година. Сега изглежда почти сигурно, че в рамките на това председателство няма да се проведе среща.
<P>
Това е несериозно. Всички, които желаят да изразят солидарност с Liu, с неговата съпруга Liu Xia и с всички политически затворници в Китай, следва да признаят, че останалият свят твърде често поставя търговските интереси с Китай пред нашите взаимни задължения към правата на човека. Пример за това е британският министър-председател, Дейвид Камерън, който заведе 48-членна търговска делегация в Пекин, но не включи в нея лица с интерес или експертни познания по въпроси като намаляването на бедността, разрушаването на околната среда или трудовите права.
<P>
Истината е, че петимата социално ангажирани лица, съставляващи комисията по награждаването в Норвегия, вероятно са извършили повече от Европейския съюз, САЩ или останалата част от международната общност, за да окажат натиск върху китайското правителство за реформа. Нека си припомним, че Андрей Сахаров, Лех Валенса и Нелсън Мандела - всички те - са нобелови лауреати, живели в репресивни държави, които впоследствие са се трансформирали, и тази вечер да изразим надеждата си, че Liu Xiaobo може да се присъедини към този списък не само в днешен Китай, но и в един Китай, където някой ден в бъдеще правата на човека ще се спазват напълно.
<SPEAKER ID="579" NAME="Edward McMillan-Scott" LANGUAGE="EN">
Г-жо председател, това разискване в известен смисъл катализира няколко години усилия на много от членовете на ЕП, които присъстват тук, и не само те, да се опитат да насочат вниманието към истинския Китай. Сплотената позиция, изразена от Съвета и от Комисията, както и от дипломатическите представители в Осло, по отношение на церемонията, която може да се състои на 10 декември, е насърчителна. Ние се надяваме, разбира се, че Liu Xiaobo ще присъства, макар това да е малко вероятно.
<P>
Това, което наблюдаваме през последните седмици в дипломатически план, е катастрофа, организирана от Пекин. Това е един от най-злополучните, неловки епизоди в историята на дипломацията. Но в основата на това стои конфликтът между свободния свят и съществуващата диктатура.
<P>
При последното ми посещение в Пекин всички хора, с които имах контакт, впоследствие бяха арестувани, хвърлени в затвора, а в някои случаи и измъчвани. В Китай има между седем и осем милиона души, лишени от свобода, и се извършват най-малко по 5 000 екзекуции на година. Видях списък с над 3 400 души, които през последните 10 години са загинали при изтезания в този режим поради своите религиозни убеждения.
<P>
Казано накратко, това е държава на терора. Искаме да поздравим комитета на Нобеловата награда за мир за куража да даде тази награда. Надявам се, че в Осло на 10 декември, ако церемонията се състои, ще имаме най-многобройното присъствие от името на Европейския съюз, отстояващ приоритетите на своята външна политика за права на човека и демокрация. Държавата с най-многобройно население в света заслужава това, на което се радваме ние в Европа.
<SPEAKER ID="580" NAME="Reinhard Bütikofer" LANGUAGE="DE">
Г-жо председател, на Liu Xiaobo беше присъдена Нобеловата награда за мир и ние сме много доволни от това, защото то е израз на универсалността на правата на човека, която стои в основата на нашето политическо себепознаване. Също така сме радостни, че нашето задоволство беше споделено от много страни по света, както и от много хора в Китай.
<P>
Китайското правителство реагира сурово на присъждането на Нобеловата награда за мир. Реакцията му беше изключително враждебна както във вътрешен, така и в международен план. Мисля, че това е жалко. Не ми се струва добра идея да признаваме тази негативна реакция, ако мога да се изразя така, чрез осмиване на положението, в което се намира Китай понастоящем. При цялото ми уважение трябва да разясня, че макар да съм съгласен с предишния оратор за това, да подкрепим призива за освобождаването на Liu Xiaobo, аз мисля, че не само е неправилно, а и вредно да описваме днешен Китай като терористична държава. Според мен това не е вярно и не помага за положителните отношения, които е важно за нас да имаме с Китай.
<P>
Китай ще трябва да приеме, че ние подкрепяме всеобщите права на човека, защото ние ще продължим да го правим. Не бива обаче да бъркаме това със стратегия за конфронтация. Никой не би имал полза от това, най-малко поддръжниците на правата на човека в Китай.
<P>
Аз вече заявих и за да обобщя, ще заявя отново, че Китай реагира изключително сурово на присъждането на Нобеловата награда за мир. Той се опитва да окаже дипломатически натиск върху други държави, за да не присъстват на церемонията в Осло. Това просто е неприемливо. Парламентът няма да приеме това и затова аз съм доволен, че председателят вече се съгласи Европейският парламент да бъде представляван в Осло.
<SPEAKER ID="581" NAME="Marek Henryk Migalski" LANGUAGE="PL">
Г-жо председател, аз идвам от държава, която само преди 20 години беше управлявана от комунистическа диктатура. Имах нещастието да живея в тази система и знам каква е ситуацията в една такава държава. Наистина си спомням колко важен беше гласът на това, което ние навремето наричахме "свободния свят". Имам предвид гласа, идващ от тук - от Западна Европа, и Съединените американски щати. Спомням си как тогава той създаваше чувството, че това, което правехме там - борбата ни за свобода и демокрация - има смисъл.
<P>
Мисля, че днес ние сме длъжни да помагаме на хора като Liu Xiaobo. Освен това той съзнателно прави връзка с демократичния опит и с тези, които се бориха за демокрация в Централна Европа. Все пак името "Харта 08" е съзнателна препратка към "Харта 77". Мисля, че всички ние може да имаме различия по отношение на своите икономически или политически възгледи, но по въпроса за правата на човека следва да бъдем напълно единни. Надявам се в тази зала да сме точно такива.
<SPEAKER ID="582" NAME="Rui Tavares" LANGUAGE="PT">
Г-жо председател, след освобождаването на Aung San Suu Kyi, сега Liu Xiaobo е единственият нобелов лауреат, който е хвърлен зад решетките. От изказванията, които чухме досега от Съвета и тук, в Парламента, всички ние се надяваме, че той ще бъде в състояние да получи тази Нобелова награда на свобода или че ще бъде освободен възможно най-скоро. Това ще е достойно за човек като него: отдаден на мирното трансформиране на Китай; литературен критик, учител и автор, който винаги се е стремил да въведе свобода на изразяването и демокрация в Китай чрез света на идеите и думите. "Харта 08" - един конструктивен и мирен документ, както г-н Шастел вече ни припомни, беше причината Liu Xiaobo да бъде хвърлен в затвора, той доведе до лишаването му от свобода.
<P>
Знаем какво трябва да направим сега: Да работим за освобождаването на Liu Xiaobo и на всички политически затворници в Китай. Трябва също така да работим за освобождаването на Liu Xia, съпругата на Liu Xiaobo, която е под домашен арест, и да сложим край на обсадата на тяхното семейство, приятели и адвокати. За да бъде постигнато това, Китай ще трябва да се запита защо например той реагира на неотдавнашното освобождаване на Aung San Suu Kyi, като я нарече важна политическа фигура, макар да не признава, че много хора по целия свят вярват, че Liu Xiaobo също е важна политическа фигура. Преди всичко обаче Китай трябва да осъзнае какъв жалък и грозен образ си създаде със своята ожесточена световна дипломатическа офанзива, насочена към възпиране на висшите дипломатически представители от цял свят от присъствие в Осло на церемонията за връчване на Нобеловата награда. Ясно е, че хората, които управляват Китай, искат да живеят в един измислен свят и ние разбираме защо те желаят да живеят в такъв измислен свят, в който не съществува опозиция. Това, което те не могат да направят обаче, е да ни принудят да живеем според правилата на този измислен свят. Считам, че това по принцип е нашият основен проблем. За нас в тази зала е много лесно да изразим възмущението си пред китайските органи и да представим всички свои възражения пред тях, но мисля, че първо следва да насочим поглед към европейските органи и да започнем с нашите собствени правителства. Когато в моята страна, Португалия, неотдавна пристигна делегация от висши китайски сановници, правителството пренасочи демонстрация на "Амнести Интернешънъл" с няколкостотин метра встрани от мястото, през което щяха да минат съпровождащите лица; същото нещо се случи във Франция, където демонстрация беше преместена до Айфеловата кула. Освен това, както вече видяхме, Дейвид Камерън неотдавна пътува до Китай, изключително заинтересован от развиването на стопански взаимоотношения с Китай, но забрави да направи дори един по-сериозен намек за правата на човека.
<P>
Знаем, че тук, в Европа, съществуват двойни стандарти. Ние казваме по няколко пламенни думи за Liu Xiaobo, но нашите правителства са заинтересувани от развиването на бизнес. Така че трябва да започнем с разчистването на нашия дом тук.
<SPEAKER ID="583" NAME="Gerard Batten">
от името на групата EFD. - (EN) Г-жо председател, за нас е трудно да си представим абсолютната физическа и морална смелост, необходима на г-н Liu, за да се изправи срещу смъртоносната тирания на Китайската комунистическа партия. Тези от нас, които се радват на основните свободи, на свободата на словото и на сдружаването и на демократични политики, са длъжни да говорят открито от името на г-н Liu и тези като него. Г-н Liu не иска нищо повече за Китай от тези основни свободи и граждански права, които ние приемаме за даденост.
<P>
Ценностите, в които той вярва, са най-добрата надежда за свобода, мир и демокрация за Китай и за света и е напълно уместно това, че на него е присъдена Нобеловата награда за мир като признание за неговите усилия и неговата саможертва. Той не желае нищо повече от демократични реформи и прекратяване на еднопартийния комунистически режим в Китай. Не следва да е изненада за никого, че Китайската комунистическа партия не позволява на него или на представител на неговото семейство да получи наградата.
<P>
Китайската комунистическа партия е партия на кървави престъпници, чиято единствена цел е да продължат своето собствено съществуване. Китай е голяма и могъща държава и е неизбежно нашите правителства да поддържат политически, дипломатически и търговски отношения с нея. Китайската комунистическа партия предупреждава чуждестранни правителства да не присъстват на церемонията. Нашите правителства следва да изпратят представители и да изразят тяхната и нашата подкрепа за г-н Liu и за китайското демократично движение като цяло. Аз представлявам китайските емигранти в Лондон и с удоволствие предлагам своята, макар и малка, подкрепа, като изразявам техните демократични стремежи и говоря открито от името на г-н Liu.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Г-жо председател, много е добре наистина, че Парламентът и Комисията решиха, че положението на Liu Xiaobo следва да се обсъди на пленарно заседание на Европейския парламент. Жалко е, че толкова малко от нас присъстват на това разискване. Все пак международната общност, на която ние сме едни от най-важните членове, следва да е единна в подобни ситуации и следва заедно да подкрепя борбата за спазване на правата на човека, защото солидарност е ключовата дума в това разискване.
<P>
През 1989 г., когато моята страна окончателно разгроми комунистическата диктатура, Liu Xiaobo протестираше на площад Тянанмън с искане за абсолютно същите демократични свободи, на които не след дълго щеше да се радва почти цяла Европа. Той не се отказа от усилията си - макар че прекара години в затвора, той подписа апел за демократизиране на държавата, заради който беше осъден на още 11 години лишаване от свобода. Подобно на Liu, нашият лидер Лех Валенса се стремеше към безкръвен преход и към свобода. Ние почувствахме подкрепата на демократичните държави. Валенса също не успя да получи своята Нобелова награда за мир лично, въпреки това наградата беше надежда за свобода за нас, поляците. Тази Нобелова награда се превърна в катализатор на промяна.
<P>
Днес моментът е подходящ да привлечем вниманието на световната общественост именно към хора като Liu Xiaobo. Не трябва да забравяме, че освен такива водещи фигури като него, има и много други, за които не се говори, например активиста за правата на човека Mao Hengfeng, който в момента са намира в трудов лагер за превъзпитание именно заради протести срещу хвърлянето в затвора на Liu Xiaobo. Европейският съюз следва да определи въпроса за правата на човека като приоритет с изключителна важност в контактите с Китай. Те следва да станат приоритет при срещи, като например срещата на високо равнище между Европейския съюз и Китай, проведена на 6 октомври. Искам да изразя своето разочарование от незасягането на този фундаментален въпрос. Трябва да покажем, че не сме слепи за правата на човека, и една възможност да направим това ще бъде церемонията по връчването на Нобеловата награда в Осло, на която се надявам, че ще присъстват представители и посланици от целия свят.
<SPEAKER ID="585" NAME="Ana Gomes" AFFILIATION="S&amp;D">
(PT) Г-жо председател, нобеловият лауреат Liu Xiaobo е последователен и смел застъпник на правата на човека от времето на клането на площад Тянанмън. Поради това Парламентът се присъединява към баронеса Аштън и към Комисията в искането той да бъде освободен незабавно, за да може да отиде в Осло през декември и да получи Нобеловата награда, и иска свобода на движение за неговата съпруга, семейство и приятели, които са подложени на особено строги ограничения след обявяването на присъждането на Нобеловата награда на 8 октомври.
<P>
Заплахите и маневрите за сплашване на китайските органи с цел проваляне на церемонията в Осло са позорни. Никое правителство, поддало са на това презрително изнудване, не заслужава уважение. Китай е постоянен член на Съвета за сигурност на Обединените нации и съгласно Хартата на ООН той има специални отговорности за спазване и насърчаване на спазването на правата на човека вътре в страната и извън нея. Китай вече направи доста по отношение на някои от икономическите, социалните и културните права на милиони китайци, които измъкна от бедност и недоимък, но не може да спре дотук. Той трябва да спазва и да насърчава спазването на гражданските и политическите права на своите граждани: Ако не стори това, неговото собствено развитие впоследствие ще бъде възпрепятствано.
<P>
Liu Xiaobo не е престъпник: Той е смел и ангажиран гражданин, който носи престиж по света за Китай и за китайския народ и с него китайците трябва само да се гордеят. Пекин трябва да освободи Liu Xiaobo, неговата съпруга и неговите приятели; той трябва да освободи лауреата на "Сахаров", Hu Jia, и всички останали смели китайски граждани, които дръзнаха да се борят за демокрация, за свобода и за своите най-основни права. Ако те не бъдат освободени, Китай ще изгуби престиж. Китайският режим се оказа неспособен да превърне своята държава в уважавана и влиятелна сила на международната сцена.
<P>
Ние няма да престанем да искаме настойчиво освобождаването на Liu Xiaobo и на всички онези, които се борят за свобода в Китай.
<SPEAKER ID="586" NAME="Heidi Hautala" AFFILIATION="Verts/ALE">
(EN) Г-жо председател, присъждането на Нобеловата награда за мир за 2010 г. на Liu Xiaobo свидетелства какво струва на хората защитата на правата на човека в днешен Китай. Наложително е той и всички останали защитници на правата на човека в Китай да бъдат освободени незабавно. Съществуват и други висящи дела. Продължавам да мисля с болка за положението на Дхондуп Уангчен, тибетският кинодеец, който страда от хепатит B и се нуждае от спешни медицински грижи в затвора.
<P>
Решението за присъждане на Нобеловата награда за мир на Liu Xiaobo трябва да се разглежда като решителна подкрепа за борбата за свобода на изразяването в Китай. То също така е вид напомняне към международната общност за необходимостта от реформа в Китай. Дори китайският премиер, Уен Джиабао, предупреди, че Китай може да изгуби това, което вече е постигнал чрез икономическо преструктуриране, ако няма последваща политическа реформа - и той беше цензуриран от китайските медии, уважаеми колеги.
<P>
Отлагането на тази реформа има огромна човешка цена. В допълнение оказването на натиск над държави, за да не присъстват на церемонията по връчването на наградата за мир показва, че Китай все още не действа зряло на международната сцена. Китай е суперсила и той следва да започне да действа отговорно като такава. За мен е голяма чест, че съм сред 50-те лица, получили покана да представляват Liu Xiaobo на церемонията.
<SPEAKER ID="587" NAME="Roberta Angelilli" AFFILIATION="PPE">
(IT) Г-жо председател, госпожи и господа, Алфред Нобел, основателят на наградата за мир, пише в завещанието си, че правата на човека са предпоставка за братство между нациите и че награда от такава значимост следва да се присъди на човек, който се е борил и е правил жертви в името на свободата, демокрацията и правата на човека.
<P>
Liu Xiaobo, китайският дисидент, който спечели Нобеловата награда за мир, е голям застъпник на прилагането на тези ценности през целия си живот досега. По време на своята дълга и ненасилствена битка той винаги подчертава как всички тези права се потъпкват жестоко в Китай чрез жестоки репресивни методи. Той има личен опит, след като е осъден на принудително лишаване от свобода без възможност за справедлив процес и за комуникация с външния свят.
<P>
Именно поради това ние трябва да направим всичко, което е по силите ни като европейски институции, за да осигурим неговата свобода. На първо място правата, а след това икономическите и търговските отношения, в противен случай ние, европейците, трябва също да се считаме за победени.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Г-жо председател, отношенията между Европейския съюз и Китай не винаги са прости. Това се дължи най-вече на факта, че ние имаме различни разбирания по отношение на важността на правата на човека, свободата и свободното слово. Европейският съюз пое отговорността да насърчава тези ценности в целия свят и следователно да подкрепя защитниците на правата на човека в други държави, като например Liu Xiaobo в Китай, за да могат те да предизвикат промени в своите собствени държави. Поради това считам, че е много важно Парламентът, а също Съветът и Комисията, категорично да се ангажират с присъствието си на церемонията по връчването на Нобеловата награда за мир. Heidi Hautala ще участва от свое име, но аз много се надявам, че европейските правителства, Съветът, белгийското председателство и Комисията ще бъдат представлявани на най-високо равнище. Единствено по този начин можем да дадем да се разбере, че нашите аргументи са основателни и че нашият призив за спазване на правата на човека по целия свят е убедителен.
<SPEAKER ID="589" NAME="Оливие Шастел" LANGUAGE="FR">
Г-жо председател, уважаеми членове, като заключение на това важно разискване и в отговор на въпросите, които редица членове на ЕП поставиха, бих желал да заявя две неща.
<P>
Първо, разбира се, че Европейският съюз ще присъства като цяло, както всяка година, най-малко със същото присъствие като предходната година - подобно на всички дипломатически делегации на Съюза - на връчването на Нобеловата награда за мир на г-н Liu Xiaobo в Осло на 10 декември. Това беше първото нещо, което исках да споделя с вас.
<P>
Второ, Европейският съюз води постоянен диалог по въпроса за правата на човека с Китай вече 15 години и макар винаги да има какво още да може да се направи в това отношение, ние отдаваме голямо значение на тази задача, която ни се струва по-уместна от всякога в момент, когато хората в Китай говорят открито и призовават за разширяване на обхвата на правата на човека. Водени от взаимно уважение и дълбоко разбиране на китайския политически контекст, ние ще продължим да повдигаме универсалния въпрос за правата на човека пред китайските органи, по-специално във връзка с г-н Liu Xiaobo, лауреат на Нобеловата награда за мир.
<SPEAKER ID="590" NAME="Председател">
Разискването приключи.
