<CHAPTER ID="018">
Съвместно планиране на изследователската дейност за борба с невродегенеративните заболявания като болестта на Алцхаймер (разискване)
<SPEAKER ID="175" NAME="Председател">
Следващата точка е разискването по въпроса, изискващ устен отговор, към Съвета относно
<P>
съвместното планиране на изследователската дейност за борба с невродегенеративните заболявания като болестта на Алцхаймер - B7-0218/2009)
<P>
Авторът, г-н Herbert Reul, предупреди, че ще закъснее. Ако пристигне, вероятно ще получи думата в края на разискването.
<SPEAKER ID="176" NAME="Françoise Grossetête" LANGUAGE="FR">
Г-н председател, в отсъствието на г-н Reul ще повторя поставения от нас въпрос към Комисията. В съответствие с правното основание на член 165 от Договора препоръчаните от Съвета мерки за борба с невродегенеративните заболявания изискват консултиране с Парламента.
<P>
Искаме да разберем дали Съветът може да потвърди намерението си да приеме заключенията, които ще бъдат приети от Съвета по конкурентоспособност на 3 декември 2009 г. Нещо повече, тъй като беше извършена консултация с Парламента относно предложението на Комисията, готов ли е Съветът да вземе предвид възгледите на депутатите при изготвянето на своите заключения?
<P>
По-нататък във връзка с евентуалното бъдещо съвместно планиране на научноизследователски дейности, може ли Съветът да потвърди становището си, че въпросните инициативи следва да бъдат принципно приети, като се използва същата правна основа?
<P>
Искам да отбележа, че изготвихме резолюция. Тя се ползва с подкрепата на всички политически групи и е от значение, защото, съвсем просто, акцентира върху предизвикателствата на застаряващото население - предизвикателството е в това, че днес, в Европа, седем милиона души страдат от болестта на Алцхаймер, като се очаква броят им да се удвои през следващите двадесет години.
<P>
Следователно планирането, инвестирането и сътрудничеството в тази област са от решаващо значение с оглед на контролирането на социалните разходи, предизвикани от тези заболявания, както и предлагането на надежда, достоен и по-здравословен начин на живот на милионите болни и техните семейства. Тези здравни и социални проблеми, засягащи цяла Европа, изискват координирани мерки, разработени, за да се гарантира ефективността на профилактиката, диагностиката, лечението и грижите за засегнатите хора.
<P>
Трябва да се обърне специално внимание на подкрепата за работата, свързана с научните изследвания и иновациите, от страна на публичните и частните оператори в усилията им за откриване на нови лечебни средства и за предотвратяване на развитието на споменатите заболявания. Научните изследвания в областта на здравеопазването на европейско равнище са дори по-фрагментирани, а броят на публично-частните партньорства трябва да се увеличи. Примерът с Инициативата за иновативни лекарства, започнала през февруари 2008 г., не трябва да остане еднократен експеримент.
<P>
Ще завърша, като кажа, че става дума за надпревара с времето, защото трябва, доколкото е възможно, да предотвратим развитието на тези заболявания. Научните изследвания в наши дни показват, че вече съществуват инициативи, насочени към предварителната диагностика. Именно по тези конкретни въпроси нашите съграждани очакват знак от "Европа за здравето", защото ние сме призвани да предоставим гаранции и да очакваме развитието на свързаните със стареенето заболявания.
<SPEAKER ID="177" NAME="Сесилия Малмстрьом" LANGUAGE="SV">
Г-н председател, предложението за препоръка на Съвета относно мерки за борба с невродегенеративните заболявания като болестта на Алцхаймер, прието от Комисията на 22 юли, се основава на член 165 от Договора. В този член се обсъжда координирането на дейностите в областта на научните изследвания и на технологичното развитие между Общността и държавите-членки именно с оглед на гарантирането на по-добра последователност между националните политики и политиката на Общността.
<P>
Член 165 е в съответствие с целите за инициативите за съвместно планиране. Тези цели се основават на идеята, че заедно откриваме предизвикателствата, пред които нашите общества са изправени колективно, и с помощта на по-сериозен политически ангажимент от страна на държавите-членки можем да постигнем разбирателство за съвместен или координиран отговор на тези предизвикателства. Целта, разбира се, е да увеличим ефективността на публичното финансиране на изследователската дейност в Европа.
<P>
Смятам обаче, че проблемът и ключът към решаването на вашия въпрос, е в това, че член 165 не упълномощава Съвета да действа. Този член представлява правната основа за Комисията, за да може тя да предприеме евентуални инициативи за насърчаване на координирането между държавите-членки и политиката на Общността. В Договора не съществува друга правна основа, предвидена в раздела на научните изследвания, която Комисията може да използва за предлагане на мерки, свързани с инициативи за съвместно планиране.
<P>
Съществува, естествено, много силен политически ангажимент в рамките на Съвета относно въвеждане на пилотни инициативи за съвместно планиране, насочени към борбата по-конкретно с болестта на Алцхаймер във възможно най-кратки срокове. В светлината на гореказаното председателството на ЕС счита, че Съветът следва да приеме заключения относно инициативата за съвместното планиране въз основа на внесения от Комисията текст.
<P>
Известно ми е, че Европейският парламент отдава приоритетно значение на борбата с болестта на Алцхаймер. В декларация, издадена през февруари, Парламентът призовава Комисията и държавите-членки да признаят приоритетното значение на тази борба за общественото здраве в Европа. Вие, разбира се, сте запознати с предложението на Комисията. Председателството ще се опита да гарантира, в рамките на възможностите си, че възгледите на Парламента ще бъдат във възможно най-голяма степен включени в заключенията, които ще бъдат приети по време на заседанието на Съвета по конкурентоспособност на 3 декември тази година.
<P>
Относно евентуалните бъдещи инициативи за съвместно планиране, Съветът споделя мнението на члена на Парламента, че следва да се избере общ подход за приемането на тези инициативи в рамките на раздела за научните изследвания. За съжаление, в момента разполагаме само с един метод и той е приемане на заключенията на Съвета за всяка инициатива поотделно. Това е така, защото Договорът не съдържа подходяща правна основа за приемането на други мерки.
<SPEAKER ID="178" NAME="Elena Oana Antonescu" LANGUAGE="RO">
Шведското председателство желае да приеме през декември заключенията, свързани с мерките за борба с невродегенеративните заболявания, без дори да изчака становището на Парламента по въпроса.
<P>
Аз бях докладчик по становището на комисията по околна среда, обществено здраве и безопасност на храните по това досие и предвид обстоятелствата подкрепям приемането на резолюция, която да изразява позицията на Парламента относно мерките за борба с невродегенеративните заболявания, особено болестта на Алцхаймер, посредством съвместно планиране на изследователските дейности.
<P>
Невродегенеративните заболявания представляват сериозен здравен проблем в Европа. Напредъкът в медицинската наука и стандартът на живот в развитите страни създадоха условия за увеличаване на средната продължителност на живота, но също така нарасна и броят на хората, засегнати от невродегенеративни заболявания.
<P>
Това е проблем, който има различни аспекти. Някои от тях се отнасят до качеството на живот на засегнатите от споменатите заболявания лица, влиянието на болестта върху близките им хора от семейството или хората, които се грижат за тях. Освен това този проблем засяга устойчивостта на системите за здравеопазване, които ще трябва да се справят с нарастващия брой пациенти във време, когато в резултат от застаряването на населението, се увеличава броят на хората, които вече не работят.
<P>
Предложението на Комисията акцентира върху аспектите, свързани с научните изследвания. Предлаганата от нас резолюция подчертава в същата степен резултатите, които ще бъдат постигнати чрез координиране на научноизследователските дейности, и степента на подобряване на сегашната ситуация. Ето защо настоятелно призовавам да съсредоточим усилията си в две основни области: научни изследвания и гарантиране, че усилията ни ще намерят отражение в бъдещите резултати, постигнати във връзка с качеството на грижите, с които могат да се ползват пациентите.
<P>
Предвид демонстрирания през годините интерес на Парламента в тази област и значението на това досие, което е пилотен проект за съвместно планиране на изследователските дейности, съобразяването с позицията на Парламента при изготвянето на заключенията на Съвета е от жизненоважно значение.
<P>
Парламентът трябва да вземе участие във всички инициативи, свързани със съвместното планиране в областта на научните изследвания. В действителност член 182 от Договора от Лисабон гарантира правната основа за бъдещи развития в тази област.
<SPEAKER ID="179" NAME="Patrizia Toia" LANGUAGE="IT">
Г-н председател, госпожи и господа, инициативата, която предстои да стартираме, е от голямо значение по две причини: първата се отнася до областта на научните изследвания, свързана с борбата срещу невродегенеративните заболявания, а втората - до съвместното планиране на методологията за извършване на изследователската работа.
<P>
Естествено, бихме предпочели Парламентът да беше взел по-пряко участие в пилотния проект - вече казахме това и именно то е предмет на нашето запитване. Макар и да трябва да ускорим усилията си и да не спираме нещата до тук, ние все пак настояваме за гаранции, че становището ни ще бъде взето предвид при обсъжданията в рамките на Съвета по конкурентоспособност и че в бъдеще ще се дефинира по-категорична правна основа, така че Парламентът да може да вземе цялостно участие и за да има наличие на по-изразено чувство на ангажираност по въпросите, свързани с научноизследователската област.
<P>
Сега е моментът да се намесим с подходящите средства и ресурси, за да предотвратим и изкореним широкоразпространеният бич от болести като Алцхаймер, Паркинсон и други, които ще се срещат все по-често успоредно със застаряването на населението. Призоваваме да бъдат положени усилия, които да са съсредоточени върху подробни, широкомащабни проучвания, насочени както към диагностиката, така и към идентифицирането на лек за тези заболявания. Научноизследователската дейност в областта на биомаркерите, методите за ранна диагностика, основани на мултидисциплинарния подход, създаването на големи бази данни и търсенето на лечебни средства, подходящото лечение и модели на предоставяне на услуги ще бъдат от решаващо значение.
<P>
Искам да отправя само една молба към членовете на този Парламент: да не пренебрегваме нито индивидуалните обстоятелства при пациентите, които твърде често биват изключвани поради характера на този тип заболявания, нито участието на сдруженията на пациенти и техни роднини. От гледна точка на методологията, считаме, че съвместните научноизследователски проекти са много важни, тъй като те удовлетворяват едно съществено изискване: обединяване на усилията и ресурсите и преодоляване на разделенията, дублирането, като следователно предоставят възможност за създаване на критична маса, която е достатъчна за постигането на удовлетворителни резултати от този вид научни изследвания.
<P>
Ако разгледаме факта, че в други части на света съвместните обществени и частни усилия успяват да инвестират десетки милиони евро, осъзнаваме колко много несвършена работа остава и колко много ще трябва да направим, като насочим усилията си към съвместни проекти, към стратегически линии на действие и съвместни програми между държавите-членки и Европа, а също и към общи програми между публичните и частните оператори, без да пренебрегваме международната рамка, която ни свързва с главните научни достижения на световно равнище.
<SPEAKER ID="180" NAME="Jorgo Chatzimarkakis" LANGUAGE="DE">
Г-н председател, г-жо действащ председател на Съвета, днес разискваме предложение за резолюция относно невродегенеративните заболявания. Всъщност намерението е резолюцията да се превърне в директива, така че следващият път следва да разискваме и директива по въпроса. Заболяванията, които са предмет на днешното обсъждане - болестта на Алцхаймер, макар че болестта на Паркинсон също се споменава в текста - са заболявания на мозъка, които представляват сериозно предизвикателство за Европа. Предвижда се дългосрочните разходи да нараснат многократно и все още предстои много работа в областта на научните изследвания. За съжаление, има голямо дублиране на научноизследователските дейности, както и голяма бюрокрация в Европа. Ето защо с това предложение за резолюция искаме да премахнем дублирането на научноизследователските дейности, бюрокрацията и фрагментацията.
<P>
Конфедеративната група на Европейската обединена левица - Северна зелена левица внесе предложение резултатите от научноизследователската дейност да станат публично достояние. Според мен предложението е добро. За съжаление, формулировката му е погрешна, затова ви призовавам за нейното редактиране с оглед на по-доброто му бъдещо интегриране. По същество става дума за проблем, който засяга европейските патенти. Би било добре, ако Комисията и също така Съветът могат да се заемат с проблема за европейските пациенти в областта на фармацевтичните средства и във връзка с научноизследователската дейност в областта на биологията и ясно да заявят необходимостта от тях. Във всеки случай групата на Алианса на либералите и демократите за Европа подкрепя предложението за резолюция.
<SPEAKER ID="181" NAME="Philippe Lamberts" LANGUAGE="EN">
Г-н председател, трябваше аз да бъда докладчик по този въпрос, затова се чувствам малко разочарован. Независимо от това обаче, се радвам, че вървим напред. Сега не е време за спор между институциите. Доволен съм, че Съветът е готов да премине към действие.
<P>
Искам да направя няколко забележки. В Парламента наистина се надяваме, че Съветът ще вземе предвид идеите, отразени в резолюциите, които утре ще подложим на гласуване.
<P>
Бих подчертал необходимостта от точен баланс между - както по отношение на изменението на климата - смекчаване и приспособяване. Във връзка с това имам предвид профилактиката на заболяванията и разбирането на причините за появата им, кои са причиняващите фактори, така че действително да можем да ги предотвратим ефективно, защото това е винаги най-ефективният и най-евтиният начин за борба със заболяванията.
<P>
Достатъчна ли е инициативата за съвместно планиране? Не в смисъл, че следва това да се превърне в норма, а че при такива големи начинания съвместната работа следва да са нормата, не просто въпрос на добра воля, а нещо, което наистина ще свързва всички държави-членки да работят ефективно заедно.
<P>
Второ, по отношение на финансовите приоритети, първият въпрос е: достатъчно средства ли се изразходват за тези заболявания? Според нас случаят не е такъв и бихме искали горещо да насърчим, в рамките на предстоящите рамкови програми, изтеглянето на средства от големи програми като ITER, за които най-добрите учени твърдят, че ще дадат резултат вероятно след 60 години, и да вложим част от парите в научноизследователска дейност във връзка с болестта на Алцхаймер и други заболявания с подобен характер. Мисля, че наистина се нуждаем от това.
<SPEAKER ID="182" NAME="Marisa Matias" LANGUAGE="PT">
Най-напред искам да изразя пълната си подкрепа във връзка с внесения от г-н Reul въпрос, и по-конкретно да отбележа, че основният проблем - основният политически проблем в случая - е именно предмет на съвместно планиране на научноизследователска дейност.
<P>
Това, което се случи по въпроса със съвместното планиране на невродегенеративните заболявания, по-конкретно болестта на Алцхаймер, беше, че правилата се промениха по средата на процеса. Изминахме пътя от доклад до резолюция, като по този начин пренебрегнахме правомощията на Парламента за съвместно вземане на решения по въпроса. Престанахме да бъдем членове на ЕП и вместо това се превърнахме в съветници. Следователно искам да узная поне дали препоръките ни ще бъдат взети предвид или не.
<P>
Планирането на научноизследователските дейности във всяка област е политически, а не технически избор и в този смисъл ролята на Парламента трябва да се подчертае и утвърди. Според мен дефинирането на политически приоритети налага внимателното им разглеждане, прозрачност и демократичност. Случилото се със съвместното вземане на решения и съвместното планиране на научноизследователска дейност относно болестта на Алцхаймер е процес, който не следва да се повтаря. При условие че ще се повтори, моля ви поне да ни предупредете достатъчно рано. Надявам се това, че не са взети под внимание решенията и препоръките на Парламента по въпроса да бъде последното нещо, което може да се случи в това отношение.
<SPEAKER ID="184" NAME="Diane Dodds" AFFILIATION="NI">
(EN) Г-жо председател, в моя избирателен район в Северна Ирландия 16 000 души страдат от деменция. Те и техните семейства, както и хората, които се грижат за тях, ще приветстват по-активен подход към справянето с това заболяване, което оказва разрушителен ефект както върху самите болни, така и върху техните семейства.
<P>
Именно в такива области според мен е добре да виждаме сътрудничество между европейските държави. Считам, че координираният подход към справянето със заболяванията може да доведе до нови резултати, нови медицински открития и, да се надяваме след време, до подобрено лечение и възстановяване.
<P>
В Обединеното кралство понастоящем има повече от 400 000 души, които страдат от болестта на Алцхаймер. Този брой вероятно ще достигне близо 750 000 до 2025 г. Поради това е задължително да направим нещо за подобряването на диагностиката, терапията и профилактиката, както и на социалните изследвания относно благополучието на пациентите и техните семейства, по-конкретно семейства, които сами се грижат за болните си близки. Координираният подход и съвместната научноизследователска дейност са от жизненоважно значение, при положение, че се зачитат светостта на човешкия живот във всичките му форми.
<SPEAKER ID="185" NAME="Maria Da Graça Carvalho" AFFILIATION="PPE">
(PT) Приветствам инициативите и действията, предприети на европейско равнище, за борба с невродегенеративните заболявания, и по-конкретно болестта на Алцхаймер. Държавите-членки развиват своите усилия за провеждане на научноизследователска дейност в тази област. Важно е да се насърчава сътрудничеството между държавите-членки с оглед на гарантиране на засилено координиране по отношение на научноизследователската дейност и технологичното развитие и на избягване на фрагментацията.
<P>
Съвместното планиране на научноизследователската дейност е ценен инструмент за намаляване на фрагментацията чрез ангажиране на европейско равнище на държавите-членки, на публичния и на частния сектор. Този инструмент за съвместно планиране ще бъде от жизненоважно значение за бъдещето на Европейското научноизследователско пространство. Изграждането на това пространство лежи в основата на политиката в областта на научните изследвания на Договора от Лисабон.
<P>
Имам известни опасения обаче относно прилагането на инструмента за съвместно планиране по отношение на бюрократичната сложност и забавянето на административните процедури. Затова искам да попитам дали има планове за използване на процес, основан на икономия от мащаба, съчетавайки ефективност, опростяване и ускоряване на административните процедури с цел насърчаване на отличните резултати и сътрудничеството на европейско ниво, наложени от важността на този въпрос.
<SPEAKER ID="186" NAME="Nessa Childers" AFFILIATION="S&amp;D">
(EN) Г-жо председател, като бивш професионалист в областта на здравеопазването с над 30-годишен стаж се притесних силно от факта, че Парламентът няма да бъде консултиран във връзка с новите предложения на Комисията относно болестта на Алцхаймер. Ние обаче трябва да продължим напред.
<P>
Със застаряването на населението в Европа въздействието на болестта на Алцхаймер ще се задълбочава все повече. В световен мащаб броят на случаите на пациенти с това заболяване се предвижда да се увеличи от 35 милиона днес до 107 милиона през 2050 г.
<P>
Един от най-тежките аспекти на болестта на Алцхаймер е колко много други хора, освен пациентите, засяга тя. В Ирландия например са регистрирани 50 000 лица, които се грижат за 44 000 болни в страната. Често пъти болестта се означава като семейна поради хроничния стрес от наблюдаването на бавния упадък на любимия човек.
<P>
По-нататъшното участие на Европейския парламент в борбата срещу болестта на Алцхаймер не следва да намалява. При всяка нова насока от страна на ЕС следва да се има предвид уникалния глас на Парламента по въпроса и да се подпомагат не само страдащите от болестта на Алцхаймер, но и множеството лица, полагащи грижи за подобряването качеството на живота на тези пациенти.
<SPEAKER ID="187" NAME="Mairead McGuinness" AFFILIATION="PPE">
(EN) Г-жо председател, очевидно координирането на научните изследвания в тази област е от изключително значение, като тук не става въпрос само за болестта на Алцхаймер, тъй като терминът "невродегенеративни" покрива много заболявания.
<P>
В действителност Парламентът трябва да изиграе важна роля относно начина, по който ще се проведат научните изследвания. Насочвам вниманието към продължаващите обсъждания между Парламента и Съвета по въпроса за хуманното отношение към животните, използвани в научни експерименти. Изразявам загриженост - но и съм изпълнена с надежди заради докладчика и посоката на разговорите - че ще продължим да даваме разрешение за провеждането на необходимите научни изследвания с животни по начин, който вероятно е съобразен с хуманното отношение към тях в по-голяма степен, отколкото сега. Всичко това е продиктувано от необходимостта от научни изследвания в тази област за осъществяването на действията, за които стана дума, по отношение на профилактиката и лечението на хората - а не се знае дали сред време и ние няма да сме едни от тях - които, за съжаление, може да бъдат засегнати от тези заболявания.
<P>
Надявам се да постигнем ранно споразумение на второ четене относно тази много важна директива. Макар и да нямаме значителен принос по отношение на този конкретен въпрос, ще допринесем за текущите научни изследвания.
<SPEAKER ID="188" NAME="Bogusław Sonik" AFFILIATION="PPE">
(PL) Г-жо председател, въпросът за борбата с това заболяване беше повдигнат - длъжни сме да признаем - по време на френското председателство. Тогава се каза, че ЕС следва да предприеме действия по въпроса. Би било добре, ако следващото председателство се заеме с проблема, като му придаде същото значение. Вече се каза в тази зала, че проблемът засяга милиони хора и техните семейства, които също страдат.
<P>
Когато се срещаме с избирателите си, често чуваме следния въпрос: какво прави ЕС за европейските граждани? За какво сте там? За какво сте отговорни? Какво правите? Именно тези въпроси следва да бъдат предмет на усилията за изграждане на образа на авторитета и значението на Европейския съюз. Това е, от което се нуждаят нашите граждани. Съвместните усилия за борба с такъв вид болести трябва да са приоритет за европейските институции.
<SPEAKER ID="189" NAME="Nikolaos Chountis" AFFILIATION="GUE/NGL">
(EL) Г-жо председател, разглеждам проблема за борбата с невродегенеративните заболявания - и особено болестта на Алцхаймер - с изключителна сериозност.
<P>
Поради това е много полезно да провеждаме и да постигаме координирани действия между държавите-членки на Европейския съюз в борбата с причините и в справянето с проблема с профилактиката и лечението, както и последствията от тези заболявания за пациентите, за обществото като цяло и за общественото здраве на гражданите на Европейския съюз.
<P>
Считам, че приоритетът и главният подход следва да бъдат насочени към областта на профилактиката, а не към тази на лекарствената терапия. Държавите-членки следва да бъдат насърчавани да създават центрове за наблюдение на пациентите и лицата, полагащи грижи за тях, и да осигуряват равно участие на научни лица от държавите-членки в начинанието на Европейския съюз в областта на научните изследвания.
<P>
В заключение, създадената в съгласие със Съвета и държавите-членки база данни трябва да бъде публична и държавна собственост в рамките на националните системи, а заключенията трябва да бъдат оповестявани на публичен световен форум. Накрая, от нас зависи контролирането на бюджета за тази цел.
<SPEAKER ID="190" NAME="Vilija Blinkevičiūt" AFFILIATION="S&amp;D">
(LT) Разбира се, съгласявам се с факта, че е особено важно да насочим вниманието си към научните изследвания, гарантиращи помощ за болните от Алцхаймер, тъй като нашият Европейски съюз обединява 27 държави-членки и не всички от тях са способни в еднаква степен да помагат на тези пациенти. Съществуват различни системи на здравеопазване, различни системи на социални служби и различна степен на подкрепа за семействата на тези пациенти. Ето защо научните изследвания в тази област са от изключително значение и трябва да се съсредоточим и преди всичко да осигурим финансиране, координирана работа и координирани дейности. На второ място, е много важно да разполагаме с финансови средства за осъществяването на научните изследвания и предлагането на реална помощ на страдащите от това заболяване, както и на техните семейства.
<SPEAKER ID="191" NAME="Herbert Reul" AFFILIATION="PPE">
(DE) Г-жо председател, ще бъда много кратък. Няколко от изказалите се депутати вече заявиха важността на проблема. Става дума за заболяване, което засяга много хора, чийто брой нараства. За държавите-членки е дори по-важно да работят заедно, да обединят сили, за да бъдат по-ефективни. В този смисъл пътят, който сме поели, е правилният и си струва усилията.
<P>
Жалко е обаче, когато стане въпрос за процедури, че е трудно да накараме Парламента да вземе участие по въпроса. За съжаление, настоящата резолюция беше изготвена в последния момент. Ако обаче накрая постигнем добър резултат, това ще бъде най-важното.
<SPEAKER ID="192" NAME="Сесилия Малмстрьом" LANGUAGE="SV">
Г-жо председател, болестта на Алцхаймер и другите, свързани с деменция заболявания, са ужасни. Мисля, че много от нас, които са виждали близък човек, засегнат от болестта на Алцхаймер, знаят как тя може да разруши здрав допреди това човек и колко болезнено е за членовете на семейството и другите близки и съм силно убедена, че трябва да инвестираме повече средства в научни изследвания върху тази страшна болест.
<P>
Ясно е, че се нуждаем от нови стъпки за по-добро координиране на знанията и научните изследвания в Европа и пилотната инициатива на Комисията има за цел да мобилизира най-добрите научни изследователи, с които разполагаме, да се опитат да разберат, излекуват и предотвратят както болестта на Алцхаймер, така и другите, свързани с деменция заболявания.
<P>
В рамките на действащата в момента тройка между Франция, Чехия и Швеция обсъдихме на по-ранен етап значението на включването на болестта на Алцхаймер като съвместен приоритетен въпрос в рамките на дейностите, свързани с общественото здраве. Френското председателство бе домакин на много важна конференция, както каза един от уважаемите колеги, а шведското председателство организира през септември форум относно достойното остаряване, където болестта на Алцхаймер беше една от точките в дневния ред.
<P>
Както казах, Съветът възнамерява да приеме заключения по въпроса на 3 декември и, разбира се, ще вземе предвид отлично изработената от вас резолюция, която утре ще подложите на гласуване. Убедена съм, че въпросът за болестта на Алцхаймер ще бъде поставен отново в рамките на програмата за научни изследвания и подобни инициативи в най-близко време, затова искам да ви благодаря, за повдигането на този много важен проблем.
<SPEAKER ID="193" NAME="Председател">
Внесено е предложение за резолюция, с което се прекратяват разискванията по въпроса, съгласно член 115, параграф 5 от Правилника за дейността.
<P>
Разискването приключи.
<P>
Гласуването ще се проведе утре.
<P>
Писмени изявления(член 149)
<SPEAKER ID="990" NAME="Cristian Silviu Buşoi  " LANGUAGE="RO">
Приветствам предложението за препоръка на Комисията относно съвместното планиране на научни изследвания в областта на невродегенеративните заболявания. Психическото здраве на населението е от жизненоважно значение за осигуряването на прилично качество на живот. Заболявания от този вид засягат все по-голям брой хора в ЕС. Ето защо е необходимо полагането на усилия за борба с отключващите фактори на тези болести. За да се борим с тези фактори обаче трябва първо да ги идентифицираме с помощта на научни изследвания. Считам, че пилотният проект за съвместно планиране на научноизследователските дейности предлага категорично предимство с оглед на това, че обединява усилията за финансиране на изследванията, което ще доведе до по-ефективно използване на средствата, определени за научни изследвания тази област. Нещо повече, сътрудничеството въз основа на мрежите, изградени от националните центрове за научни изследвания, както и съвместното използване на изискваната инфраструктура, са много полезни предвид факта, че не всички държави-членки разполагат с необходимия ресурс за провеждане на научни изследвания за собствена сметка, независимо от това, че се сблъскват с голям брой случаи на невродегенеративни заболявания. От първостепенно значение е използването на резултатите от научните изследвания за информиране на населението за начините за укрепване на психичното здраве, което ще спомогне за намаляване на броя на пациентите и поддържане на жизнеспособността на националните системи за обществено здравеопазване.
<SPEAKER ID="194" NAME="António Fernando Correia De Campos  " LANGUAGE="PT">
Г-жо председател, госпожи и господа, Съобщението на Комисията до Парламента предлага оптимистичен анализ на очакваните ползи от сътрудничеството в областта на научните изследвания между държавите-членки и координирането, което Комисията може да осъществи в смисъла на Седмата рамкова програма, по отношение на невродегенеративните заболявания като болестта на Алцхаймер. Предложените в Съобщението мерки засягат единствено принципа за по-добро усвояване на наличните средства и програми: Здравната програма, Седмата рамкова програма, Плана за действие на ЕС относно уврежданията, отворения метод на координиране и Статистическата програма. Ще бъде ли достатъчно оптимизираното усвояване на тези средства за постигане на очакваните резултати? Какви механизми за координация предлага Комисията, чието прилагане е било невъзможно преди Съобщението? Каква е добавената стойност на това Съобщение? Какви нови практически мерки обмисля да предприеме Комисията с оглед на стимулиране на сътрудничеството в областта на научните изследвания, в положение, при което вече са налице средства и научни екипи, въпреки тяхната разпръснатост? Придаването на по-голяма видимост на проблема и използването на съществуващите инструменти ще бъде ли достатъчно за неговото решаване?
<SPEAKER ID="989" NAME="Proinsias De Rossa  " LANGUAGE="EN">
Подкрепям Резолюцията, приветстваща предложения пилотен проект за съвместно планиране на изследователските дейности в областта на невродегенеративните заболявания. Невродегенеративните заболявания като болестите на Алцхаймер и Паркинсон засягат повече от седем милиона граждани на Европейския съюз. Понастоящем не разполагаме със средства за излекуването на невродегенеративните заболявания, а познанията относно профилактиката, лечението и идентифицирането на рисковите фактори са твърде ограничени. В действителност по-голямата част от усилията в областта на научните изследвания върху тези заболявания се пада на държавите.членки, а делът на междунационално сътрудничество е много нисък, което води до фрагментация и ограничаване на обмена на знания и най-добри практики между държавите-членки. Съвместното планиране може да се окаже изключително ценно за намаляването на фрагментацията на изследователските усилия и да доведе до създаване на критична маса от умения, знания и финансов ресурс. Член 182, параграф 5 от Договора за функционирането на Европейския съюз, както e добавен от Договора от Лисабон, който предвижда мерки, необходими за създаването на Европейското научноизследователско пространство, може да предостави по-адекватна правна основа за бъдещо съвместно планиране на инициативите в областта на научните изследвания. Комисията следва да разгледа прилагането на член 182, параграф 5 като правна основа за бъдещи предложения за съвместно планиране на научноизследователски дейности.
<SPEAKER ID="988" NAME="Eija-Riitta Korhola  " LANGUAGE="FI">
Г-жо председател, болестта на Алцхаймер е състояние на обърканост, което превръща света на болните от него в нещо непознато и гибелно. Животът се превръща в едно крайно опасно "сега", където няма спомени от минало, нито научени уроци за създаване на мост на сигурност към настоящия момент. Нещо повече, тази съдбовна човешка трагедия се влошава от факта, че до момента няма лек срещу нея. Болестта включва и страданието на близките на пациентите. Понякога я наричат семейно заболяване, при което близките са жертви на хроничен стрес. Социалното въздействие е огромно и цената му е висока. Със застаряването на населението в Европа невродегенеративните заболявания като болестите на Алцхаймер и Паркинсон се превръщат все повече в проблем на общественото здраве: понастоящем има повече от седем милиона болни, като се очаква броят им през следващото десетилетие да се удвои. Медицинската наука обаче продължава да не разбира напълно причините за това заболяване. Съществуват обнадеждаващи резултати от научни изследвания, но се нуждаем от координирани усилия, ако искаме да постигнем пробив. За да можем да обединим данните от научните изследвания на частни и обществени организации и на държавите-членки и да координираме иновациите, се нуждаем от планиране на равнище на Общността: по този начин остава надеждата за осъществяването в най-скоро време на по-ефикасна профилактика, диагностика и лечение на тези заболявания. Убедена съм, че борещите се с невродегенеративните заболявания - пациенти, роднини и лицата, полагащи грижи - ще подкрепят горещо всякакви опити за съвместни усилия за намиране на нови начини за справяне с тези състояния. Именно този вид проекти свидетелстват на нашите граждани за какво изобщо сме се събрали в този Парламент: те оправдават цялостното съществуване на Съюза. Съгласна съм с колегата г-н Reul, че процедурите и компетентността трябва да отстъпят място, когато наистина се върви в правилната посока.
<SPEAKER ID="987" NAME="Sirpa Pietikäinen  " LANGUAGE="FI">
Г-жо председател, госпожи и господа, през лятото Комисията прие препоръката на Съвета, призоваваща настоятелно държавите-членки на ЕС да се включат в съвместното планиране на научните изследвания върху невродегенеративните заболявания. Това е важно, ако искаме да усвояваме по-добре ограничените средства за наука. Не трябва да забравяме обаче, че освен от научни изследвания Европа се нуждае и от по-обхватна програма за действие относно деменцията. По-рано тази година Европейският парламент прие писмено изявление, в което Комисията се призовава да разработи план за действие относно болестта на Алцхаймер. В парламентарното изявление се подчерта значението на четири проблема: развитие на научните изследвания, ранна диагностика, подобряване на качеството на живот на пациентите и лицата, полагащи грижи за тях, и статута на сдруженията, занимаващи се с болестта на Алцхаймер. Позволете ми да припомня на всички, че програмата се нуждае от спешно прилагане и Комисията трябва да започне да предприема действията, към които я призовава Парламентът.
<SPEAKER ID="195" NAME="Richard Seeber  " LANGUAGE="DE">
В условията на застаряващо население броят на случаите на невродегенеративни заболявания като болестта на Алцхаймер или старческа деменция ще продължава да се увеличава. За да сме възможно най-добре подготвени за това, трябва да създадем по-добри структури за научни изследвания и да използваме по-добре наличните съоражения. Планираният пилотен проект в тази област е идеалната отправна точка за по-добро свързване на сегашните научноизследователски усилия. Профилактиката обаче е също толкова важна, колкото и предоставянето на възможно най-добрите грижи на засегнатите лица. Държавите-членки трябва да ускорят кампаниите за повишаване на информираността на своите граждани относно активния начин на живот.
