<CHAPTER ID="014">
Минимални норми относно процедурата за предоставяне или отнемане на международна закрила в държавите-членки (преработен текст) (разискване) 
<SPEAKER ID="044" NAME="Председател">
Следващата точка е докладът на г-жа Guillaume, от името на комисията по граждански свободи, правосъдие и вътрешни работи, относно предложението за директива на Европейския парламент и на Съвета относно минимални норми относно процедурата за предоставяне или отнемане на международна закрила в държавите-членки (преработена) - C7-0248/2009 -.
<SPEAKER ID="045" NAME="Sylvie Guillaume" LANGUAGE="FR">
Г-н председател, госпожи и господа, първият етап ще бъде достигнат тази седмица с преработката на Директивата относно процедурите за предоставяне на убежище. Всъщност от Парламента ще се изисква в сряда да вземе решение относно преработеното предложение на Комисията относно общи процедури за предоставяне или отнемане на статут на бежанец.
<P>
Това становище на Европейския съюз е от съществено значение за диалога, към който ще се стремим със Съвета през следващите месеци по текст, който считам, че е представлява крайъгълният камък за пакета от мерки в областта на убежището и по който -съжалявам да го кажа - обсъжданията в Съвета са в застой. Той ще послужи като основа за нова версия на тази директива, която, надявам се, ще ни даде възможност да спазим срока си до 2012 г. по отношение на изпълнението на общите правила за предоставяне на убежище.
<P>
Гласуването относно този доклад съвпада с публикуваното миналата седмица проучване на Върховния комисариат за бежанците на Организацията на обединените нации (ВКБООН) относно 44-те индустриализирани държави. Проучването показва, противно на общоприетите схващания, че броят на лицата, търсещи убежище, в богатите държави е намалял като цяло с 40 % за 10 години и с 5 % за една година. След като вече разполагаме с тези данни, трябва да проучим основните причини за този спад. Това на по-малък брой тласкащи фактори ли се дължи или на по-строг миграционен контрол в някои държави?
<P>
Докладът също така показва, че развиващите се страни днес поемат най-голяма отговорност по отношение на убежището, макар това да не означава непременно, че имат ресурсите за това. Ето защо Европа трябва да поеме своя дял и за тази цел трябва да приеме ясни правила. Това ме връща отново към този текст относно процедурите за предоставяне на убежище и към основните предизвикателства. Често описвана като каталог на най-лошите национални практики настоящата директива има два основни недостатъка: тя не защитава достатъчно правата на лицата, търсещи убежище, и създава големи различия в третирането в рамките на държавите-членки.
<P>
Всъщност продължават да съществуват съществени различия между различните системи за предоставяне на убежище в Европа. Ще посоча само два примера: през 2009 г. процентът на положителните решения на първа инстанция в държавите-членки е бил в диапазона от 65 % до по-малко от 1 %. Срокът за обжалване на отрицателно решение на първа инстанция е в диапазона от два от 30 дни. Освен това има някои различия между държавите-членки, било то по отношение на основанията за ускорени процедури или по отношение на достъпа до лични интервюта или до ефективна защита.
<P>
Факт е, че такива различия са несъвместими с обща система за предоставяне на убежище, която трябва да предлага равностойна защита в целия Европейски съюз. Те също така противоречат на един от основните принципи в Регламента Дъблин II, който произтича от допускането, че системите за предоставяне на убежище на държавите-членки са сравними. Ето защо е от ключово значение да има законодателна хармонизация, за да се гарантира, че най-сетне разполагаме със справедливи, достъпни и ефективни процедури.
<P>
Тъй като ги считам за неточни, искам отново да отговоря на някои твърдения от хулителите на този текст, за които тази директива в крайна сметка означава нещо малко повече от увеличаване на разходи и злоупотреби.
<P>
Безспорно тези процедурни промени могат да доведат до нови разходи в краткосрочен план. Все пак малко здрав разум би ни помогнал да видим, че всъщност злоупотребата с неадекватни процедури по отношение на качество и сигурност в момента струва скъпо на държавите-членки. Искам да спомена два показателя в подкрепа на моята теза: изключително големият брой обжалвания и продължителността на процедурите, които произтичат от това.
<P>
Иска ми се също така да се разделим с идеята, че за убежището може да се говори в черно и бяло, когато се казва, че то води само до злоупотреби. В контекст, в който имиграционните въпроси биват експлоатирани, защитата на предоставянето на убежище като основно право е задължение. Освен това, ако най-резервираните членове на Европейския парламент правят някакви изводи от положението в арабския свят, това е, че Европейският съюз носи отговорност за предоставянето на справедлива защита на жертвите на преследване.
<P>
Поради тази причина подкрепям подхода на Комисията, който се стреми да подобри процедурите на първа инстанция - съсредоточаване на усилията в първоначалния етап - т.нар. "front-loading" - защото висококачествените решения на първа инстанция ще бъдат особено полезни за жертвите на преследване, доколкото те ще дадат възможност на компетентните органи да вземат солидно обосновани решения, ще се подобри обосновката на отрицателните становища и по този начин ще се намали рискът от отмяната им от апелативни органи, ще има по-добро разграничаване на случаите, които са необосновани или неправомерни, и ще се намалят разходите на държавите-членки по приемане и изпълнение на процедурите, като в същото време се подкрепят усилията им за изгонване на лица, търсещи убежище, чиито молби са били основателно отхвърлени.
<P>
В заключение искам да кажа няколко думи по определени ключови аспекти, които - надявам се - ще ни дадат възможност да задълбочим доклада. Първо, правото на безплатна юридическа помощ на първа инстанция според мен представлява съществена гаранция, когато става въпрос за подобряване на качеството на решенията. Второ, следва да бъде обърнато повече внимание на кандидати в уязвимо състояние - група хора, която текущата директива напълно пренебрегва.
<P>
Третото предизвикателство е да бъдат определени по-амбициозни срокове за обжалвания, за да се укрепи правото на ефективна защита и да се осигурят повече гаранции по-специално в случаи на ускорени процедури, да се постигне намаляване на основанията за такива или определянето на разумни срокове. Що се отнася до концепцията за сигурни страни, призоваваме за приемането на общ европейски списък в съответствие обикновената законодателна процедура, както препоръча през 2008 г. Съдът на Европейския съюз.
<P>
В заключение искам да кажа, че окончателното приемане на този доклад следва да бъде ясен сигнал от Парламента към Съвета и Комисията. Считам, че Парламентът определи ограничителните линии и насоката: стремим се към по-голямо хармонизиране на нормите на закрила и следва да сме доволни от това, госпожи и господа.
<P>
(Ръкопляскания)
<SPEAKER ID="046" NAME="Сесилия Малмстрьом" LANGUAGE="EN">
Г-н председател, гласуването на Директивата относно процедурите за предоставяне на убежище тази седмица е изключително важно. То ще бъде ключова стъпка по пътя към завършване на втория етап от общата система за предоставяне на убежище до 2012 г. в съответствие с ангажимента на Европейския съюз към Програмата от Стокхолм. Искам да благодаря на докладчика, Sylvie Guillaume, за изключително усърдната й работа по това досие и доброто сътрудничество между нас. Демонстирахте изключителна гъвкавост, госпожо, и задълбочено разбиране на нуждите на лицата, търсещи убежище, и на предизвикателствата, пред които са изправени националните администрации.
<P>
Новата Директива относно процедурите за предоставяне на убежище ще бъде крайъгълният камък от общата европейска система за убежище. Както Вие, госпожо, посочихте, лицата, търсещи убежище, трябва да бъдат обект на еднакво отношение независимо в коя държава от Европейския съюз кандидатстват за убежище. Днес знаем, че съществуват множество различия, което, разбира се, е трудно за разбиране в един и същ Европейски съюз, с едни и същи международни конвенции и едни и същи европейски ценности.
<P>
От решаващо значение е общите европейски процедури да бъдат справедливи и ефикасни. Те трябва да спомогнат за предотвратяване на злоупотреби със системата за предоставяне на убежище, но и да спазват изцяло основните права. Дълбоко съм убедена, че тези цели могат да бъдат постигнати, но само при условие че общите правила гарантират еднакво високо качество на решенията от страна на компетентните за убежището органи в целия Съюз. Предложението на Комисията е изготвено в този дух и със задоволство мога да отбележа, че г-жа Guillaume и докладът на комисията по граждански свободи като цяло подкрепя това предложение.
<P>
Множество изменения в проектодоклада на практика повишават равнището на гаранции за лицата, търсещи убежище, по-специално що се отнася до непълнолетните лица. Някои изменения също така целят да осигурят по-голяма гъвкавост на държавите-членки, въвеждайки определени основания за ускорени процедури. Считам, че изменението относно понятията за сигурна страна е изключително амбициозно. Това би довело до съществено преструктуриране на правилата и до промяна на практиките в държавите-членки. Също така с интерес отбелязвам компромисните изменения относно безплатната юридическа помощ. Това действително би спомогнало за решаване на един сложен правен въпрос, посочен от няколко държави-членки.
<P>
Както ви е известно, в момента Комисията изготвя изменено предложение за тази директива, за да даде тласък на намиращите се в застой преговори в Съвета. Гласуването, което ще проведете утре или в сряда, е стратегически етап от преговорите. При изготвяне на измененото предложение Комисията ще обсъди внимателно всички изменения на Парламента. Очаквам с нетърпение да работим заедно с членовете на Парламента по това и по останалите предложения.
<SPEAKER ID="047" NAME="Monika Hohlmeier" LANGUAGE="DE">
Г-н председател, г-жо член на Комисията, госпожи и господа, в началото искам да изкажа искрената си благодарност за множеството разговори, които имахме възможност да проведем с докладчика, а и с г-жа члена на Комисията, както и с докладчиците в сянка. Това даде възможност за постигането на добри компромиси в някои области. Както г-жа Малмстрьом посочи преди малко, това включва и компромиса относно безплатната юридическа помощ, по-специално специалната закрила на непълнолетни. Други постижения включват факта, че успяхме да постигнем съгласие по въпроса кои кандидати заслужават особена закрила, като в разговорите ни съумяхме да постигнем разумен компромис. Освен това постигнахме компромис и по отношение на въпроса за сигурни трети държави.
<P>
Целта е да бъде подобрено изцяло качеството на административните процедури, така че да има по-малък брой изслушвания в съда на втората и третата инстанция, за да може на лицата, търсещи убежище, които са действително преследвани, да бъде осигурена максимално бърза и съгласувана ефикасна помощ. Напълно подкрепям създаването на минимални норми във всички държави-членки. За съжаление, както текстът на Комисията, така и някои отделни изменения, целящи изменение на текста на Комисията, до известна степен противоречат на целите на това добро намерение. Създават се множество възможности за отлагане на процедури или дори за мащабни злоупотреби със законодателството в областта на убежището. Ще ви посоча няколко примера за това.
<P>
Например кандидат може да подаде три недопустими молби и има право да премине през цялата процедура три пъти. Едва тогава може да бъде извършена ускорена процедура. Процедурата не може да бъде ускорена, ако някой категорично не е признат за бежанец съгласно Женевската конвенция. Във връзка с това само ще спомена случая на Тунис, а и на икономическите мигранти.
<P>
Друг пример е фактът, че ускорена процедура няма също така да бъде възможна, ако последващите молби не съдържат нови обстоятелства, свързани със случая. Онова, което считам дори за още по-сериозно обаче, е въпросът за изчезването. Ако някой изчезне незаконно, по неговата молба вече не може да бъде взето окончателно отрицателно решение. Изисква се той да подпише писмото. Следователно ако лице, търсещо убежище, очаква, че решението ще бъде отрицателно, всичко, което трябва да направи - ако приемем предложението, внесено от групата на Зелените/Европейски свободен алианс - е да откаже да приеме писмото или да не се яви да го получи. Последицата от това е, че той би могъл да протака процедурата безкрайно.
<SPEAKER ID="048" NAME="Claude Moraes" LANGUAGE="EN">
Г-н председател, говоря от името на моята група, когато казвам, че се намираме в много трудно положение както в практическо, така и в политическо отношение, при което държавите-членки говорят за завършване на пакет относно убежището още от 1999 г. Ако има неотложна политическа причина, такава съществува в този момент предвид кризата в Северна Африка и Средиземноморието.
<P>
Разговорите относно разпределяне на тежестта сега трябва да доведат до практическо и прецизно предложение. От името на моята група, искам да заявя, че Sylvie Guillaume е изготвила - в сътрудничество с всички докладчици в сянка, както посочи г-жа Hohlmeier - предложение, което е както прецизно, така и ефективно, и което действително представлява крайъгълен камък от пакета мерки в областта на убежището, както беше посочено от г-жа члена на Комисията. Именно поради тази причина гласуването в сряда е толкова жизненоважно. Ако можем да получим същото мнозинство, което постигнахме в комисията, можем да постигнем завършеност на пакет мерки в областта на убежището, който взема под внимание многото проблемни и чувствителни въпроси, посочени от всички в Парламента.
<P>
Ако ми позволите да ви дам един пример: работил съм по случаи на бежанци в продължение на много години като адвокат в областта на убежището и знам, че врагът на добра процедура за предоставяне на убежище - честна, справедлива, ефективна процедура за предоставяне на убежище, приета от повечето държави-членки - е липсата на съсредоточаване на усилията в началния етап при делата за предоставяне на убежище. Фактът, че качеството на вземането на решения е лошо в целия Европейския съюз, в много държави-членки води до по-високи разходи за държавите-членки, а не до по-ниски. Така че, когато държавите-членки говорят за финансовите последици, следва да разберат, че качеството на вземането на решения, вземането на добро решение още първия път и гарантирането, че процедурата на обжалване работи ефективно е именно звеното, при което могат да бъдат спестени средства и където можем да имаме честни и справедливи решения.
<P>
Ако някой член на Парламента се съмнява, че този доклад е ефективен, честен и справедлив, нека разгледа тези процедури много внимателно и да осъзнае колко работа е била свършена по отношение на преодоляване на много от потенциално противоречивите аспекти. Важно е също така да се подчертае, че разискването не следва да засяга само въпроса за разходите: тук става въпрос за хармонизиране на практики в целия Европейски съюз. Ясно е, че стандартите са много различни в отделните държави-членки. Ако продължим с това хазартно поведение в областта на убежището, означава, че не обръщаме внимание на реалността, която ни показва, че броят на лицата, търсещи убежище, се увеличава. Както ни е известно, тези цифри спадат от много години насам. Сега се намираме в по-трудно положение.
<P>
Правилата в Директивата относно процедурите обхващат може би най-сложната част от целия пакет мерки в областта на убежището. Осигуряването на справедлива и ефективна процедура може да бъде въпрос на живот и смърт за лицата, бягащи от преследване. Трябва да признаем отговорността си за спазване на международните задължения, когато решаваме проблемите на хора, търсещи закрила в нашите граници.
<P>
Ето защо искам да поздравя докладчика и всички докладчици в сянка за всеотдайните им усилия за постигане на категорично становище в Парламента. Нека повторим подкрепата при гласуването, която имаше в комисията. Нека гарантираме, че изпращаме ясен сигнал към Комисията - но най-вече към държавите-членки - че в Парламента имаме сериозни намерения да завършим пакета от мерки в областта на убежището по начин, който ще бъде приемлив за много хора в целия Парламент.
<SPEAKER ID="049" NAME="Nadja Hirsch" LANGUAGE="DE">
Г-н председател, г-жо Малмстрьом, първо, искам най-искрено да благодаря на докладчика и на докладчиците в сянка. Проведохме изключително много разисквания. В крайна сметка постигнахме някои доста добри компромиси, макар на всички да ни е ясно, че това, разбира се, не винаги е толкова лесно.
<P>
От името на групата на Алианса на либералите и демократите за Европа, все пак искам да кажа, че във всеки случай пред нас все още стои целта до 2012 г. да създадем обща система за предоставяне на убежище, която да обхваща целия Европейски съюз. Това съща така означава, че сега трябва да отбележим реален напредък и също така да изпратим ясен сигнал на Съвета, че не сме се отклонили от тази цел и, разбира се, все още сме подготвени да започнем преговори. Това е безспорно. Все пак считам, че преди всичко трябва ясно да заявим, че желаем обща система за предоставяне на убежище. Както беше посочено, не е приемливо тя да бъде на хазартен принцип и да зависи от това къде подава молбата си лицето, търсещо убежище.
<P>
Неприемливо е - и в това отношение изразявам задоволството си, че в последната минута постигнахме успех - всяка отделна държава-членка да има свой национален списък за това какво означава сигурна трета държава. Една държава или е сигурна, или не е - като след това все пак трябва да се проучи във всеки отделен случай дали всъщност може да бъде сигурна трета държава за конкретното лице, което е подало молбата, или дали в отделния случай вероятно не е възможно просто да се каже, че тя е такава.
<P>
Убедена съм също така, че в крайна сметка държавите-членки ще имат полза от това, но същото важи и за лицата, търсещи убежище, които в бъдеще ще имат възможността да получат решение директно на първа инстанция съгласно справедлива, но все пак бърза процедура за кандидатстване, ако това бъде изпълнено по начина, по който сме го предвидили. Считам, че това е и право; убежището е право, а не услуга. Трябва да приемем пределно ясно становище по този въпрос и след това да създадем ясна процедура.
<P>
Преди всичко приветствам факта, че успяхме допълнително да разширим правата на непълнолетните лица. Подкрепям това, а го подкрепя и групата на Алианса на либералите и демократите за Европа и бих се радвала утре да постигнем добър резултат по този въпрос.
<SPEAKER ID="050" NAME="Hélène Flautre" LANGUAGE="FR">
Г-н председател, извършената под ръководството на г-жа Guillaume работа по този доклад е много важна. Както каза г-жа Малмстрьом, това е крайъгълният камък на европейската система за предоставяне на убежище и действително е налице огромна разлика между текущото положение и европейската система. Всъщност тя трябва да бъде определена като пропаст, пропаст, в която потъват правата на лицата, търсещи убежище, а и авторитетът на собствената ни система за закрила в Европа.
<P>
Предвид факта, че има държави, чиито процент на положителни отговори на първа инстанция е в диапазона 1-65 %, когато в страна като Франция например 75 % от решенията за закрила, предоставени на косовари или албанци, се произнасят при обжалване, предвид факта, че тези обжалвания нямат суспензивен ефект, придобиваме известна представа за положението и действително смятаме, че Съветът следва да предприеме мерки и да разбере, че вариантът, на който се е спряла Европейската комисия - и който е подкрепен от отличния доклад, изготвен под ръководството на г-жа Guillaume - а именно да се подобри качеството на вземането на решение на първа инстанция, е от ключово значение.
<P>
Доколкото разбирам, държавите, чиито глас се чува най-силно, не са държавите, които плащат, нито са държавите, които приемат най-голям брой лица, търсещи убежище. Трябва да припомним, че Кипър, Швеция, Люксембург и Белгия приемат най-голям брой лица, търсещи убежище, ако се вземе като процент от населението им. Нека се вслушаме в гласа и на тези държави, защото те могат да ни кажат кои са най-добрите норми що се отнася до международна закрила на лица, търсещи убежище.
<SPEAKER ID="051" NAME="Kyriacos Triantaphyllides" LANGUAGE="EN">
Г-н председател, изразявам изключителното си задоволство от провеждането на днешното разискване с оглед на гласуването в сряда. Надявам се, че работата ни ще извади Съвета от инерцията и ще даде начало на продуктивни преговори, които ще ни позволят да изпълним целта си за създаване на обща европейска система за предоставяне на убежище до 2012 г. и по този начин ще бъде взета под внимание усърдната работа на всички нас по това досие. Искам сърдечно да поздравя г-жа Guillaume за отличната й работа и за помирителния й подход.
<P>
Като цяло резултатът е добър текст, който включва значителни подобрения по отношение на процедурите за предоставяне на убежище, които се прилагат в момента в Европейския съюз, които се различават значително в отделните държави-членки.
<P>
И за да не съм голословен, това са новите разпоредби, които са въведени, за да гарантират, че на всеки кандидат ще бъдат осигурени подходящи средства за обосновка на неговите или нейните искания с оглед на вземането на решението относно убежището в срок от шест месеца, като например лично интервю и безплатни съвети относно процедурните и правните аспекти на производството на първа инстанция, включително изготвянето на необходимите процедурни документи.
<SPEAKER ID="052" NAME="Gerard Batten" LANGUAGE="EN">
Г-н председател, съществуващата директива от 2005 г. относно международната закрила ще бъде преработена като Директива за условията на приемане на лица, търсещи убежище. Новата Директива за условията на приемане е развитие на общата политика на Европейския съюз за имиграцията и предоставянето на убежище, както е предвидено в Договора от Лисабон. Новата директива има за цел да създаде нова система за вземане на решение относно критериите за лицата, търсещи убежище: кой може и кой не може да влиза в държавите-членки и кой отговаря на изискванията за статут на бежанец, и съгласно какви условия. Тя се стреми да хармонизира политиката за предоставянето на убежище на държавите-членки и да предостави повече права и привилегии на лицата, търсещи убежище.
<P>
Текущият прилив на хора от Северна Африка, разбира се, е просто поредната криза, която дава подходяща възможност на Европейския съюз да разшири правомощията и влиянието си. Политиката за имиграцията и предоставянето на убежище следва да бъде единствено в прерогативите на независимите суверенни национални държави. Предложената директива представлява пример за действие на Договора от Лисабон, точно както беше пророкувано от неговите опоненти: което, разбира се, е именно причината, поради която отказахте да дадете възможност на хората в Европа да проведат референдум за него.
<SPEAKER ID="053" NAME="Daniël van der Stoep" AFFILIATION="NI">
(NL) Г-н председател, моята партия, нидерландската Партия на свободата (PVV), винаги е заемала ясна позиция. Били сме и ще продължим да бъдем противници на европейска политика за имиграцията и предоставянето на убежище. Държавите-членки могат сами да вземат безупречни решения по тези въпроси. Настоящият нидерландски кабинет е най-добрият до момента, който също така има отличен дневен ред по отношение на политиката за имиграцията и предоставянето на убежище. Що се отнася до нея, министър-председателят Рюте и министър Леерс наистина нямат нужда от намеса от Европа.
<P>
Моята партия говори в прав текст. Каква е всъщност темата на днешното разискване? Международна закрила. Просто я наричаме "убежище". Особено в момент, когато сме изправени пред чудовищна масова миграция на имигранти, които не идват от Запад, не следва да говорим със заобикалки. Г-н председател, ако зависеше от Европа, бихме отворили широко всички граници и Европа би станала рай за хора, които търсят късмет и печалби, сякаш вече не е такава. Вижте какво се случва в Италия, в Лампедуза. Що се отнася до Европа, всички варварски полупрестъпници, търсещи късмета си, просто щяха да бъдат включени в процедурата за предоставяне на убежище и в крайна сметка щяха да получат разрешение да останат!
<P>
Г-н председател, би ли могла г-жа членът на Комисията да обясни защо Европа винаги трябва да понася тежестта? Защо всички тези лодки се насочват към нашите брегове? Единственото и най-подходящото решение е да бъде предоставена помощ на тези бежанци в региона. Просто оставете Африканския съюз, Арабската лига или ужасната Организация Ислямска конференция да решат този проблем. Тях трябва да държим отговорни за осигуряването на подслон в региона, а не себе си.
<P>
Още по-невероятен е фактът, че с този доклад на практика ги улесняваме да влязат в Европейския съюз. Именно в момент, когато тълпи от лица, търсещи убежище, от Берберия напират към Европейския съюз, трябва да направим процедурата на подаване на молби за убежище по-трудна, а не по-лесна.
<SPEAKER ID="054" NAME="Reinhard Bütikofer" AFFILIATION="Verts/ALE">
(DE) Г-н председател, уважаемият ми колега току-що говори за тълпи от варвари, напиращи към Европа. Този цинизъм не може да остане незабелязан в тази зала. Това е обидно спрямо тези хора. Бих искал да го порицаете.
<SPEAKER ID="055" NAME="Daniël van der Stoep" AFFILIATION="NI">
(NL) Благодаря Ви, г-н председател, ще внеса разяснение. Не съм говорил за варвари. Може би това сте чули от устните преводачи. Говоря за историческото наименование на този регион, а именно Берберия. Може би използвате други имена за тази част на света, но така я наричам аз. Не казвам, че хора от Берберия настъпват към бреговете ни като варвари. Искам да бъде поправено.
<SPEAKER ID="056" NAME="Председател">
Г-н van der Stoep, всички тези забележки ще бъдат отразени в протокола ни, така че ще можете да ги проверите. Първоначалните думи, отговорът Ви и вторият отговор ще бъдат записани в протокола.
<SPEAKER ID="057" NAME="Anna Hedh" AFFILIATION="S&amp;D">
(SV) Г-н председател, първо, бих искала да благодаря на докладчика, г-жа Guillaume, за отличната и изключително усърдна работа по този доклад, който представлява важна част от пакета от мерки в областта на убежището. Всички държави-членки трябва да имат справедливи и правно уредени процедури за лицата, търсещи убежище. Европейският съюз никога няма да има правилно функционираща система за предоставяне на убежище, ако не разполагаме с общи минимални норми за обработка на молби и за правата, с които се ползват лицата, търсещи убежище, в хода на този процес. Разбира се, тези разпоредби не трябва просто да съществуват на хартия, а трябва да се прилагат на практика и последователно в цяла Европа.
<P>
В допълнение считам, че заслужава съжаление фактът, че Комисията обяви намерението си да внесе ново, смекчено предложение, което е по-близо до онова, което много правителства в Съвета желаят. С оглед на становището на Комисията по този въпрос и на настроението в Съвета, гласуването по този доклад става дори още по-важно.
<P>
Сега Европейският парламент трябва да изпрати ясен сигнал, че при всички случаи подкрепяме правото на търсене на убежище и считаме, че всички лица, търсещи убежище, заслужават справедливо и задълбочено разглеждане на заявленията им. Основният предлаган метод, а именно, че следва да вложим ресурсите си в обработката на заявления на първа инстанция, е напълно правилен и това ще улесни както лицата, търсещи убежище, които ще бъдат уведомявани по-бързо за резултата, така и държавите-членки, които ще избегнат разходите по допълнителни проучвания, които са в резултат на незадоволителното качество на първоначалното разглеждане. Има много голям брой добри изменения в предложението, но бих искала по-специално да подчертая едно изменение, което гарантира, че ще бъдат взети под внимание нуждите на кандидати в особено уязвимо състояние, по-специално тези на непридружаваните непълнолетни. Предложеното ясно определение за членове на семейството ще подобри и положението по-специално на много непълнолетни лица.
<SPEAKER ID="058" NAME="Tanja Fajon" AFFILIATION="S&amp;D">
(SL) Г-н председател, искам да поздравя отличната работа на докладчика, Sylvie Guillaume. Европейският съюз спешно се нуждае от координирани, справедливи и ефикасни процедури за предоставянето на убежище. Нуждата от такива проличава в контекста на текущата криза, която обхваща бежанци от Средиземноморието. Наличието на общи правила е в интерес както на държавите-членки, така и на лицата, търсещи убежище.
<P>
Госпожи и господа, правото на убежище е ключов принцип на правата на човека. Бежанците не трябва да бъдат наказвани за това, че пресичат граници. Основната ни задача е да помогнем на всички лица, търсещи убежище, да гарантираме основните им права на човека, и да гарантираме, че при разглеждане на заявленията им се прилагат високи европейски норми за качество.
<P>
За съжаление, изглежда, че все по-малко европейски страни зачитат правата на убежище или че приемат имигранти с все по-голям страх и недоверие. Това, което се случва в момента на италианския остров Лампедуза, е тревожно. То поражда плашещото и злокобно усещане, че бежанците не са желани в Европейския съюз. Трябва да демонстрираме солидарност с хората, които бягат от опасни места, по-специално онези, напускащи Либия, които се нуждаят от международна закрила.
<P>
С оглед на събитията в арабските държави и Северна Африка трябва да сме подготвени за възможността в бъдеще дори още по-голям брой бежанци да пристигнат в Съюза. Това е също причина, която налага подобряване и координиране на процедурите. Това ще ни помогне да улесним както себе си, така и бежанците. Ще намалим тежестта за държавите, които в момента прилагат по-човечни процедури спрямо лицата, търсещи убежище, и ще разпределим тежестта по-справедливо. Европа не трябва да се превръща в крепост. Лицата, търсещи убежище, не трябва да стават жертви на системите ни. Иска ми се докладът да бъде подкрепен от голямо мнозинство в сряда.
<SPEAKER ID="059" NAME="Georgios Papanikolaou" AFFILIATION="PPE">
(EL) Г-н председател, трябва да се съгласия с казаното, че всички желаем надеждна и ефективна процедура за предоставяне на убежище и че желаем да гарантираме тези цели.
<P>
Все пак и аз ще посоча пример от опита ни в Гърция преди няколко месеца по време на официалната мисия на Парламента, свързана с предоставянето на убежище. Когато пристигнахме на летището, посетихме центъра за задържане, в който беше настанен гражданин на трета държава; той беше доведен за среща с нас и разговаряхме с него.
<P>
Каза ни, че е кандидатствал за предоставяне на убежище и след известно време започна да разговаря с нас на гръцки. Попитахме го къде е научил гръцки и той ни отговори, че говори гръцки, защото работи в Гърция от 10 години; завърнал се в страната си и отново дошъл в Гърция и сега кандидатствал за предоставяне на убежище. Нека обясня: естествено, че трябва да се съсредоточим върху надеждността и прозрачността на тези процедури и да защитим онези, които имат право на убежище; все пак трябва да следим и за случаи на злоупотреба. Има разпоредби, на които трябва да бъде обърнато особено внимание. Имам предвид няколко забележки, направени от г-жа Hohlmeier, към които бих добавил следното: казваме, че след шест месеца тежестта на доказване за хората, които са обект на преследване в страната си, преминава към държавата-членка, а не към лицето, търсещо убежище; дори само това създава бюрокрация и може да бъде използвано от някои като повод за злоупотреба.
<SPEAKER ID="061" NAME="Ioan Enciu" AFFILIATION="S&amp;D">
(RO) Г-н председател, в началото искам да поздравя г-жа Guillaume за великолепната й работа.
<P>
Внесените изменения на съществуващата директива относно процедурите отбелязват изключително важна крачка в посока към установяване на обща система за предоставянето на убежище в целия Европейски съюз. Основната добавена стойност на новата директива е яснотата на правилата и процедурите, включени в нея. Тя предвижда солидни, прозрачни разпоредби по отношение на органите, които са компетентни да разглеждат молби за международна закрила, и гарантира, че тези молби ще бъдат обработвани възможно най-бързо и ефективно.
<P>
Задължително трябва да гарантираме, че закрилата, предоставена в целия Европейски съюз, отговаря на най-високите стандарти. Същевременно е важно да продължим да хармонизираме националните законодателства, за да избегнем различия между системите за предоставяне на убежище, които съществуват в целия Европейски съюз. Крайната ни цел трябва да продължи да бъде създаването на подходяща обща система за предоставяне на убежище, както е предвидено в Програмата от Стокхолм.
<SPEAKER ID="062" NAME="Jörg Leichtfried" AFFILIATION="S&amp;D">
(DE) Г-н председател, ако нещо е сигурно, това е следното: оставени да действат сами, отделни държави-членки на Европейския съюз са на ръба на силите си в областта на предоставянето на убежище, а също и по отношение на миграцията и имиграцията, както става пределно ясно от събитията от последните седмици, а и от последните няколко години.
<P>
Поради тази причина е необходимо Европейският съюз да поеме дори още повече отговорности в това отношение, за да гарантира, че системата за предоставяне на убежище в Европейския съюз в бъдеще ще работи в съответствие с принципи, които се спазват от всички нас, а именно уеднаквени норми, честни и справедливи процедури и спазване на основните права. От друга страна, трябва също така да не допуснем злоупотреби със системата, защото това, естествено, винаги е проблем, който се разисква задълбочено от хората в държавите-членки. Тази задача е доста трудна и се надявам, че ще успеем да се справим успешно с нея.
<SPEAKER ID="063" NAME="Jaroslav Paška" AFFILIATION="EFD">
(SK) Г-н председател, проектът на внесената директива относно минимални норми относно процедурата за предоставяне или отнемане на международна закрила се основава на предишен опит от процедури за предоставяне на убежище в отделни държави-членки.
<P>
Все пак усилието на Комисията да въведе общи процедури относно предоставяне или отнемане на единен статут на убежище или допълнителна закрила посредством подобряване на хармонизирането на инструментите за разглеждане на заявленията за предоставяне на убежище и за подобряване на качеството на разглеждането, за да намали броя на преразгледаните решения, среща многобройни възражения от страна на Съвета на Европейския съюз и от някои държави-членки.
<P>
Изразявам твърдото си убеждение, че становищата на Съвета и на държавите-членки, които в крайна сметка ще изпълняват процедурите за предоставяне на убежище, следва да имат приоритетно значение за нас. Ето защо считам, че ако не се вслушаме внимателно в забележките и съветите им, когато внасяме изменения в системата за предоставяне на убежище, работата ни едва ли ще постигне желаните резултати. Поради тази причина считам, че е изключително важно да проведем допълнителни консултации относно подготвените изменения, по-специално със съответните органи на държавите-членки на Европейския съюз.
<SPEAKER ID="064" NAME="Franz Obermayr" AFFILIATION="NI">
(DE) Г-н председател, въпреки наплива на хора от Северна Африка, очевидно е, че докладчикът се опасява, че в Европейския съюз има твърде малко бежанци, тъй като тя призовава за разширяване на определението за "семейство". Очевидно няма значение дали членовете на семейството са се събрали преди или след като са напуснали страната си. Нови партньори и осиновени деца също ще бъдат включени в новото определение. Предвижда се специална закрила на бежанци, които имат проблеми с половата си идентичност, какъвто и смисъл да влага докладчикът в това. Подобни формулировки оставят широко пространство за извършването на злоупотреби. Също така е наивно да се смята, че лицата, търсещи убежище, могат да очакват същото равнище на социално осигуряване, в която и да било държава-членка. Европейският съюз се състои от държави с много различен стандарт на живот.
<P>
Същото се отнася и до концепцията за сигурна страна на произход. Ако това е демократична държава, основана на принципите на правовата държава, тя трябва да бъде определена също като сигурна. В заключение искам да кажа, че тъй като Тунис и Египет са поели в правилната посока, те вероятно също следва да бъдат определени като сигурни трети страни.
<SPEAKER ID="065" NAME="Andrew Henry William Brons" AFFILIATION="NI">
(EN) Г-н председател, международна закрила е прикрита формулировка и евфемизъм за убежище. Думата убежище съвсем основателно е загубила обаянието си в очите на широката общественост. Лицата, търсещи убежище, които преминават в близост до или през сигурни страни, са мигранти по избор, а не истински бежанци. Хората, които пристигат в Европа просто защото идват от несигурни държави, може и да са в беда, но от Европа не може да се очаква да приютява цялото население на всяка несигурна страна под небето. Истинските лица, търсещи убежище, търсят спасение в първата сигурна страна; страната, която ще им бъде близка в културно, религиозно и родствено отношение.
<P>
Ролята на Европа и на Запада не следва да бъде да действат като гигантски приют за всички уязвими хора по света. Ролята ни следва да бъде да възпираме създаването на нестабилност, която води до тези масови преселения на хора: не трябва има повече войни като тези срещу Ирак и Афганистан; трябва да се изтеглим от Либия, преди да бъдем въвлечени в сухопътна война; трябва да отменим планирания конфликт с Иран и да избягваме насърчаването на недоволство в други държави от Близкия изток.
<SPEAKER ID="066" NAME="Сесилия Малмстрьом" LANGUAGE="EN">
Г-н председател, както е посочвано многократно, преговаряме по този въпрос от доста дълго време и - както подчерта г-н Moraes - от 1999 г. сме си поставили за цел да разполагаме със съвместна обща политика за предоставянето на убежище.
<P>
Съветът взе решение да имаме такава политика преди 2012 г. и започваме да виждаме края на патовата ситуация, в която се намирахме в продължение на толкова години. Искам да благодаря на Парламента, защото считам, че той има огромен принос за това. Необходима ни е честна, ефикасна и съгласувана система, която е равностойна във всички държави-членки.
<P>
Още от самото начало при контактите ми с различите докладчици във връзка с целия пакет стана категорично ясно, че се налага да бъдат направени някои изменения. Това не е просто приумица на Комисията. Патовата ситуация ни кара да направим някои компромиси, за да има съгласуваност на двата законодателни партньора по този въпрос. С гласуването, което ще проведете утре или в сряда, и с предложението на Комисията по този въпрос ще бъдем в добра позиция да направим опит за намиране на някои компромиси. Участвахме в контакти със Съвета през пролетта, за да определим кои са основните трудности.
<P>
За да постигнем съгласие по пакета от мерки в областта на убежището до 2012 г. и по този начин да отбележим 60-тата годишнина от Женевската конвенция - смятам, че всички желаем това - трябва да сме готови на някои компромиси. Това е много добро начало. Това е крайъгълният камък на бъдещата система.
<P>
Искам да благодаря на докладчика, на всички докладчици в сянка и на комисията по граждански свободи, правосъдие и вътрешни работи за работата им.
<SPEAKER ID="067" NAME="Sylvie Guillaume" LANGUAGE="FR">
Г-н председател, в началото искам да благодаря за всички изказвания - или поне за повечето от тях. Г-жа Hohlmeier вече не е тук, но се надявам, че някой ще й предаде, че не съм загубила надежда да я убедя, че тунизийци не подават молби за предоставяне на убежище в целия Европейски съюз и че следователно имат малко основания да подават втора последователна молба.
<P>
Искам да изкажа две кратки съображения, които да бъдат като заключение, но независимо от това считам, че са от решаващо значение. Искам да подчертая, че целта не е да направим държавите-членки противници на вертикалната хармонизация, а тъкмо обратното. Разбирам хората, които проявяват известна съпротива и имат опасения, но бих искала да разберат, че могат само да спечелят от инвестирането в подходящи, ефикасни процедури на първа инстанция. Предложените реформи са насочени в тази посока.
<P>
Вторият основен въпрос - и с него завършвам - е свързан с това да потвърдим, че Парламентът има важна роля. Ние сме съзаконодатели. Европейската комисия по няколко повода посочи, че желае ние да вземем основно участие в следващите етапи след процедурата. Е, в сряда ще имаме възможността да заявим ясно и категорично приоритетите си за истински хармонизирани процедури в тази област.
<SPEAKER ID="068" NAME="Председател">
Разискването приключи.
<P>
Гласуването по доклада на г-жа Guillaume ще се проведе по обяд в сряда, 6 април 2011 г.
