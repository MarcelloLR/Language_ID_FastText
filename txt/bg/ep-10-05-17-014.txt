<CHAPTER ID="014">
Едноминутни изказвания по въпроси с политическа значимост
<SPEAKER ID="041" NAME="Председател">
Следващата точка е посветена на едноминутни изказвания по въпроси с политическа значимост (член 150 от Правилника за дейността).
<SPEAKER ID="042" NAME="Georgios Papastamkos" AFFILIATION="PPE">
- (EL) Г-н председател, освен на натиска от финансовите показатели, несигурността в еврозоната...
<P>
(Председателят отнема думата на оратора и призовава към ред в залата)
<SPEAKER ID="043" NAME="Председател">
Госпожи и господа, моля, не разговаряйте в залата по време на пленарното заседание, ако не можете да го правите тихо. Колеги от двете страни на Европейския парламент и от центъра, председатели на политически групи, драги колеги от Люксембург, моля, седнете и престанете да говорите. Колеги, това е пленарно заседание, така че, моля, спрете да разговаряте и ни дайте възможност да продължим с едноминутните изказвания.
<SPEAKER ID="044" NAME="Georgios Papastamkos" AFFILIATION="PPE">
- (EL) Г-н председател, освен на натиска от финансовите показатели, несигурността в еврозоната се дължи и на обилната политическа реторика от страна на европейските институции и политици. Недоброто европейско икономическо управление според мен реагира твърде късно. Естествено ние се нуждаем от финансово равновесие в Европа.
<P>
В същото време сега е моментът за Европейския политически съюз да направлява икономическия съюз чрез стратегия за излизане от глобалната криза и да въведе по-ефективна регулаторна рамка за функционирането на финансовите пазари и за защита на еврото срещу спекулативен натиск. Имам предвид например необходимостта от преразглеждане на директивата за пазарна злоупотреба. По същата причина повтарям предложението си за създаване на европейски орган за кредитен рейтинг.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Г-н председател, искам да се възползвам от възможността днес, тъй като не успях да направя това на 11 март, Европейския ден в памет на жертвите от тероризма, за да отдам заслужена почит на тези жертви в признание на огромната саможертва на онези, които заплатиха най-високата цена в името на свободата.
<P>
Необходимо е без отлагане да започнем работа по директива за защита на правата на жертвите от тероризма, които винаги са пренебрегвани и понасят унижението несправедливо да бъдат уеднаквени със своите убийци.
<P>
Крайно време е ние в европейските институции да отдадем признание на достойнството на жертвите от тероризма и да спомогнем за отстояване на тяхното право на защита и на правосъдие. Това право скоро ще бъде включено в закон, който прави чест на всички, допринесли за приемането му, и чийто първи член ще гласи, че подкрепата за жертвите от тероризма предполага признаване на тяхното право на правосъдие и нито едно правителство не бива да заплаща политическа цена за това.
<P>
Призовавам всички, които могат да защитават жертвите, никога да не забравят, че истинският мир се поражда от правосъдие и че такъв е единственият мир, който онези от нас, които вярват в свободата и демокрацията в Европа и навсякъде по света, трябва да защитават.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Г-н председател, затварянето на голяма част от европейското въздушно пространство през последните седмици след изригването на исландския вулкан доведе до сериозни последици за цялата европейска икономика. Това очевидно е вярно за пътниците, авиокомпаниите и летищата от авиационния сектор, но е също така вярно и за сектора на туризма.
<P>
Именно за това искам да говоря днес. В Испания това е втората по големина индустрия. В островите, от които съм родом, това е основната индустрия. Безпокойството за последиците от вулканичния облак за туристическата индустрия е огромно. Говори се за загуби от 42 млн. евро дневно. Беше нанесен сериозен удар на туристическия сектор, който все още е обхванат от безпокойство във връзка с възможните бъдещи последици.
<P>
Членът на Комисията Таяни, отговарящ за индустрията и предприемачеството, се ангажира да проучи загубите в този сектор. Днес искам да призова за пакет за неотложна помощ както за тези авиокомпании, така и за другите компании в туристическия сектор, а също и за това туристическият сектор да бъде третиран като приоритетен.
<SPEAKER ID="047" NAME="Henri Weber" AFFILIATION="S&amp;D">
(FR) Г-н председател, Европейският съюз притежава множество възможности да се превърне в световен лидер в производството на екологични автомобили, и по-специално на електромобили.
<P>
Комисията трябва да гарантира, че проектът е основна европейска цел, и да насърчи големите автомобилостроителни компании на континента да си сътрудничат, като това сътрудничество да се простира от изследователска и развойна дейност до маркетинг. Тя трябва да насърчава широкото отваряне на достъпни и взаимозаменяеми пунктове за зареждане в Европа, като се започне от градските области. Комисията трябва да състави и да приложи общи правила и стандарти, ако е възможно на международно равнище, но със сигурност на европейско равнище, и то без забавяне. Накрая, тя трябва да насърчава държавите-членки постепенно да заменят автомобилния си парк с двигатели с вътрешно горене с електромобили.
<SPEAKER ID="048" NAME="Tanja Fajon" AFFILIATION="S&amp;D">
(SL) Днес отбелязваме Международния ден срещу хомофобията. Не разбирам как е възможно още да има много хора, които затварят очи пред насилието на основата на сексуална ориентация или идентичност. Аз енергично ги заклеймявам, също както заклеймявам всяка форма на насилие на основата на раса, етническа или религиозна принадлежност, вероизповедание, възраст или увреждане.
<P>
Изключително загрижена съм от подвеждащите, агресивни и дори излъчващи омраза изявления, които все още могат да се чуят. Отново и отново съм шокирана от проявите на словесно и физическо насилие срещу хомосексуалисти или срещу членове на различни малцинства.
<P>
Днес повечето европейци смятат, че бурката трябва да бъде забранена. Макар и да съм съгласна, че никой не бива да принуждава жените да носят такива дрехи, аз се опасявам, че подобна забрана може да доведе до резултати, напълно противни на очакваните: жени, желаещи да носят бурка, да бъдат пращани в затвора. Не можем да позволим на религиозни доводи да подхранват дискриминация и насилие. В края на краищата всички сме човешки същества, така че трябва сериозно да се замислим дали действително не можем да засвидетелстваме по-голяма толерантност към онези, които са различни от нас, или просто не искаме да го направим.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Г-н председател, госпожи и господа, искам да привлека вашето внимание към инициативата "Програма на гражданите за наука и иновации", провеждана от испанското председателство на Съвета чрез Министерството на науката и иновациите.
<P>
Европейските граждани са поканени да посетят уебсайта http://www.reto2030.eu" и да изберат кои от предложените от четиринадесет видни европейски личности предизвикателства в науката и иновациите трябва да бъдат решени до 2030 г. Резултатите могат да се видят онлайн и на табло в партера на сградата на Европейския съвет в Брюксел до 26 май. На тази дата Съветът по конкурентоспособност ще бъде информиран за резултатите.
<P>
Призовавам всички вас да гласувате за едно от тези предизвикателства и да разпространите информацията за тази инициатива във вашите страни, за да може, както би казал Жан Моне, нашето лично участие да спомогне за напредъка ни към Европейски съюз за хората, към Европейски съюз за гражданите.
<SPEAKER ID="050" NAME="Филиз Хакъева Хюсменова" AFFILIATION="ALDE">
Уважаеми г-н Председател, колеги, демокрацията изисква органите, които са призвани да следят за гражданските права, да бъдат независими от държавната и партийната власт. Изискванията в директивите на Съюза за регулаторните органи са еднакви в частта си за пълна независимост и силни правомощия, безпристрастност и прозрачност.
<P>
За съжаление в България се променят утвърдени завоевания на демократичната ни система като мандат над 5 години, възможност за преизбиране, ротационен механизъм за смяна на състава - все мерки, които гарантират независимостта. Промяната се прави без анализ, без перспектива, с отдалечаване от добрия европейски опит.
<P>
Намаляването на разходи е единственият аргумент за осакатяването на органите, които се борят срещу дискриминацията, които регулират медиите, защитават конкуренцията. Вече се очертава тенденция действия да се насочат към финансови и одитни институции.
<P>
Сигнализирам Европейския парламент и Европейската комисия, като се надявам това да подейства възпиращо за подобни намерения.
<SPEAKER ID="051" NAME="Luigi de Magistris" AFFILIATION="ALDE">
(IT) Г-н председател, госпожи и господа, още веднъж искам да подчертая важността на писмената декларация за корупцията, която предложих заедно с още четирима членове на Парламента и която беше одобрена от половината от Европейския парламент плюс един глас; нейната цел е да ангажира Съвета и Комисията да работят по законодателство, което да е действително ефективно в борбата срещу корупцията.
<P>
Връщам се от посещение в Гърция, от името на комисията по бюджетен контрол, и една от причините за гръцката структурна криза без съмнение е пилеенето на публични средства, нещо, което се случва и в Италия. Както наскоро видяхме, Италия е разяждана от корупция. Тази корупция зависи основно от незаконното управление на публичните средства, връзките между част от политическите среди и част от бизнесмените и организираната престъпност на белите якички.
<P>
За Европейския парламент е важно да окаже силен натиск върху Комисията и върху държавите-членки - държавите-членки, които не се съобразят, трябва да бъдат санкционирани - а също така е необходимо да бъдат укрепени европейските институции за контрол на корупцията и борба срещу организираната престъпност.
<SPEAKER ID="052" NAME="Elisabeth Schroedter" AFFILIATION="Verts/ALE">
- (DE) Г-н председател, госпожи и господа, днес, на Международния ден срещу хомофобията, искам да призова всички вас да си спомните за всички жертви на насилие и лични оскърбления, на психически и физически тормоз през изминалата година в нашите държави-членки на ЕС заради сексуалната им идентичност.
<P>
Съгласно Договора за ЕС дискриминацията на основата на сексуална ориентация е забранена, но тази забрана не се прилага последователно от държавите-членки. В държави-членки като Литва органите се опитват да забранят Парада на различието и по този начин насърчават атмосфера на хомофобия. В моята страна, Германия, се правят опити да не се води борба срещу хомофобията в училищата. Г-н председател, необходимо е да се осигури спазване на защитата срещу дискриминация на основата на сексуална ориентация като право на човека.
<SPEAKER ID="053" NAME="Valdemar Tomaševski" AFFILIATION="ECR">
(LT) На 24 февруари, заедно с представители от Латвия и Полша, внесох писмена декларация относно равното третиране на селските стопани в Европейския съюз, която привлича вниманието към неравностойното субсидиране на селските стопани в държавите-членки на ЕС. В някои от държавите-членки субсидиите са седем пъти по-високи от минималните, средно четири пъти по-високи, а в много от новите държави-членки са под средната стойност за ЕС. Подобно положение нарушава един от най-важните принципи на Общността - принципът за солидарност. Призовавам Съвета, Комисията и Парламента да изравнят преките плащания или най-малкото да намалят неравенствата и в същото време да поставят край на нееднаквото третиране на селските стопани от държавите-членки. Призовавам моите колеги да подкрепят писмена декларация номер 11 относно равното третиране на селските стопани в Европейския съюз.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Г-н председател, искам да привлека вниманието ви към въпроса за хиропрактиката. Това е независима здравна професия, която е съсредоточена върху диагнозата, лечението и превенцията на механични проблеми на костно-мускулната система и тяхното въздействие върху нервната система и общото здравно състояние чрез мануална терапия.
<P>
Независимо че хиропрактика се преподава в независими и хармонизирани университетски програми в целия Европейски съюз, тя все още не е призната еднакво в Европейския съюз. За да се гарантира достъпът до еднакви грижи и лечение за пациентите в целия Европейски съюз, аз ви призовавам да подпишете писменото изявление, което изготвих с подкрепата и помощта на други членове, за признаване на хиропрактиката на ниво ЕС.
<SPEAKER ID="055" NAME="John Bufton" AFFILIATION="EFD">
(EN) Г-н председател, британските данъкоплатци в крайна сметка ще са платили близо 10 млрд. британски лири, за да подкрепят еврото - една валута, която ние решително отхвърлихме - като част от 215 млрд. британски лири помощ от Международния валутен фонд. Това е добавка към 8 млрд. британски лири, ако Гърция не плаща задълженията си, и 5 млрд. британски лири в гаранции по заеми за Латвия и Унгария. Великобритания може да плати общо до 23 млрд. британски лири, за да подпомогне еврото.
<P>
Ако обаче ролите бяха разменени, мога да си представя как Комисията щеше радостно да потрива ръце пред перспективата за спад на паунда и отслабен Лондон. Неотдавнашното обременително законодателство за хедж фондове е ясен сигнал за това. Позоваването на член 122 от Договора от Лисабон е най-свободното тълкуване на законодателството, което съм срещал, и според мен свидетелства за политическо заслепение, което доказва, че всеки параграф от всеки член от всеки договор не струва дори колкото хартията, на която е отпечатан.
<P>
По мое мнение обосноваването на извънредните обстоятелства не взема под внимание фискалната безотговорност, породила тази бъркотия. Последният ход лишава Великобритания от жизненоважни правомощия за вето, като разрешава да се гласува с квалифицирано мнозинство за бъдещи спасителни финансирания.
<P>
(Председателят отнема думата на оратора)
<SPEAKER ID="056" NAME="Andrew Henry William Brons" AFFILIATION="NI">
(EN) Г-н председател, за функционирането на принципите на правовата държава е от основно значение институциите да се подчиняват на собствените си закони и норми. Член 24, параграф 2 от Правилника за дейността постановява съвсем ясно: "Независимите членове на ЕП възлагат на един от тях да участва в заседанията на Председателския съвет". Там не се казва, че делегатите се избират с гласуване, но нима има друг метод за вземане на съвместни решения? Може би телепатични сигнали?
<P>
Администрацията за независимите членове заяви, че делегатите се избират с консенсус. Тя обаче не се опита да определи как да бъде установен консенсусът и не се опита да уреди избиране на делегат по този метод. Когато са правени опити за избиране на делегата с гласуване, те са обявявани за невалидни.
<P>
Какъв беше отговорът на Парламента на всичко това? Те ще променят правилата, така че - така наречените - делегати да могат да бъдат избирани от председателя на Парламента, а не от делегиращите. Колко време ни дели от деня, в който председателят на Парламента ще отнеме правото ни да гласуваме на пленарни сесии?
<SPEAKER ID="057" NAME="Председател">
Искам да Ви припомня, че комисията по конституционни въпроси на Европейския парламент понастоящем тълкува тази ситуация и без съмнение ще продължи да работи по въпроса.
<SPEAKER ID="058" NAME="Слави Бинев" AFFILIATION="NI">
Г-н Президент, уважаеми колеги, вулканичната пепел над въздуха над Европа забави живота на европейските институции и в частност осуети пленарното заседание на Европейския парламент в Страсбург, тъй като почти 50% от депутатите не успяха да се придвижат дотук.
<P>
Страсбург по презумпция е трудна дестинация, а в извънредни ситуации е направо невъзможна. И по този повод искам да попитам - това не е ли поредният сигнал за необходимостта от решение на Европейския парламент да има само едно седалище и то да бъде в Брюксел? Предполагам всички ще се съгласите, че в ситуация на финансова криза установяването на едно седалище на Парламента ще спести милиони евро на данъкоплатците и пътуващият цирк, както често наричат преместването ни веднъж месечно, ще остане в миналото.
<SPEAKER ID="059" NAME="Eduard Kukan" AFFILIATION="PPE">
(SK) Защитата на хората, принадлежащи към етнически малцинства, с основание е важна част от международното развитие и отношенията между държавите. Ние също обсъждаме това в Европейския парламент, като наблягаме на европейските ценности и на дълга на правителствата да подкрепят тези ценности.
<P>
В този контекст искам да говоря за политическата чувствителност на въпроса, тъй като има големи възможности за злоупотреби, особено днес, когато правителствата действат едностранно по тези цели, без да се консултират със засегнатите.
<P>
Смятам, че е нежелателно и неприемливо по тези въпроси да се работи по нечувствителен начин, като се цели повлияване на вътрешнополитическата ситуация в друга държава, понякога точно преди избори, тъй като това обикновено се възприема като наглост. Ако някой не ме е разбрал, говорих за настоящите проблеми в отношенията между Словакия и Унгария.
<SPEAKER ID="060" NAME="Monica Luisa Macovei" AFFILIATION="PPE">
(EN) Г-н председател, корупцията беше една от съществените причини за кризата, при което могъщи компании и могъщи хора злоупотребяваха с политики, институции и фондове за своя частна полза. Предизвикателствата на корупцията не изчезват с развитието, а само се усложняват. Досега националните усилия не бяха ефективни във всички държави-членки. Не бива да пренебрегваме тази реалност, а да я признаваме. Стигнахме до момента, в който Комисията и Съветът трябва неотложно да въведат устойчив антикорупционен механизъм в Съюза и в държавите-членки. Всяко забавяне би засегнало интересите на европейските граждани.
<SPEAKER ID="061" NAME="Zoran Thaler" AFFILIATION="S&amp;D">
(SL) Словения и Хърватия са съседни страни, народи, които в продължение на векове са съществували мирно редом един с друг без сериозни проблеми. Това продължава и днес, като повечето от словенците подкрепят присъединяването на Хърватия към Европейския съюз в най-ранния възможен момент. След 18-годишни преговори през 2009 г. двете правителства успяха да разрешат граничния си спор, и по-специално несъгласието относно северната граница при Адриатическо море, което беше предмет на основателно безпокойство за Словения.
<P>
В Стокхолм в присъствието на шведското председателство беше подписано споразумение за международен арбитраж, който да разреши справедливо проблема. Процесът на ратифициране на споразумението действително е навлязъл в заключителния си етап. Ние в Словения предстои да гласуваме по него на референдум, който ще се проведе на 6 юни тази година.
<P>
Призовавам европейските политически сили, и по-специално Европейската народна партия, да се запознаят с кампанията, която тече в моята страна този месец, и да допринесат за положителен резултат, който ще укрепи добросъседските отношения и ще даде перспектива за европейско бъдеще на нестабилните Балкани.
<SPEAKER ID="062" NAME="Ramon Tremosa i Balcells" AFFILIATION="ALDE">
(EN) Г-н председател, еврозоната се доближи изключително много до срив преди 10 дни, но европейският спасителен пакет даде шанс на нашето общо бъдеще. Смятам, че кризата е свързана в по-голяма степен с големи проблеми в някои държави-членки от еврозоната, отколкото със спекулации: държави-членки със слаба фискална дисциплина, неефективни пазари на труда и големи дългове в частния сектор.
<P>
За да спасим еврозоната, трябва да реформираме нейното управление. Предложението за управление на Европейската комисия от миналата седмица съдържаше някои добри идеи: например много повече внимание към фискалната политика и ясна координация между фискалните политики на държавите-членки. Тези предложения трябва също така да вземат под внимание и обща програма за структурни реформи. Миналата седмица в Испания г-н Сапатеро избра програмата на строги ограничения, за да избегне политически по-рискованата реформа на пазара на труда.
<P>
Накрая, нека не се безпокоим за стойността на еврото: спадът на общата валута е добър за икономиката на еврозоната.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Г-н председател, ние в Парламента със смайване научихме за създаването на работна група, която да обсъди даването на "статут на напреднала държава" на Тунис.
<P>
Защо бяхме толкова смаяни? Защото не минава нито ден без съобщения от тази страна, които посочват увеличения брой на заплахи и актове на сплашване срещу всички мъже и жени, които все още се осмеляват да критикуват методите на този режим.
<P>
Без да се връщам към неотдавнашните резултати от общинските избори, на които 90% от гласовете бяха в подкрепа на близките до режима, ще дам няколко примера. На 6 май журналистът Zouhair Makhlouf беше арестуван и малтретиран от полицията на път за вечеря с бившия председател на парижката адвокатска колегия. На 18 май журналистът Fahem Boukadous със сигурност ще бъде осъден на четири години затвор. Какво е неговото престъпление? Съобщил е за социалните вълнения в минния басейн Гафса и за последвалите ги репресии. Адвокатите Abderraouf Ayadi, Ayachi Hammami, Mohamed Abbou и Radhia Nasraoui са жертви на постоянно сплашване.
<P>
Интернет се цензурира все повече и повече. Ще ви дам един пример, Г-н председател, ако може: сега моят блог вече се цензурира...
<P>
(Председателят отнема думата на оратора)
<SPEAKER ID="064" NAME="Martin Ehrenhauser" AFFILIATION="NI">
(DE) Г-н председател, днес почти всеки политически дебат за икономическата и финансова криза се занимава само с това колко милиарда евро са необходими, за да се запуши следващата черна дупка. Като цяло тези разисквания продължават да се водят с тясно придържане до г-н Ackermann и компания.
<P>
Ние обаче всъщност имаме нужда от основно разискване по настоящата парична система. Трябва най-накрая да започнем да обсъждаме въпроси, като например: как да освободим системата от нейния императив за растеж? Какво можем да направим, за да възпрем настойчивостта на банките да отпускат кредити? Дали да не премахнем лихвите? Как да стигнем до разграничаване между стойност и парична стойност? Трябва да използваме парите, за да създаваме стойност за нашето общество, а не за да създаваме парична стойност. Преди да бъдем притиснати от събитията, трябва да използваме едно такова разискване, за да се опитаме да реформираме отвътре паричната система. Това обаче ще бъде възможно само ако имаме силни и най-вече независими политики.
<SPEAKER ID="065" NAME="Gerard Batten" AFFILIATION="EFD">
(EN) Г-н председател, без съмнение всеки знае, че вече имаме ново правителство в Обединеното кралство, което можем да наречем Коалиция на либерал-демократите и консерваторите. В постигнатото между Партията на консерваторите и Партията на либерал-демократите споразумение се казва: "Ние се споразумяваме, че няма да има по-нататъшно прехвърляне на суверенност или на правомощия през мандата на следващия парламент" - тоест към Европейския съюз. Разбира се, всеки, който разбира нещо от това, знае, че няма да има повече прехвърляния на суверенност, които да изискват референдум, тъй като всичко това беше направено в Договора от Лисабон. Така че няма да има нужда да се пита народът на Великобритания или на която и да е друга страна от Европейския съюз; това обаче все едно ще се случва.
<P>
Ако обаче г-н Камерън е искрен в онова, което казва, то той разполага със златната възможност действително да спази това свое обещание, тъй като, както посочи моят колега Trevor Coleman преди няколко седмици в залата, присъединяването на нови членове към Европейския парламент означава, че Договорът от Лисабон ще трябва отново да бъде ратифициран от всички държави-членки. Така че в случая на Великобритания г-н Камерън днес има златната възможност или да не ратифицира отново Договора, или да го представи на референдум пред британския народ. Да се надяваме, че той ще удържи на думата си и ще направи това.
<SPEAKER ID="066" NAME="Ivo Vajgl" AFFILIATION="ALDE">
(SL) Миналата събота в двореца "Белведере" във Виена беше чествана 55-ата годишнина от подписването на договора за австрийската държава. Това без съмнение е важна дата в историята на Австрия, тъй като всъщност бележи създаването на австрийската държавност и суверенност.
<P>
Чрез своя посланик словенското Министерство на външните работи информира по този повод австрийското правителство, или по-скоро привлече вниманието му към факта, че разпоредбите от договора за австрийската държава относно правата на словенското малцинство в Австрия все още не са изпълнени. Пътните знаци на двата езика в Каринтия все още са табу, ако мога да се изразя така, а правителството във Виена нееднократно отстъпваше пред екстремистките идеи на националистите от Каринтия.
<P>
Като поздравявам австрийците във връзка с тази годишнина, аз ги призовавам да възприемат по-приятелска политика към своите малцинства.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Г-н председател, днес, на Международният ден срещу хомофобията, трябва да бъде възможност за нас да потвърдим своята ангажираност за всеобщото зачитане на правата на човека по цял свят във време, в което в редица страни все още съществуват разпоредби и практики за дискриминация на основата на сексуална ориентация или полова идентичност.
<P>
Ние също така трябва да заклеймим още по-категорично нарастващия брой физически нападения и повтарящите се хомофобски изявления. Законът на мълчанието трябва да бъде отменен. Да се преподава толерантност е част от решението, тъй като поведенията още трябва да се променят, включително в нашите европейски страни. Не бива да пренебрегваме преподаването на толерантност, а точно обратното.
<P>
И накрая, европейската дипломация трябва да се мобилизира, за да осигури отмяна на законодателството, което определя хомосексуалността като престъпление, в страните, в които такова все още е в сила. Искам да се възползвам от случая и да отправя призив в този смисъл към баронеса Аштън.
<SPEAKER ID="068" NAME="Андрей Ковачев" AFFILIATION="PPE">
Г-н Председател, искам да взема отношение по повод изказването на някои колеги от социалистическата група и от либералната група, които отправиха безпочвени нападки към българското правителство.
<P>
За първи път от началото на прехода България показа политическа воля не само на думи, но и на дела да се бори с корупцията и организираната престъпност. Конкретните резултати, постигнати в тази насока се потвърждават както от международните партньори на България, така и от гражданското общество в страната. Подкрепата за министър-председателя и министъра на вътрешните работи е 56, респективно 60 процента.
<P>
Остава обаче въпросът защо България се забави толкова много и е на опашката на Европейския съюз по стандарт на живот. Отговорът трябва да се търси още в користните намерения на комунистическата номенклатура от края на 80-те години на миналия век, която успя през 20 годишния преход, използвайки репресивния апарат на Държавна сигурност и пипалата си в тогавашната държавна икономика, да превърне своята политическа власт и в икономическа и да я предаде в ръцете на своите синове и внуци като запази агентите си в ключови министерства, банки и промишлеността в страната.
<P>
Срещу нерегламентираното обвързване на политика и икономика се бори сегашното правителство с всички законови средства, допустими в една европейска правова държава.
<P>
Аз искам само накрая само да направя един призив към колегите от групата на социалистите-демократи да почерпят опит от немските си колеги по отношение на наследниците на бившата комунистическа партия в ГДР. БСП е пряк наследник на комунистическата партия в България подобно на левите в Германия. Трудностите при създаването на правителството в Северен Рейн- Вестфалия показват колко е актуален проблемът и в момента в Европа.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Миналата седмица направих работно посещение в общностите на сезонните работници в областта Хуелва в Южна Испания. Там видях някои прекрасни неща, за които испанските органи заслужават поздравление. Налице са обаче и множество проблеми във връзка със законната и незаконна имиграция, трудови договори, които за в бъдеще трябва да се сключват на родния език на бъдещите работници в чужди страни, без да споменавам огромен брой проблеми във връзка с условията на работа и настаняване. Смятам, че директивата на Европейския съюз относно схемата за сезонните работници трябва час по-скоро да стигне до Парламента, за да можем да разрешим проблемите възможно най-отзивчиво и ефективно.
<SPEAKER ID="070" NAME="Метин Казак" AFFILIATION="ALDE">
Г-н Председател, в четвъртък вечерта на 14 май в град Кърджали в Южна България ми бяха връчени 54 000 подписа, събрани от граждани, които искат нормални условия за работа и силна местна власт. Тази подписка е събрана от 7-те общини на Кърджали само за 10 дни. Хората подкрепят борбата срещу корупцията във всички нива на властта, но са против силовите методи и против зрелищните акции, чрез които изпълнителната власт изземва функциите на съда и прокуратурата, като уронва авторитета на местната власт и я репресира.
<P>
Само кметът на Кърджали например е проверяван 138 пъти през последната година, като 13 пъти само по един отделен проект. В 30-те общини с кметове от ДПС за по-малко от година е имало над 700 проверки, а в общините с кметове от ГЕРБ такива проверки са спестени. Нещо повече, областната управителка на Кърджали дори не разреши връчването на подписката да стане в сградата на администрацията и бяхме принудени да се срещнем на открито. Поех ангажимент да информирам европейските институции за този граждански протест.
<SPEAKER ID="071" NAME="Председател">
Г-н Казак, Вие говорихте твърде бързо за нашите преводачи. За тях беше невъзможно да преведат с точност Вашето изказване.
<P>
С това разглеждането на тази точка от дневния ред приключва.
