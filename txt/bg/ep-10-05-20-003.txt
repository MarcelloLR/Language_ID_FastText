<CHAPTER ID="003">
Съюз за Средиземноморието (разискване) 
<SPEAKER ID="007" NAME="Председател">
Първата точка от дневния ред днес е докладът на Vincent Peillon от името на комисията по външни работи относно Съюза за Средиземноморието. Давам думата на докладчика за четири минути.
<SPEAKER ID="008" NAME="Vincent Peillon" LANGUAGE="FR">
Г-н председател, бих искал в началото да изразя най-горещите си благодарности на всички мои колеги, които участваха в подготовката на този доклад; той наистина е колективна работа. Постигнахме 28 компромиса; компромиси, които вместо да стеснят, по-скоро обогатиха стратегическата визия, която ние искахме да придадем на този доклад, на нашия ангажимент към Средиземноморието. Ето защо бих искал да разширя най-горещите си благодарности и към Marietta Giannakou за групата на Европейската народна партия (Християндемократи), Ivo Vajgl за групата на Алианса на либералите и демократите за Европа, Hélène Flautre и към докладчиците по становищата на комисията по международна търговия, г-жа De Sarnez, и на комисията по промишленост, изследвания и енергетика, г-жа Tzavela.
<P>
За нас беше важно да постигнем разбирането, че тук има стратегически въпроси за Европа, изложени на риск. Фактически въпросът не е само в това да мислим, че Югът се нуждае от нас; ние също се нуждаем от Юга особено в тези времена на криза. Ако искаме да имаме дългосрочна визия, ако искаме устойчиво развитие в многополюсен свят, ние също се нуждаем от Юга.
<P>
В светлината на това Европа трябва да предприеме действия за изграждането на Съюза за Средиземноморието като пространство на мир, сигурност и благоденствие за население от 800 милиона и да гледа на това като на дългосрочен приоритет. Именно тази обща воля ни позволи да работим заедно, защото знаем, че икономическите предизвикателства, демографските предизвикателства, геополитическите предизвикателства, пред които сме изправени, както и социалните и културните предизвикателства, предполагат способност да работим с другата страна на Средиземноморието. За нас културните и цивилизационните въпроси също представляват важни фактори.
<P>
Ние знаем това; в продължение на две години Парламентът работи със съзнанието за трудностите по създаването на Съюз за Средиземноморието. Ние не избегнахме въпроса за конфликтите, развиващи се на юг, но искахме категорично да заявим, че това е подходът на Съюза за Средиземноморието с конкретни проекти, паритет между Севера и Юга в органите за вземане на решения и възможността например да бъдат убедени израелците и палестинците да седнат на една маса, което беше правилният начин да се помогне за решаване на тези конфликти и, още повече, че Съюзът за Средиземноморието не следва да бъде принуждаван да преследва едновременно всички цели и че той трябва да се съсредоточи върху тези конкретни дейности.
<P>
С този проект - и аз наистина се надявам, че втората среща на най-високо равнище на държавните или правителствени ръководители ще се проведе в Барселона на 7 юни - ние, Европейският парламент, искахме да изпратим силно послание към държавните или правителствени ръководители, с което да им кажем, че трябва да поемат ангажимент, защото тази среща на най-високо равнище трябва да успее. В светлината на това ние изтъкнахме подходите, които според нас са необходими днес. Преди всичко трябва да премахнем определени пречки, между които, разбира се, са финансовите и икономически условия.
<P>
Ето защо Европейският парламент се надява, че Европейският съюз ще поеме финансов ангажимент, съответстващ на целите преди всичко по отношение на остатъка от финансовата перспектива 2007-2013 г. и че за финансовата перспектива 2014-2020 г. приносът на Съюза ще бъде много по-голям, така че представените шест главни проекта да могат да бъдат завършени. Ние трябва да подобрим икономическата и правната среда. Трябва да усъвършенстваме регионалната интеграция Юг-Юг. Освен това, в допълнение към икономическите, се нуждаем и от нови политически условия, поради което поставихме акцент върху културната интеграция, образованието, културните проекти и тези относно правата на човека и правата на жените.
<P>
В заключение: в настоящата криза Европа трябва да гледа по-широка перспектива. Не трябва да жертваме дългосрочното заради краткосрочното. Трябва да поемем своите отговорности. Европа се нуждае от Юга.
<SPEAKER ID="009" NAME="Щефан Фюле">
член на Комисията. - (EN) Г-н председател, за мен е удоволствие да се обърна днес към вас относно Съюза за Средиземноморието и доклада подготвен от г-н Vincent Peillon. Този ценен принос на Европейския парламент е изключително навременен, тъй като очертава някои от основните предизвикателства пред Съюза за Средиземноморието в бъдещите месеци, и между другото, г-н Peillon, аз съм напълно съгласен с представянето на Вашия доклад на това разискване.
<P>
Сега, когато Договорът от Лисабон е в сила, Европейският съюз има разширена и по-добре споена институционална идентичност и мандат да действа по-ефективно на световната сцена. В същото време повечето правителства на средиземноморски държави преследват амбициозна програма за икономически реформи, а Европейската политика за съседство трансформира отношенията между Европейския съюз и средиземноморските му съседи.
<P>
От 2004 г. политическите контакти са се разширили и като профил, и като интензивност. Търговията се увеличи в двуцифрен размер, подпомогната от стабилен процес на либерализация и регулативна конвергенция. Помощта на Европейския съюз е съобразена с потребностите на партньорите от реформи, а обемът й в настоящата финансова рамка значително се увеличи.
<P>
Това постигнахме в нашите двустранни отношения. В Средиземноморския регион обаче дори повече, отколкото на други места, нашата мрежа от двустранни отношения между Европейския съюз и отделни съседни средиземноморски държави се нуждае от допълване с интеграция и сътрудничество Юг-Юг и от създаване на истинско регионално икономическо пространство. Регионалната интеграция може да допринесе за увеличаването на инвестициите и растежа толкова, колкото и националните реформи, чрез намаляването на разликата в благосъстоянието между Европа и нейните средиземноморски съседи, и заедно с това чрез все по-голямо сближаване около нашите общи ценности и нашите демократични практики.
<P>
Интеграцията Юг-Юг и регионалните проекти за интеграция, като споразумението за свободна търговия от Агадир също са ключ към създаването на петте милиона работни места, необходими ежегодно, за да отговорят на потребностите на младото население. Поставянето на началото на Съюза за Средиземноморието в Париж през 2008 г. даде нов тласък на евро-средиземноморското партньорство, направи силен залог за съвместна собственост и споделена отговорност чрез системата за съпредседателство, придаде повече фокус върху конкретни проекти и осигури технически секретариат, за да насърчи регионалната интеграция и да стимулира инвестициите.
<P>
Както всички ние знаем, неговото осъществяване беше забавено от повишаването на напрежението в Близкия изток, но имаше напредък с началото на разговорите за сближаване между Израел и Палестинската власт. Сега има място за предпазлива надежда, че политическите обстоятелства в региона могат да станат по-благоприятни за сътрудничество.
<P>
На фона на големите световни предизвикателства, като международната икономическа и финансова криза, изменението на климата и енергийната сигурност, Съюзът за Средиземноморието ще трябва да се справи с политическата ситуация в Близкия изток, да започне оперативната работа на секретариата на Съюза за Средиземноморието и да разгледа критично напредъка на партньорството от юли 2008 г.
<P>
Това е възможност за колективно реформиране на нашия ангажимент и политическа воля да създадем пространство на мир, стабилност и общо благоденствие в Средиземноморието. За да постигнат това, партньорите следва да погледнат конкретно и към бъдещото развитие на Съюза и на това, което той може да допринесе по отношение на проекти, работни места и растеж.
<P>
Средиземноморският район е изключително динамичен и младото поколение иска повече работни места и по-добри възможности. Те искат повече отговорност и демократично представителство, по-добро образование и по-лесна мобилност, за да пътуват и да учат. Техните изисквания не винаги могат лесно да бъдат удовлетворени, но в крайна сметка, те следва да се възползват от резултатите от нашето колективно действие.
<P>
Ако започнем работа по практически проекти, като достъп до вода, храна и енергийни източници, и подобрени възможности за гражданска защита, това ще бъде в интерес на нашите народи.
<P>
Съюзът за Средиземноморието се създава, за да изведе на преден план в гражданското общество, сътрудничеството и икономическото развитие хората, предприемачите, неправителствените организации, университетите и преди всичко младите хора. Трябва също така хората да бъдат привличани по-сериозно чрез пълноценното участие и включване на избраните представители.
<P>
Ето защо Комисията твърдо вярва, че жизненото и силно парламентарно измерение засилва демократичната легитимност на партньорството. Ролята на Евро-средиземноморската парламентарна асамблея следва още повече да се консолидира, а работата да се свърже по-добре с другите органи на партньорството.
<P>
Ние всички искаме Съюзът да работи и ние всички знаем, че той ще бъде оценяван по своята способност да изпълнява конкретни проекти за региона. Енергийните връзки, морските магистрали, които да свържат съоръженията по южните средиземноморски пристанища с европейските и средиземноморският план за слънчева енергия са области със значителен потенциал по отношение на инвестициите, създаването на работни места и развитието на търговските отношения. Ако искаме да канализираме този потенциал, частният сектор и големите финансови институции трябва да работят ръка за ръка. А за да се случи това, необходим е катализатор и това е секретариатът на Съюза за Средиземноморието.
<P>
Накрая, след няколко месеца упорита работа на 43 евро-средиземноморски партньори ние успяхме да приемем правния статут на секретариата, да назначим генерален секретар и да одобрим предварителен бюджет за функциониране на секретариата. В сърцевината на нашите отношения с държавите партньори от Средиземноморския регион е желанието ни да насърчаваме сигурността, растежа и стабилността в региона. Налице е обаче и трайното убеждение, че участваме в дори още по-амбициозен проект: изграждане на пространство на мир и затвърждаване на нашите общи цели и ценности.
<P>
Сигурен съм, че заедно с ангажимента на Европейския парламент и на парламентите на държавите-членки на Европейския съюз и на нашите партньори, и със силния тласък от Евро-средиземноморската парламентарна асамблея ние ще се издигнем на висотата на това предизвикателство.
<SPEAKER ID="010" NAME="Marielle De Sarnez" LANGUAGE="FR">
Г-н председател, несъмнено срещата на най-високо равнище в Барселона не е сигурна. Несъмнено все още отеква ехото от конфликта между Израел и Палестина, но няма значение. Съюзът за Средиземноморието е единственият възможен отговор, който можем да дадем, за да ускорим развитието в южните държави, като заздравим връзките между тях и подобрим диалога от двете страни на Средиземно море. Регионът трябва да разшири своите споразумения за икономическо развитие и културен обмен. Той се нуждае от конкретни бъдещи проекти, които да мобилизират енергията и да включат повече държави.
<P>
Като имаме предвид това, ние следва да направим всичко възможно за насърчаването на частните и публичните инвестиции, а Европейската комисия следва да бъде по-активна и да засили ролята си на инвеститор. Тя следва също така да обърне повече внимание на резултатите от процеса на либерализация при подготовката на споразумения за асоцииране от ново поколение.
<P>
И накрая, споразумението от Агадир следва да се разшири с оглед подобряването на развитието на обмена Юг-Юг. Що се отнася до селскостопанската политика, тя трябва да запази изискването за независимост на храните и, както всички знаем, енергетиката е сектор с критична важност. Важно е проектите да се изпълняват най-вече и преди всичко в интерес на тези държави, за да отговорят на техните потребности и да допринесат за тяхното развитие, въпреки или по-скоро именно заради трудностите. Възобновяването на изграждането на Съюз за Средиземноморието сега е дори още по-неотложно от преди.
<SPEAKER ID="011" NAME="Niki Tzavela" LANGUAGE="EL">
Г-н председател, в нашия доклад относно евро-средиземноморския пазар ние потвърдихме, че препоръчваме поддържането и развиването на основните инфраструктури, които правят икономиката самостоятелна и способна да се интегрира, и интересното е, че сега, в условията на икономическа криза, настоящата икономическа ситуация илюстрира доста ясно, че в Юга се наблюдават сближаване и общи знаменатели. Трябва да имаме предвид това с оглед на бъдещото развитие в някои области.
<P>
Моят доклад поставя конкретен акцент върху втечнения природен газ (LNG), който съвсем скоро може да се окаже движещата икономическа сила за икономиката на евро-средиземноморския пазар, не само като доставки, но и като продажби, както и върху възобновяемите източници на енергия - друга форма на икономика за евро-средиземноморското пространство, но по-краткосрочна. Един коментар: стратегията и политиката на Съюза по отношение на енергетиката за Северна Европа са много добре документирани. Ние, г-н член на Комисията, имаме огромни слабости в политиката и стратегията за енергетиката за Южна Европа.
<P>
(Председателят отнема думата на оратора)
<SPEAKER ID="012" NAME="Marietta Giannakou" LANGUAGE="EL">
Г-н председател, бих искала да поздравя г-н Vincent Peillon и докладчиците от другите комисии г-жа De Sarnez и г-жа Tzavela за техния доклад. Докладът относно Съюза за Средиземноморието е важен, защото се съсредоточава върху непосредствени и измерими цели. Техните резултати може да са много конкретни, защото чрез доклада Парламентът призовава за определянето на конкретни бюджети чрез финансовата перспектива, за подкрепа за секретариата на Съюза за Средиземноморието в Барселона, и разбира се, за това, многото съществуващи различия да не засегнат целите на Съюза по същество, като растеж, повече права на човека и личността, културен обмен, въпроси на енергетиката и каквото и да било друго, което може да свърже народите, населяващи средиземноморския басейн.
<P>
Разбира се, тук днес отсъстват Съветът и испанското председателство, което според мен има непосредствен интерес от Съюза за Средиземноморието и трябва да кажа, че това ме изненадва, защото Съветът следва да чуе всичко казано от докладчика и от съдокладчиците, както и всичко изтъкнато тук, с други думи, че това е усилие, което преодолява конкретните трудности, които пречеха на очаквания напредък на програмите.
<P>
Конфликтът между Палестина и Израел не може, разбира се, да бъде разрешен чрез Съюза за Средиземноморието, но присъствието на длъжностни лица в секретариата ни дава основание да се надяваме, че няма да има натиск заради конфликтите върху нашите усилия да напредваме с изграждането на Съюза за Средиземноморието според критериите, описани по-рано.
<P>
От особено значение е Съюзът за Средиземноморието да излъчи послание за демократично развитие, равенство между мъжете и жените и за усилия за гражданско общество в държавите от Северна Африка.
<SPEAKER ID="013" NAME="Raimon Obiols i Germà" LANGUAGE="ES">
Г-н председател, това, което най-много ми хареса в този доклад - и бих искал да поздравя автора му г-н Vincent Peillon - че той е точен и конкретен. Ако само можеше прецизността на доклада да се пренесе върху неговия предмет - Съюзът за Средиземноморието (СзС).
<P>
Така е, защото най-малкото, което може да се каже е, че засега в СзС липсва яснота. Мисля, че лидерите, които трябва да се срещнат - надяваме се - на 7 юни в Барселона, ще се постараят да следват конкретните и точни приоритети, изложени в доклада на г-н Peillon.
<P>
Първо, политическият контекст. СзС не може да продължи да бъде блокиран или парализиран от конфликта в Близкия изток, но в същото време той не може да го игнорира. Той трябва, доколкото е възможно, да допринесе положително за разрешаването на конфликта.
<P>
Второ, трябва да се инициират добри проекти и да се разработят професионално и интелигентно.
<P>
Трето, трябва да се намерят адекватни ресурси и финансиране.
<P>
Четвърто, трябва да се постигне напредък в създаването на позитивни отношения, което избягва пречки и сблъсъци, и вместо това търси синергия между СзС и средиземноморските структури на Европейския съюз.
<P>
Ние трябва да се стремим към изясняване и ангажимент към тези четири централни пункта, тези четири ключови предизвикателства и аз считам, че този доклад е добър инструмент, добра пътна карта, която да ни е от помощ в търсенето на съгласие.
<SPEAKER ID="014" NAME="Ivo Vajgl" LANGUAGE="SL">
Г-н заместник-председател, г-н Фюле, преди всичко бих искал да благодаря на докладчика г-н Peillon за конструктивното, открито и съзидателно участие, което личи и в неговия доклад. Надявам се, че той е интересен не само за тези от нас, които помогнахме за изготвянето му, но също и за останалите. Докладът разглежда регион, който в исторически план е бил динамичен център на културен и духовен живот и на икономически и търговски нововъведения. Днес, за жалост, той е източник на многобройни проблеми, които тревожат всички нас, както и останалата част от света, и които ние бихме желали да видим решени.
<P>
Съюзът за Средиземноморието е важен проект, но за съжаление, не напредва толкова бързо, колкото бихме искали. Аз бих искал да видя установяването на секретариата в Барселона, последвано от бърз напредък в осъществяването на приоритетните проекти. Проектите трябва да бъдат движещата сила или целта на работата на Съюза за Средиземноморието. Същевременно обаче ние трябва да признаем, че има някои отворени въпроси от политическо естество, особено палестинският въпрос и неопределеният статут на Западна Сахара, и че те препятстват необходимия напредък. По тази причина ние трябва да положим усилия за повече диалог, повече търпимост и изграждане на доверие в региона.
<P>
В това отношение Европейският парламент определено би могъл да играе много важна и активна роля, и аз се надявам, че всички засегнати страни ще приветстват Парламента като един от участниците, които могат да помогнат за решаването на проблема.
<P>
И накрая, позволете ми да добавя, че е наложително да отдадем дължимото внимание на бъдещите поколения, да насърчаваме обмена на студенти в рамките на Съюза за Средиземноморието и да подкрепяме евро-средиземноморския университет (EMUNI), участието на висши институции и висшите училища, и културните форуми. Това ще ни помогне да повишим равнището на взаимно разбиране и взаимодействие.
<SPEAKER ID="015" NAME="Malika Benarab-Attou">
от името на групата Verts/ALE. - (FR) Г-н председател, госпожи и господа, Съюзът за Средиземноморието никога не е бил толкова жизненоважен за нашето бъдеще, колкото днес. Заедно ние опитахме в доклада за СзС да подкрепим различна визия за нашето Средиземноморие. Повече от обикновена зона за свободна търговия, това е съюз, основан на обща цивилизация на хора, които споделят общи основни ценности.
<P>
Бих искала да говоря за най-сериозната пречка пред нашите средиземноморски амбиции; насилието, на което е подложен палестинският народ, окупиран, пропъждан и избиван от Израел, докато Европа не успява да поеме историческата си отговорност в този конфликт и наистина да действа за мир, като признава Държавата Палестина съгласно международното право, на което е основана нашата демокрация.
<P>
През идната седмица официална парламентарна делегация ще посети ивицата Газа със задача да разбере защо помощта от стотици милиони евро, която Европа изпраща на палестинците не пристига в училищата и болниците в Газа, които аз посетих през януари. Бях шокирана и потресена да науча, че председателят на комисията по външни работи е решил, без да уведоми нито членовете си, сред които съм и аз, нито съпредседателите на делегацията, да не посети Газа с парламентарната делегация по указания от израелското посолство.
<P>
Като бойкотира парламентарната делегация в Газа, председателят на нашата комисия дискредитира целия Парламент, който прие резолюция относно доклада Goldstone, заклеймяваща факта, че контактите с населението на Газа бяха блокирани от израелската армия и изискваща незабавно вдигане на блокадата. Ние трябва да си спомним тази резолюция и позицията на Парламента.
<P>
Предвид, това аз призовавам г-н Albertini да се оттегли от поста председател на комисията по външни работи, на която аз съм член, заради несправяне с изискванията към своята работа.
<P>
Какъв е смисълът от финансиране и наблюдаване на избори, ако отказваме да признаем тези, които са избрали изборната урна пред оръжията?
<P>
И накрая, още една пречка пред наистина братския Съюз за Средиземноморието са жертвите, удавени, бягайки от южната страна, отчасти защото европейските граници са напълно затворени за тях. Настоящата ни миграционна политика вече е неприемлива. Ние трябва да можем, според препоръките на Програмата за развитие на ООН, да гарантираме, че мобилността на гражданите от юг е равна на нашата собствена мобилност на юг. Трябва да сме верни на нашия проект и на нашите ценности. Нашите деца ще ни благодарят за това и ще бъдат горди представители на нашите народи.
<SPEAKER ID="016" NAME="Willy Meyer" LANGUAGE="ES">
Г-н председател, Съюзът за Средиземноморието е изправен пред истински трудности и това, което аз искам от Европейския съюз, от всички институции и от Парламента е решимост, значително повече решимост, когато става дума за преодоляването на тези трудности.
<P>
Първата и най-важната трудност - за това няма съмнение и други членове на Парламента също повдигнаха въпроса - са конфликтите: палестинският конфликт в лицето на отношението на израелското правителство, което систематично пренебрегва международното право и самите споразумения, подписани от него, като споразумението от Анаполис относно селищата; конфликтът в Западна Сахара и действително военната окупация на северната част на Република Кипър. Това очевидно са отчетливи трудности за всяка институция, която желае да са налице такъв тип отношения между двата бряга на Средиземноморието. Докато не бъдат решени, тези конфликти представляват истинска бариера.
<P>
Групата, която представлявам, изисква по-голям ангажимент, повече енергия в отговор на всички онези участници, отговорни за престъпването на международното право.
<P>
Не следва също да забравяме, че сме изправени и пред друг проблем - този за икономическите и социални различия, които съществуват в средиземноморския регион. Аз мисля, че всяко решение, което цели преодоляването на тези различия по отношение на търговията просто чрез преки предложения за споразумения за свободна търговия не е правилно. Правилният подход би бил, като се вземат предвид тези различия, да се направи опит за постигане на търговски споразумения, основани на взаимното допълване и солидарност. Важният факт е, че много от държавите по средиземноморските брегове са в условия на абсолютна бедност и крайни лишения.
<P>
Основното нещо обаче, и аз настоявам на това, би било по-сериозен ангажимент от страна на Европейския съюз в отговор на конфликтите, които сега са гнойни язви; говоря за Палестина и Западна Сахара, където Европейският съюз не прави нищо. Не само че не прави нищо, но и надгражда двустранните връзки (статут на напреднала държава), на които понастоящем се радва Мароко, а в случая с Израел се стреми да разшири споразумението за асоцииране до споразумение за статут на напреднала държава.
<SPEAKER ID="017" NAME="Nikolaos Salavrakos" LANGUAGE="EL">
Г-н председател, трябва да поздравя докладчика г-н Peillon за ценния доклад, който ни представи. Всички ние знаем, че средиземноморският басейн е място, където се срещат много култури; в същото време обаче той е нервен възел и "врящ котел", който клокочи от много години. Изменението на климата, икономическата и финансова криза, имиграцията, замърсяването, свръхуловът на риба и вредите, нанесени на природната среда са някои от проблемите, които разделят европейците и неевропейците, които живеят в средиземноморския басейн.
<P>
Особено значение трябва да се придаде на въпроса за незаконната имиграция и на ефективния контрол по границите в държавите от средиземноморския басейн, особено в Гърция и Италия, които са вратите към Европейския съюз за незаконните имигранти. По границите на тези държави се водят ежедневни битки. Трябва също така да се обърне внимание на засилването на енергийния сектор и на използването на възобновяеми източници на енергия, както и на средиземноморската програма за слънчева енергия, за да бъде стимулиран икономическият растеж в южните средиземноморски държави.
<P>
(Председателят отнема думата на оратора)
<SPEAKER ID="018" NAME="Louis Bontes" AFFILIATION="NI">
(NL) През 2008 г. френският президент Никола Саркози съобщи, че мечтае за Съюз за Средиземноморието. Очакваше се този Съюз да даде стимул на целите на евро-средиземноморското сътрудничество, цели, които се основават на взаимно признаване на общите ценности като демокрация, принципи на правовата държава, добро управление и зачитане на правата на човека.
<P>
Питам се как можете да говорите за общи ценности, когато в държава като Мавритания не може да се говори за свобода на религията, защото ислямът там господства повече от хиляда години. Според конституцията си Сирия официално е народно-демократична и социалистически ориентирана унитарна държава. На практика обаче Сирия е диктатура. Мароко държи в окупация Западна Сахара, а в Тунис правата на човека редовно се потъпкват. Мога да продължа с дълъг списък на тези държави, но трябва да се съобразя с ограниченото време за изказването ми.
<P>
Дали това са държави, с които искаме да имаме по-оживен културен обмен? Дали това са държави, с които искаме да създадем зона за свободна търговия, а след това и да насърчим свободното движение на хора през Средиземно море? Резултатът от това ще бъде още повече ислям в Европа. Не можем да позволим Европа да се превърне в Еврабия: не сега, никога! Трябва да спрем процеса преди този сън да се е превърнал в кошмар.
<P>
През 1995 г. ние имахме друга мечта за Средиземноморието и тя придоби форма в декларацията от Барселона, а по-късно я заявихме отново през 2005 г. Освен че струваха на европейските данъкоплатци няколко милиарда, тези проекти не доведоха до нищо. Да спрем да харчим парите на данъкоплатците и да спрем да мечтаем! Отдавам цялото си уважение обаче на г-н Albertini за смелата му позиция. Той има подкрепата на моята група.
<SPEAKER ID="019" NAME="Salvatore Iacolino" AFFILIATION="PPE">
(IT) Г-н председател, г-н член на Комисията, госпожи и господа, евро-средиземноморският регион е стратегически за политиката на ЕС: не можем да решаваме основни въпроси като тези за околната среда, религиозните ценности, културата, инфраструктурата, селското стопанство, енергетиката, сигурността и миграционните потоци без отговорно да подпомогнем третите държави от Средиземноморието.
<P>
Въпреки това рамката на сътрудничеството има все още да претърпи дълго развитие: може да се каже от Барселона до Барселона и отвъд. Европейският съюз трябва да установи своя ангажимент в процеса на подновяване и потвърждаване на отделните споразумения за асоцииране с трети държави от Средиземноморието и да финансира главните стратегически проекти за инфраструктурата и пристанищата.
<P>
От друга страна ние трябва силно да защитим подобните производствени сектори от двете страни на Средиземно море, особено земеделието, за да гарантираме устойчиво развитие и възможно най-унифицирана регулаторна рамка. Ето защо ние се надяваме, че насоките от страна на ЕС към средиземноморските държави ще бъдат засилени, за да се гарантира един основен принцип, а именно сътрудничеството, което представлява политически успех, предприемачески успех в рамката, обогатена с гаранциите за закрила на личността.
<P>
Исках също да направя предложение към г-жа Benarab-Attou: непременно атакувайте г-н Albertini, който стабилно ръководи комисията, но в негово присъствие, така че да може да се защити. Това е основна отличителна черта на всяко демократично избрано събрание.
<SPEAKER ID="020" NAME="Pier Antonio Panzeri" AFFILIATION="S&amp;D">
(IT) Г-н председател, госпожи и господа, мисля, че като приемаме този доклад, ние предприемаме изключително важна стъпка напред и че той ще бъде много полезен с оглед на срещата на най-високо равнище в Барселона на 7 юни, среща на най-високо равнище, която, както знаем, ще бъде трудна предвид застоя в преговорите между израелци и палестинци, а също и поради редица неясноти и трудности относно дефинирането на административното устройство на новата структура на секретариата.
<P>
Пред лицето на тези проблеми, докладът Peillon е изготвен по единствения възможен начин, като от една страна изтъква, че конфликтът не трябва да пречи на осезаемия напредък към многостранно сътрудничество в конкретни сектори и в същото време признава, че Съюзът за Средиземноморието няма да бъде напълно успешен, ако не бъдат уредени конфликтите.
<P>
Ето защо истинското предизвикателство сега включва ясен, стабилен политически ангажимент, който трябва да произлезе от срещата на най-високо равнище в Барселона и най-накрая да даде възможност на структурите на новата институция да функционират, и да се осигурят нужните средства за големите проекти, което е главната цел на срещата. Европа трябва да осъзнае, че е необходимо да насочи своите политически и икономически усилия на юг, защото тук тя може да намери решенията на много от настоящите си проблеми.
<SPEAKER ID="021" NAME="Niccolò Rinaldi" AFFILIATION="ALDE">
(IT) Г-н председател, г-н член на Комисията, госпожи и господа, от години независимият изследовател Габриеле Дел Гранде публикува в интернет броя на хората, които умират при опити да пресекат Средиземно море с лодки, управлявани от организирани престъпни групи. Неговият педантичен списък достигна 4 200 жертви, 18 от които загинаха през март тази година: това е истинска касапница.
<P>
От много години в Лампедуза възрастният човек, който се грижи за гробището доброволно устройва прилично погребение с кръст и цветя на всеки мъртвец от малкото, чиито тела биват открити. Тези двама европейски граждани работят и от наше име, те работят, за да компенсират нашия политически провал. Техните спонтанни усилия подчертават неотложната необходимост от нова политическа архитектура и същност в противовес на принудителните връщания по море, извършвани от италианското правителство в нарушение на международното право, които само усилват отчаянието на хората.
<P>
Съюзът за Средиземноморието следователно следва да представлява нова хуманност, като имаме предвид, че времето ни изтича. Днес повече от половината от населението от Мароко до Турция е на възраст под 18 години. Ето защо Средиземноморието е обречено да се развива бързо.
<SPEAKER ID="022" NAME="Takis Hadjigeorgiou" AFFILIATION="GUE/NGL">
(EL) Аз искам да започна с благодарност към г-н Peillon за работата, която е свършил. Докладът призовава държавите-членки на Съюза за Средиземноморието да започнат открит диалог в рамките на взаимно уважение и разбиране като насърчават правата на човека и свободите, и ние го подкрепяме. В същото време обаче той не включва конкретни предложения за борба със съществуващите политически проблеми, който разделят региона. Аз разбирам логиката в това, което г-н Peillon казва, което може да се окаже полезно за стартирането на Съюза за Средиземноморието. От друга страна обаче, да си затваряме очите и да се преструваме, че нищо не се случва в Газа например е огромна грешка, която ни пречи да се отърсим от проблемите.
<P>
Това, което ме тревожи, е, че ние в Европейския съюз постепенно се учим по-скоро да живеем с проблемите, отколкото да ги решаваме. Ние трябва да сме по-активни по основните въпроси, които ни засягат. Не се споменава необходимостта Израел да започне незабавно, справедливо и жизнено уреждане на палестинския въпрос. Не се споменава необходимостта Турция да покаже необходимото уважение към всички държави-членки на Съюза за Средиземноморието, без изключение. Споменаването на необходимостта да се изтеглят турските окупационни сили от държава-членка е необходим акт на уважение - най-малко бих казал - към европейското право.
<P>
Средиземно море мие бреговете на няколко хиляди градове и села с различни култури, обединени от едно море от повече от десет хиляди години. Само един от тези хиляди градове и села по бреговете на Средиземно море обаче, само един град не е населен. Вместо да е населен с хора, той е населен с плъхове, гущери и змии. Къщите на хората заедно с техните спомени са разрушени. Всичко, което е останало са мечтите на хиляди хора, много от които са починали като бежанци. Най-малкото, което можем да направим за живите е да върнем град Фамагуста на неговите жители. Това следва да е основно изискване в доклада относно Съюза за Средиземноморието, защото ние работим за обединяването, а не за разделянето на Средиземноморието.
<P>
(Председателят отнема думата на оратора)
<SPEAKER ID="023" NAME="Gerard Batten" AFFILIATION="EFD">
(EN) Г-н председател, докладите по собствена инициатива обикновено са само горещ въздух, но ако бъдат приети, те са израз на политическата воля на Европейския парламент.
<P>
Този доклад предлага създаването на съюз от 17 държави, които не са членки на ЕС с парламентарна асамблея и секретариат, с финансиране за наистина амбициозни проекти. Финансирането на тези схеми ще възлезе на много милиарди евро, които, разбира се, трябва да бъдат заплатени от гражданите на Европа. Не се споменава от къде ще дойдат тези пари, на действителността не е разрешено да се натрапва на фантазията.
<P>
Този доклад е наистина безумен! Но преди да му се изсмеем, следва да си спомним, че според Договора от Лисабон Европейският съюз има законното право да подписва предвидените тук договори. Този доклад предлага създаването на съюз на неевропейски държави, които по-късно биха могли да бъдат погълнати в Съюза; именно за това е този доклад.
<SPEAKER ID="024" NAME="Andreas Mölzer" AFFILIATION="NI">
(DE) Г-н председател, когато преди почти две години беше създаден Съюзът за Средиземноморието, намерението, както знаем, беше той да се свърже с Процеса от Барселона, за да се създадат по-близки отношения между държавите от Средиземноморието и ЕС. Този въпрос обаче очевидно замря заради конфликта между арабските държави и Израел. ЕС сключи споразумение за асоцииране с Израел и предостави финансова помощ, включително 440 млн. евро като помощ за възстановяване за ивицата Газа. Гражданите на ЕС с право питат защо данъците им се източват в ивицата Газа, когато там всичко редовно се бомбардира, и изискват от това да се направят заключения. Възможно е също Хамас да се възползва от тази помощ.
<P>
През годините ЕС не се справи успешно с ролята си на безпристрастен посредник в ивицата Газа. Сега, заради конфликта между Израел и арабските държави има вероятност да се провали и планираната за началото на юни среща на най-високо равнище на Съюза за Средиземноморието в Барселона. Според мен особено във време на криза е важно плановете да се оценят по-внимателно и, ако е необходимо, временно да се оставят настрани. По време на тази криза ние няма да можем да си позволим проекти, които са само за престиж или такива, които са просто ями за поглъщане на пари.
<SPEAKER ID="025" NAME="Dominique Baudis" AFFILIATION="PPE">
(FR) Г-н председател, вследствие на Процеса от Барселона Съюзът за Средиземноморието е възможност за развиване на нашите отношения с държавите на изток и на юг от Средиземноморския басейн. Както се подчертава в отличния доклад на Vincent Peillon, ние не можем да пренебрегнем нито потенциала на този регион, нито рисковете, които той крие.
<P>
Нека поне запазим присъствие на духа и признаем, че след бомбардировките в Газа и при продължаващата колонизация на палестинските територии Съюзът за Средиземноморието беше запратен в ъгъла. Политическият аспект е блокиран. Ние дори не сме сигурни дали планираната през юни среща на най-високо равнище ще се състои. Няма да се учудя, ако в близките дни или часове научим за нейното отлагане за неопределено време. Ние обаче не следва да се отказваме; Европейският съюз следва да поеме по-голяма отговорност при търсенето на политическо решение. Не можем да позволим на Съединените американски щати да монополизират управлението на политическата криза в този регион, нашия регион, и да се ограничим до неговото собствено развитие. Нашата сигурност и растеж зависят от развитието и стабилността на Средиземноморието, поради което Съюзът за Средиземноморието все още е най-добрият инструмент, с който разполагаме.
<SPEAKER ID="026" NAME="Maria Eleni Koppa" AFFILIATION="S&amp;D">
(EL) Г-н председател, аз бих искала да започна с поздравления за докладчика за неговия изчерпателен доклад. Съюзът за Средиземноморието може да направи решаваща стъпка към създаването на балансирани евро-средиземноморски отношения и към повишаването на доверието между държавите в региона. Средиземноморието би трябвало да бъде пространство на мир, стабилност и сигурност, където демократичните принципи и правата на човека се уважават напълно. Има социални и икономически различия между средиземноморските държави. Предизвикателството е дори още по-голямо заради икономическата криза. То е в постигането на действително установяване на приятелски отношения между Съюза и средиземноморските държави чрез растеж, сътрудничество и търговия. Енергийната сигурност, борбата с изменението на климата и морският свят също са области, в които е необходимо тясно сътрудничество.
<P>
Съюзът за Средиземноморието разбира се не е рамка за справяне с регионални конфликти. Култивирането на дух на сътрудничество, политически диалог и съвместни усилия за постигане на конкретни цели обаче ще окаже огромна помощ за изграждането на доверие, което е необходимо за постигането на жизнеспособни решения. За да се случи всичко това обаче и за да успее Съюзът за Средиземноморието, са необходими подходящи ресурси и този път не трябва да се отнасяме с пренебрежение.
<SPEAKER ID="027" NAME="Bastiaan Belder" AFFILIATION="EFD">
(NL) Благодаря Ви, че успяхте да ме вмъкнете, тъй като аз бях задържан от спешно заседание на разширеното бюро на комисията по външни работи. Благодаря Ви за разбирането.
<P>
Г-н председател, параграф 5 от доклада на г-н Peillon правилно се спира на необходимостта от справедливо и трайно решение на арабско-израелския конфликт. Докладчикът призовава Европейския съюз и всички държави-членки на Съюза за Средиземноморието да посветят максимални усилия на тази кауза. Като председател на делегация за връзки с Израел аз одобрявам тези усилия за постигане на мир, но мисля, че те ще бъдат ефективни само ако се изпълнят две условия и те са: a) предлаганото двудържавно решение, което очевидно трябва да бъде взето, да означава съвместно съществуване на еврейска, т.е. израелска, и на палестинска държава; и б) държавите-членки на ЕС и тези на Съюза за Средиземноморието да насърчават климат на взаимно доверие между враждуващите държави в Близкия изток. Тук централно място заема общата борба срещу ендемичното зло на антисемитизма, каквато и форма да взема последният (включително формата на антиционизъм). Бихте могли също да назначите еднакъв брой израелци и палестинци във вашия секретариат, но все пак ние трябва да продължим да се борим заедно за спечелването на взаимно доверие. Това е най-тежкото изпитание.
<SPEAKER ID="028" NAME="Francisco José Millán Mon" AFFILIATION="PPE">
(ES) Г-н председател, едно предварително разяснение: според мен или представител на председателството на Съвета, или може би на настоящото френско съпредседателство на Съюза за Средиземноморието (СзС) трябваше да говори на това разискване днес; за тяхното отсъствие трябва дълбоко да съжаляваме.
<P>
Госпожи и господа, за Европейския съюз е приоритет да гарантира, че неговите най-близки съседи формират едно пространство на мир, благоденствие, свобода и сигурност. Това трябва да е първостепенната цел на СзС, който надявам се през следващия месец да проведе своята втора среща на най-високо равнище.
<P>
Аз бих искал да поздравя г-н Peillon и да изразя моите благодарности, най-специално за неговия изключително конструктивен подход.
<P>
Въпреки близостта на Европейския съюз до южните брегове на Средиземно море, налице са значителни различия, които разделят в икономическо, политическо, социално, демографско и културно отношение, и още подобни. Някои от тези диспропорции се дължат на сериозни дефицити в съседните на нас държави.
<P>
Критично важно е да се насърчи близък диалог и сътрудничество в рамката на СзС и да придвижим напред онези големи съвместни проекти, които той идентифицира, както и двустранното измерение на споразуменията за асоцииране, за да се укрепят отношенията между двата бряга и да успеем да ограничим тези различия. За да постигнем това нашите съседи също трябва да проведат реформи. Да бездействаме не е избор.
<P>
Бих искал да се спра накратко и на още три пункта. Първо, много е важно секретариатът на СзС в Барселона да бъде напълно оперативен възможно най-скоро.
<P>
Второ и тясно свързано с предходния пункт, СзС не трябва да става заложник на конфликти, като този в Близкия изток. СзС може да подпомогне дадено решение, но той не претендира да бъде средството за решението, нито пък следва да бъде блокиран от тези конфронтация.
<P>
Трето и последно, СзС трябва също да обърне особено внимание на това, което познаваме като Глава четвърта от евро-средиземноморското сътрудничество: миграция, сигурност, социална интеграция и правосъдие.
<SPEAKER ID="029" NAME="Председател">
Позволете ми да поднеса извиненията от името на Съвета. Представителят на Съвета не би могъл да бъде днес тук, защото е четвъртък сутрин, а разискването по този доклад първоначално беше планирано за понеделник.
<SPEAKER ID="030" NAME="Bernd Posselt" AFFILIATION="PPE">
(DE) Г-н председател, бих искал да ви помоля на тристранна среща да призовете Съвета винаги да бъде представен тук в четвъртък сутрин. При някои председателства на Съвета, които от скромност няма да назова, представителят беше тук дори в четвъртък следобед. Аз мисля, че Съветът следва да бъде представен на повечето пленарни сесии.
<SPEAKER ID="031" NAME="Председател">
Благодаря, ще го направя. Аз само се опитах да обясня какво казаха от Съвета. Ще направя това. Благодаря Ви много.
<SPEAKER ID="032" NAME="Josefa Andrés Barea" AFFILIATION="S&amp;D">
(ES) Г-н председател, г-н член на Комисията, от името на комисията по международна търговия бих искала да благодаря на г-жа De Sarnez за начина, по който работи с нас.
<P>
Днес Съюзът за Средиземноморието е необходим повече от всякога, за да подкрепи мащабните проекти и институционалното развитие. Днес повече от всякога е необходимо да намерим начин да отвърнем на кризата, на нуждата от изследвания, на изменението на климата, на проблемите с водата, на новите енергийни модели, на устойчивото развитие. Ето защо ние трябва да насърчаваме и създаваме търговски и икономически отношения в региона с кратко- и средносрочни мерки, зона за свободна търговия, вдигане на тарифните бариери и откриването на пазари Север-Юг и Юг-Юг.
<P>
На срещата на най-високо равнище в Барселона испанското председателство ще предложи възможност за ново споразумение, нова ситуация, ново сътрудничество, демократизация, икономически и социални реакции. Срещата на най-високо равнище в Барселона може да ни постави в позиция да можем да поемем лидерството в Средиземноморието.
<SPEAKER ID="033" NAME="Mario Mauro" AFFILIATION="PPE">
(IT) Г-н председател, госпожи и господа, днес близостта на средиземноморските народи се вижда конкретно, както изтъкна г-н Rinaldi по отношение на основното явление имиграция.
<P>
Това следва да се счита за приоритетен фактор от Европейския съюз, защото миграционните потоци могат и пораждат проблеми на човешко, социално, културно и икономическо равнище, които ще засегнат самото бъдеще на двата срещуположни бряга на Средиземно море. Общата близост на средиземноморските народи се вижда също и в икономическото и социалното сътрудничество в Европейското икономическо пространство и между Европейския съюз и средиземноморските държави.
<P>
В това отношение вграждането на нашето присъствие на тези равнища в региона трябва да ни даде възможност да поемем водеща роля, за да избегнем повторението на липсата на последователност от Барселона от страна на Съюза за Средиземноморието. Колко грешки бяха направени, колко пъти сме мислели, че вървим напред, докато в действителност сме се движили назад?
<P>
Ето защо това, от което се нуждаем на първо място е да започнем социален, културен и човешки диалог, основан на взаимно разбиране и насърчаване на позитивните ценности, върху които е изградена нашата цивилизация, но този задължителен фактор зависи от успешното сътрудничество, най-вече на икономическо равнище.
<P>
Всъщност увеличаването на споразуменията и търговията повлия благоприятно и ще продължи да влияе така върху развитието на балансираните икономически и социални отношения между страните. Освен това, по отношение на политиката ние трябва спешно да продължим постоянното преследване на диалог относно политиката на сигурност, за да се развият все по-здрави отношения между въпросните държави.
<SPEAKER ID="034" NAME="Председател">
Колеги, моля, спазвайте регламента за времето. Часът е 10,57, а в 12,00 ч. трябва да започне гласуването.
<SPEAKER ID="035" NAME="Mario Pirillo" AFFILIATION="S&amp;D">
(IT) Г-н председател, госпожи и господа, предстоящата среща на най-високо равнище между държавните и правителствените ръководители на 7-8 юни в Барселона категорично е важна възможност за поставяне на практическото начало на Съюза за Средиземноморието. Ето защо тя представлява изключителна възможност за полагане на трайни основи за действително и по-силно сътрудничество за мир и сигурност.
<P>
Точно по тази причина ние трябва напълно да се възползваме от възможността да създадем стратегия за развитие и така да съумеем да дефинираме проекти, чрез които да бъде съживен регионът и да бъде насърчен икономическият растеж. Аз се надявам, че срещата ще подсили инициативи като "Слънчева енергия за мир" и Desertec, които са важни инструменти за създаването на взаимообвързан регионален енергиен пазар.
<P>
И накрая, СзС трябва да стимулира научните и технологичните изследвания и иновации, като използва съществуващите изследователски институти, за да повиши конкурентоспособността на местния бизнес, който е твърде слаб, за да се изправи пред предизвикателствата на световния пазар. Убеден съм, че израстването на Съюза може да укрепи единството на Европа.
<SPEAKER ID="036" NAME="Cristian Dan Preda" AFFILIATION="PPE">
(RO) Аз искам да кажа, че почти две години след началото на Съюза за Средиземноморието за нас е време да се заинтересуваме от този нов федеративен проект и да размислим върху неговите перспективи за развитие. От тази гледна точка аз мисля, че докладът, изготвен от г-н Peillon е навременен и аз също искам да се присъединя към колегите в поздравленията към автора.
<P>
Гледайки напред към срещата на най-високо равнище в Барселона през юни си мисля, че за нас е много важно да препотвърдим ангажимента на Парламента към успеха на този проект в регион, разположен, както всички знаем, на кръстопътя между три континента и, който очевидно е важен за Европа в геостратегическо и културно отношение. Аз съм в известна степен разтревожен от скептицизма на г-н Baudis във връзка с възможността тази среща на най-високо равнище да бъде отложена. Надявам се, че няма да се стигне до това и че ще използваме всички налични институционални ресурси, за да гарантираме напредък на срещата на най-високо равнище. Това не само ще даде повод за размисъл, но ще бъде и институционален успех, защото Съюзът за Средиземноморието трябва да преодолее политическата безизходица и институционалните трудности в процеса на осъществяване на шестте стратегически проекта, които въплъщават самата същност на институцията.
<P>
Трайността и надеждността на Съюза за Средиземноморието зависи от способността му да бъде оперативен. За да бъде такъв, той се нуждае не само от адекватно финансиране за реализирането на проектите и работата на секретариата, а според мен е необходима също и по-голяма ангажираност от страна на гражданското общество и националните и парламентарни групи, както и на Евро-средиземноморската парламентарна асамблея, за да се осигури демократичната легитимност на Съюза за Средиземноморието.
<SPEAKER ID="037" NAME="Roberta Angelilli" AFFILIATION="PPE">
(IT) Г-н председател, госпожи и господа, един от политическите приоритети на Европейския парламент трябва да бъде помощта за превръщането на предстоящата среща на най-високо равнище в Барселона в абсолютен успех след две години застой, последвал срещата на най-високо равнище в Париж през 2008 г. Има много цели, които също бяха споменати днес - от справянето с незаконната имиграция до борбата срещу нарушаването на правата на човека, но има също така и важен икономически аспект: Средиземноморието предлага огромен потенциал, като се започне от възобновяемите източници на енергия.
<P>
Съответно, ние трябва изцяло да подкрепим Средиземноморския план за слънчева енергия и индустриалните инициативи като Desertec, включващи стопански субекти и университети, за да развием практически проекти за сътрудничество. Наистина мирният процес, който е приоритет, трябва да бъде съпровождан от процес на икономическо развитие, по-точно да се гарантира необходимата социална спойка, която може да помогне за преодоляването на конфликтите.
<SPEAKER ID="039" NAME="Olga Sehnalová" AFFILIATION="S&amp;D">
(CS) Съюзът за Средиземноморието несъмнено представлява и смел междукултурен проект, чийто успех зависи наред с други неща и от волята да се преодолеят различни културни традиции. Културното многообразие води до взаимно обогатяване, ако неговите импулси се възприемат открито като възможност, а не като заплаха. Една от тези възможности е подходът към равенство между половете в обществото. Това е чувствителна за този регион област. Съюзът за Средиземноморието следователно трябва да посвети дължимото внимание на тази област не само заради съответните ангажименти на конференцията на министрите в Маракеш през ноември 2009 г. относно подкрепата за духа и буквата на равенството между половете и засилването на ролята на жените в обществото, включително тяхното участие в обществения живот и борбата с насилието над жени. Това е една от ключовите области, които могат да освободят и осигурят огромен човешки потенциал за целия регион, който в резултат може само да процъфти. Двойните стандарти и нежеланието за промяна, които често се подкрепят най-често под претекст обичаи и традиция, не могат да бъдат приети, а напротив, трябва да се отхвърлят като пречки пред развитието на Средиземноморския регион.
<SPEAKER ID="040" NAME="Lara Comi" AFFILIATION="PPE">
(IT) Г-н председател, госпожи и господа, аз мисля, че Европейският съюз трябва да предостави по-голяма подкрепа на проекта Съюз за Средиземноморието както в политическо, така и във финансово отношение. Срещата на най-високо равнище на 43 държавни или правителствени ръководители от Съюза за Средиземноморието ще се състои на 7 юни в Барселона и, както Европейският парламент, ние трябва да се надяваме, че тази среща ще бъде успешна за началото на институциите на СзС и реализацията на проектите. Като докладчик в сянка за групата на Европейската народна партия (Християндемократи) по становището на комисията по промишленост, изследвания и енергетика, аз привлякох вниманието към аспекти, които според мен са важни, като създаването на средиземноморска зона за свободна търговия, участието на изследователския и образователния сектор, разрастването на широколентовите и информационните технологии, а също така и увеличаването на възможностите за малките и средните предприятия (МСП). По-конкретно, по отношение на последния аспект, развитието на МСП и стопанската дейност вече са един от стратегическите сектори. Мащабните проекти трябва да получат адекватна подкрепа от европейските и международните финансови институции, а впоследствие новите проекти следва да бъдат разработвани със стремежа да включат колкото е възможно повече европейски партньори.
<SPEAKER ID="041" NAME="Charles Tannock" AFFILIATION="ECR">
(EN) Г-н председател, предложението на президента Саркози за Съюз за Средиземноморието беше най-вълнуващото събитие през периода на френското председателство на ЕС. От тогава насам то като че ли изгуби нещо от блясъка си. Това може да не е лошо, защото самият ЕС развива здраво и успешно южно измерение на собствената си политика за съседство. Това следва след почти две десетилетия на развитие на Процеса от Барселона и неговия политически апарат.
<P>
Европейските данъкоплатци с право гледат неодобрително на дублирането на усилията и прахосването на ресурси и е налице известно объркване по отношение на всички тези конкурентни процеси, но каквато и да е съдбата на Съюза за Средиземноморието на срещата на най-високо равнище на 8 юни, ние не трябва да позволим източното измерение на европейската политика за съседство да изостава. За съжаление, ние не развихме предполагаемата асамблея Евронест по същия начин като асамблеята Euromed, която е активна от толкова дълго време. По принцип това се дължи на проблемите, свързани с участието на Беларус.
<P>
И накрая, моята група, Европейски консерватори и реформисти, напълно подкрепя г-н Albertini като председател на комисията по външни работи в решението му да се оттегли от лидерството на посещението в Близкия изток. То беше противоречиво и обсъждано в разширеното бюро тази сутрин. Ние ще се противопоставим на всяко предложение на групата на социалистите за вот на недоверие към председателя на комисията по външни работи.
<SPEAKER ID="042" NAME="Franz Obermayr" AFFILIATION="NI">
(DE) Г-н председател, Средиземноморието е люлката на европейската култура и нейна движеща сила от хилядолетия и затова аз силно приветствам този съвместен подход.
<P>
Средиземноморският регион обаче е също така и мост за почти неограничена имиграция в ЕС. Според нас един от най-важните проблеми в Средиземноморското пространство, с други думи незаконната имиграция, представлява част от шестте главни стратегически проекта и затова той трябва неотложно да бъде включен. Само съвместен подход в средиземноморските държави, включително тези в Северна Африка, може да помогне да се забави притока от незаконни имигранти. Това е единственият начин, по който можем да спрем прилива на бежанци в изходната му точка. Освен върху борбата с организирания трафик на хора, ЕС трябва да се съсредоточи все повече върху борбата с бедността, да повишава осведомеността и да предоставя информация в държавите, откъдето идват имигрантите. Трябва ясно да се обясни на тези хора, които искат да мигрират, че улиците на Европа не са постлани със злато, че Европа не може да осигури работа, благоденствие и убежище за всеки и че много от тези травмиращи пътешествия завършват със задържане и депортиране.
<SPEAKER ID="043" NAME="Raffaele Baldassarre" AFFILIATION="PPE">
(IT) Г-н председател, г-н член на Комисията, госпожи и господа, въпреки създаването на Съюза и провеждането на среща на най-високо равнище на държавните или правителствени ръководители, ние все още не разполагаме с ясна дефиниция на средиземноморската политика на ЕС и дългосрочна стратегическа визия за развитието и стабилизирането на региона.
<P>
При това Средиземноморието има огромен потенциал: една трета от световния морски трафик днес минава през Средиземно море, идвайки от Китай, Азия, европейските държави, Индия, достигайки нашите води през Суецкия канал. Крайбрежните държави в Близкия изток и Африка са напреднали развиващи се страни и за нас те са жизненоважни в някои основни области, включително в тази на миграционните потоци.
<P>
Следователно ние трябва по-добре да дефинираме оперативната структура на институциите на Съюза за Средиземноморието, като предоставим на секретариата финансови ресурси и критерии за членство, и за реализиране на проекти. Ключовите моменти включват селско стопанство, транспорт, морски магистрали, транснационални коридори, възобновяеми източници на енергия и плана за слънчева енергия. По думите на Пол Моран, френски дипломат и писател, Средиземно море е преди всичко антипустинната цивилизация. Нека да потвърдим отново тези думи.
<SPEAKER ID="044" NAME="Diane Dodds" AFFILIATION="NI">
(EN) Г-н председател, ще оставя настрана най-уместния въпрос тази сутрин, а именно: как за Бога европейските данъкоплатци ще платят за целия апарат и секретариат, за които се говори, и бяха предложени тази сутрин? Искам да представя моя възглед, че без съмнение стабилността в Средиземноморието е наистина нещо добро за по-широкия Европейски съюз.
<P>
С помощта от Европейския съюз обаче идва и отговорността на самите държави, които искат да се възползват от институциите и разширените икономически възможности. Искам много набързо да се спра върху един аспект и това е отказът на мароканските органи през тази година да приемат хиляда тона картофи за посев от Северна Ирландия; търговия, която е продължавала повече от 20 години; картофи, проверени съгласно нормалните правила, преди да напуснат моята страна и след това отказани от мароканските органи при различен режим.
<P>
Разбирам и уважавам това, че членът на Комисията Де Гухт разглежда този случай, но искам да подчертая, че наистина се нуждаем от отговорност от страна на онези, които се надяват да имат полза.
<SPEAKER ID="045" NAME="Щефан Фюле" LANGUAGE="EN">
Г-н председател, това беше наистина добро и вдъхновяващо разискване. Съгласен съм с тези, които казват, че изгубихме много време особено в изграждането на секретариат. Ще стигна до това след секунда.
<P>
Ние все още сме изправени пред някои много важни въпроси: как да се уверим, че каквото и да се случва с близкоизточния процес то няма да превърне Съюза за Средиземноморието в заложник; как да се уверим, че срещата на най-високо равнище ще се проведе и ще даде началния тласък, за който говорихте; и как да решим въпроса за междуправителствения подход спрямо общностния подход що се отнася до Съюза за Средиземноморието. Аз ще направя пет много къси бележки.
<P>
Първата е, че бих искал да изразя високата си оценка за испанското председателство. Ние работихме много упорито с испанското председателство в последните месеци. Заедно въведохме в длъжност секретариата на 4 март, а испанското председателство работи много усилено, за да осигури провеждането на срещата на върха в Барселона.
<P>
Моята втора бележка е, че е много важно не само секретариатът да започне да работи, но и той да получи финансиране. Досега той се финансира само от Комисията. Ние ще изпратим експерт, за да се уверим, че проектът е съвместим с политиката на ЕС. Секретариатът следва да е малък, около 40 души, и именно този инструмент следва да създаде възможност за все повече проекти в полза на членовете на Съюза за Средиземноморието.
<P>
Във връзка с това е важно също така да кажа, че има няколко текущи секторни срещи, от които ще произтекат ползи. През следващата седмица ще се проведе срещата на министрите на финансите в Марсилия, а след това, през следващия месец министрите на селското стопанство ще се срещнат в Кайро.
<P>
Докато Съюзът за Средиземноморието е много важна част от нашата политика за съседство, основната ни работа с тези държави е в областта на двустранните отношения, в които много от южните партньори биха искали да имат статут на напреднали държави. Статут на напреднали държави според моя прочит означава също и повече ангажираност от страна на всички наши заинтересовани партньори, включително към правата на човека и мобилността, които също са много важни въпроси. Аз съм съгласен с уважаемите членове на Парламента, които ни призоваха да осигурим повече синергия между двустранния и многостранния подход.
<P>
Моята последна бележка е, че ние сме решени да работим с Европейския парламент. Един от следващите случаи ще бъде разискването относно пакета за съседство, където оценяваме както двустранната, така и многостранната рамка на нашето съседство.
<SPEAKER ID="046" NAME="Vincent Peillon" LANGUAGE="FR">
Г-н председател, г-н член на Комисията, бих искал да направя три кратки коментара.
<P>
Първо, ние не сме пропуснали никого, особено хората, които биха могли да бъдат жертви, но счетохме, че състраданието, моралното възмущение и обидите не допринасят за една политика.
<P>
Второ, ние, разбира се, не сме пренебрегнали конфликтите, които съществуват в Кипър или в Сахара, или разбира се, в палестинските територии. Сериозно обаче мислехме ли в общата външна политика и политика на сигурност, или в различните преговори, които се състояха, че тези проблеми трябва да бъдат решени от СзС? Не можете да бъдете всичко за всички, а объркването на мисълта не е рецептата за ефективност.
<P>
Трето, аз също съжалявам, че Съветът не е тук. Това не е добър знак, когато откриваме, че тази липса на политическа воля ни дава повод да мислим, Dominique Baudis е прав, че срещата на най-високо равнище на 7 юни е под въпрос. Както и да е, Парламентът пое своите отговорности. Хората, които изградиха Европа, го направиха с дългосрочна визия и ясно съзнание - след братоубийствените войни, които ни разделяха - за значението на конкретната политика. Това е същият този дух, който искахме да развием със Средиземноморието в този доклад.
<P>
С Европа в борба с тежка криза ние трябва да сме способни да определим стратегия за растеж, както казах по-рано. Ние трябва също така да гарантираме, че няма да се затворим в себе си. Когато се затваряш в себе си, когато спираш да общуваш с външния свят, започваш да умираш. Ето защо аз мисля, че този колективен труд е важен и се надявам, че държавните или правителствени ръководители, които напоследък не са на висотата на историческата си отговорност, слушат и вземат под внимание казаното.
<SPEAKER ID="047" NAME="Председател">
Разискването приключи.
<P>
Гласуването ще се проведе днес от 12,00 ч.
<P>
Писмени изявления (член 149)
<SPEAKER ID="048" NAME="Petru Constantin Luhan  " LANGUAGE="RO">
Съюзът за Средиземноморието (СзС) и Източното партньорство са две инициативи за сътрудничество, предназначени да консолидират европейската политика за съседство. Аз считам, че Европейският парламент трябва да наблюдава развитието на тези инициативи отблизо, особено на сегашния кръстопът, когато се преформулира световният геополитически и икономически баланс. Тази инициатива ще помогне за поддържането на подходящ климат на доверие за постигането на общите цели - икономически, културни, образователни или свързани с регионалната сигурност.
<P>
Искам да подчертая, че действителен напредък за силно регионално сътрудничество ще се постигне само чрез осъществяването на големи проекти и провеждането на диалог на всяко равнище. В допълнение към шестте конкретни стратегически инвестиционни сектора мисля, че трябва да стартират нови проекти в области като храни, селско стопанство и култура.
<SPEAKER ID="049" NAME="Erminia Mazzoni  " LANGUAGE="IT">
Процесът от Барселона замря по политически причини, преди всичко заради регионалните конфликти в Средиземноморския регион, но технически той още е жив, както се вижда от големите интеграционни проекти, които Съюзът подкрепя със собствено финансиране и от напредъка, отбелязан в определянето на институционалната структура на СзС. От основаването си в Неапол през 2003 г. Евро-средиземноморската парламентарна асамблея извършва своята дейност по координацията и демократичния контрол над изпълнението на тези проекти, които се свързват с няколко големи предизвикателства пред региона: почистването на морето, транспорт, възобновяеми източници на енергия, образование, малки и средни предприятия, и гражданска защита. Липсва обаче политическата движеща сила, необходима да издигне евро-средиземноморската стратегия над земята. Резолюцията относно Съюза за Средиземноморието е важен политически акт, който след повече от две десетилетия на значителна енергия, посветена на експанзията на изток, привлича вниманието на Съвета, Комисията и държавите-членки към необходимостта да променят своя геополитически възглед и да поставят насърчаването на отношенията с държавите от средиземноморския басейн в сърцето на своята външна политика, като започнат с приемането на обща позиция относно близкоизточния конфликт.
<SPEAKER ID="050" NAME="Tokia Saïfi  " LANGUAGE="FR">
Този доклад относно Съюза за Средиземноморието отбелязва интереса и инвестицията на Европейския парламент в диалога между двата бряга на Средиземно море. Официалното обявяване на седалището на СзС в Барселона и назначаването на генерален секретар са жизненоважна стъпка за конкретизирането на проектите, които ще се реализират в рамките на този Съюз. Независимо от това обаче СзС е изправен пред политическо напрежение. Израелско-палестинския конфликт все още блокира неговото развитие: прекъсването на процеса след събитията в Газа, бойкотът на предходната среща на най-високо равнище в Истанбул; примерите са многобройни. В този труден контекст ние сериозно се надяваме, че втората среща на най-високо равнище на СзС, планирана за 7 юни в Барселона, ще му даде нов тласък и нова динамика, както и на мисиите, които той има да извърши. Без съмнение постоянните регионални конфликти ще направят неговата мисия трудна, ако не бъдат решени, но ние призоваваме държавните или правителствени ръководители от СзС да се издигнат на висотата на своите политически и исторически отговорности. Срещата в Барселона ще отбележи нашия ангажимент към Средиземноморието.
<SPEAKER ID="051" NAME="Richard Seeber  " LANGUAGE="DE">
Съюзът за Средиземноморието, основан преди почти две години на основата на Процеса от Барселона и под лидерството на Франция, все още е изправен пред много предизвикателства. Политическият диалог между ЕС и неговите южни съседи не е ограничен просто до темите за миграцията и икономическите споразумения. Той включва също и контрол над бедствията, енергетика и околна среда.
<P>
Средиземноморският регион много трудно може да бъде застрашен от недостиг на вода и суша. През 2007 г една трета от европейците живееха в региони, където водата не достига. Този проблем е дори още по-остър в държавите Магреб, където няма необходимите технически и финансови ресурси, за да се използва водата ефективно. В случай на внезапен силен валеж наводненията могат да предизвикат даже повече щети поради инфраструктурните проблеми в тези региони.
<P>
Водата е от основно значение за целия живот и затова ние трябва да увеличим нашето финансово и икономическо сътрудничество. Проектите, които подобряват защитата на природната среда могат да бъдат изпълнени само въз основа на задълбоченото сътрудничество между държавите от средиземноморския регион.
