<CHAPTER ID="009-01">
1. Интегриран подход за равно третиране на жените и мъжете в рамките на външните отношения на ЕС (
<P>
- Преди гласуването
<SPEAKER ID="088" NAME="Libor Rouček">
докладчик. - (ЕN) Г-н председател, ЕС и неговите държави-членки поеха ангажимент да провеждат политика на равенство между половете и овластяване на жените като един от ключовите приоритети на международната програма.
<P>
Въпреки това обаче, по-обстойното разглеждане на въпроса показва, че практическото изпълнение на интегриран подход за равно третиране на жените и мъжете в рамките на външните отношения на ЕС все още е неубедително. Така например, само осем от 27-те държави-членки са приели национални планове за действие за изпълнението на Резолюция 1325 на Съвета за сигурност на ООН.
<P>
При това присъствието на жени на високи постове в Комисията и Съвета все още е незначително. Всъщност в момента няма нито една жена, заемаща пост специален представител на ЕС. Поради тази причина докладът набляга върху необходимостта ЕС изцяло да изпълни поетите ангажименти в тази област. Комисията, например, трябва да ускори работата си по плана за действие на ЕС относно равнопоставеността на половете. Убеден съм, че това е ключово средство за укрепване на измерението, свързано с равенството между жените и мъжете, във външната политика на ЕС.
<P>
В заключение ще кажа, че правата на жените са част от по-широката идея за правата на човека и гражданските права. Външната политика на ЕС не може да бъде ефективна, без да се обърне специално внимание на равенството между половете и насърчаването на правата на жените в тази област.
<P>
(Ръкопляскания)
