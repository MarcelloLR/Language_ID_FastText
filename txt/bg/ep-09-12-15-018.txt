<CHAPTER ID="018">
Опит при прилагането на регламентите на Европейския парламент и на Съвета относно хигиената на храните (разискване)
<SPEAKER ID="332" NAME="Председател">
Следващата точка е разискването по въпрос, изискващ устен отговор, зададен от Horst Schnellhardt, от името на групата на Европейската народна партия (Християндемократи), към Комисията относно опита при прилагането на регламентите (EC) № 852/2004, (EC) № 853/2004 и (EC) № 854/2004 на Европейския парламент и на Съвета относно хигиената на храните (B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Г-н председател, г-н член на Комисията, госпожи и господа, искам сърдечно да благодаря на Комисията за съобщението относно опита при прилагането на регламентите относно хигиената на храните. То е от голяма важност и съдържанието му е много убедително. Искам да подкрепя съобщението, описващо какво на практика се е случило през последните три години.
<P>
Важно е да осъзнаем, че регламентите относно хигиената са претърпели промяна на парадигмата. Подсилихме вътрешния пазар, подобрихме безопасността на храните и повишихме отговорността на производителите и снабдителите на храни. Това е важна промяна и по тази причина сме посочили и някои проблеми, особено по отношение на лицензирането на малките и средните предприятия. Някои магазини за месо са преустановили търговска дейност. Положението трябва да се преразгледа, защото твърде често гъвкавостта, заложена в регламентите, не се оползотворява и липсва обмен на информация между местните контролни органи и Европейската хранителна и ветеринарна служба (ХВС), което според мен е твърде лошо.
<P>
Ако Комисията сега реши да не предприема никакви промени, ще бъда принуден да възразя. Считам, че е необходимо, дори и да става въпрос само за козметични промени, да разгледаме по-специално следните въпроси. Трябва да имаме предвид, че информацията във веригата за снабдяване с храни се тълкува в прекалено тесен смисъл и това трябва да се промени. Необходимо е да помислим за други подходящи методи за контрол на месото. По-специално, не трябва да се продължава с акредитирането на лабораториите за трихинелоза, описано в Регламент (EC) № 882. Имаме нужда от надеждно планиране в областите, прилагащи регламентите. Точно поради тази причина възразявам срещу предвидения регламент. Необходимо е да се изготви кратко и сбито предложение за промени, за да не се обременяваме с узаконяване на преходен правилник до 2013 г.
<SPEAKER ID="335" NAME="Хоакин Алмуния" LANGUAGE="EN">
Г-жо председател, членът на Комисията Василиу ме помоли да я извиня за невъзможността й да присъства и да се изкаже по въпроса, изискващ устен отговор, във връзка с доклада на Комисията относно опита при прилагането на регламентите относно хигиената на храните.
<P>
От името на Комисията искам да подчертая, че докладът се основава на информация, получена от съответните заинтересовани страни както от публичния, така и от частния сектор, и резултатът от консултациите беше положителен. Не бяха посочени съществени затруднения, но в някои области все още има място за подобрения.
<P>
По конкретни въпроси, първо, запознат съм с проблема за повторното одобрение на предприятията с малък капацитет. Решения на такива проблеми могат да се намерят чрез клаузите за гъвкавост в регламентите, които ще бъдат приети на местно ниво. Там, където този подход не беше приложен, възникнаха проблеми в някои държави-членки. Хранителната и ветеринарна служба в момента изпълнява конкретни мисии за определяне на най-добра практика на такава гъвкавост по отношение на кланици с малък капацитет с оглед по-широкото им разпространяване. Поради факта, че държавите-членки трябва до края на тази година да решат дали да дадат или отхвърлят одобрения, на този етап не мога да кажа на колко малки и средни предприятия е отказано одобрение.
<P>
Второ, в общ план целта на клаузите за гъвкавост е защита на разнообразието на храните и помощ за дребните производители. Възприемането на национални мерки за прилагане на гъвкавост и нотифицирането на Комисията обезпечава правна сигурност за дребните производители и отчита спецификата на малките предприятия. Същевременно разнообразието на храните, като например при традиционните методи за производство на колбаси и сирене, е гарантирано, без да се компрометира безопасността на храните.
<P>
За да се насърчи правилното приложение на клаузите за гъвкавост, Комисията е публикувала няколко разяснителни документа. Това допълнително ще допринесе за гарантиране на прозрачност и правна сигурност. Също така е важно да се напомни, че в опита си да спомогне за снемане на административните тежести, особено за много малките предприятия, Комисията вече предложи съответно изменение на регламента. Това предложение обаче, както знаете, все още не е решено.
<P>
Трето, информацията относно хранителната верига включва писмено съобщение от селския стопанин до кланицата и нейния действащ ветеринарен лекар. Информацията предоставя съществени данни за гарантиране на контрол въз основа на оценка на риска. На компетентните органи неотдавна беше предоставена дерогация от клаузата, че информацията трябва да се подаде на кланицата най-малко 24 часа предварително.
<P>
В допълнение, имам удоволствието да съобщя, че през идния април следващата Комисия ще организира кръгла маса с всички заинтересовани страни относно евентуална ревизия на инспекциите на месо, за да се разгледа тяхната ефективност, отчитайки новите рискови тенденции.
<P>
Накрая, искам да подчертая, че лабораториите, ангажирани с провеждането на официален контрол, трябва да бъдат акредитирани, за да се гарантира високо качество и еднаквост на аналитичните резултати и да не се излага на риск безопасността на храните. Това е от съществено значение за улесняване на ежедневния търговски процес вътре в ЕС и за улеснение на търговията с трети страни. Комисията обаче наскоро се съгласи да удължи преходния период за изследване за трихинелоза до края на 2013 г., за да се даде повече време на лабораториите, през което да се акредитират.
<SPEAKER ID="336" NAME="Christa Klaß" LANGUAGE="DE">
Г-жо председател, г-н член на Комисията, госпожи и господа, искам да благодаря на моя колега, г-н Schnellhardt, за неговия въпрос. Това ни дава възможност да посочим положителния и не толкова положителния опит от прилагането на регламента. Регламентът относно хигиената на храните изрично упоменава правилата за хигиена при производство на месо.
<P>
Справката на Комисията показва, че е постигнат добър напредък и че като цяло прилагането на регламентите действа ефективно. Опасенията, че прекомерно строгите регламенти ще доведат малките и занаятчийски фирми до фалит в повечето случаи, не се осъществиха в резултат на направените изключения за малките фирми. Но справката също ясно показва, че в множество случаи има проблеми в прилагането на правилника. Това се потвърждава от информацията, която получих от фирми и контролни органи в региона, от който съм.
<P>
Вследствие на факта, че органите в регионите се бавят с вземането на решения, в отделни случаи те могат да удовлетворят нуждите на по-малките и занаятчийските магазини за месо. Това с положителност е добре, тъй като е единственият начин, по който можем да гарантираме, че дребните търговци на месо, предлагащи широка гама от продукти, при съпътстващите трудности за свежест и качество няма да бъдат смазани под тежестта на прекомерната бюрокрация. Тази гъвкавост обаче има граници, когато се стигне до тълкуване на изключенията и регламентите по всевъзможни начини според приумиците на контролните органи.
<P>
Това води до сериозни деформации при конкуренцията не само между държавите-членки, но и вътре в тях. Поради това трябва да въведем подобрения в регламента относно хигиената на храните, за да имат инспекторите по-голяма правна сигурност и повече правомощия. Инспекторите трябва да разполагат с адекватни правни мерки например под формата на наказателни глоби.
<P>
Г-н Алмуния, има голяма доза правна несигурност в тази област, която трябва да се премахне, затова очакваме предложение от Комисията.
<SPEAKER ID="337" NAME="Karin Kadenbach" LANGUAGE="DE">
Г-жо председател, г-н член на Комисията, госпожи и господа, първо искам да поздравя всички, ангажирани с внедряването на регламентите относно хигиената на храните, защото съобщението на Комисията дава предимно положителна картина на опита от прилагането на регламентите. Това не бива да се подценява, тъй като, както беше обяснено, новите регламенти представляват промяна на парадигмата на политиката в областта на хигиената на храните.
<P>
Новаторският характер на регламентите беше причината, поради която началният доклад относно опита от прилагането на регламентите беше планиран само три години след влизането им в сила. Държавите-членки, снабдителите и производителите на храни като цяло бяха доволни от регламентите и съобщаваха за постигнат добър напредък в прилагането им. Становището на държавите-членки и частните заинтересовани групи e, че няма съществени трудности нито за фирмите, нито за органите. Те единодушно застъпват гледището, че регламентите се нуждаят от известно коригиране, но без необходимост от основна преработка. Предизвикателството да се гарантира на потребителите възможно най-високото качество и безопасност по отношение хигиената на продукта и да се отговори гъвкаво на нуждите на компаниите, и по-специално на малките фирми, е удовлетворено от текущите регламенти.
<P>
В духа на поговорката "Престанеш ли да се развиваш, преставаш да си добър" проблемите, открити в процеса на изготвяне на доклада, както вече спомена г-н Schnellhardt, ще трябва да са проучат с цел да се определи причината и при необходимост да се намерят решения. Разбира се, необходимо е също да се продължава да се следи отблизо прилагането на пакета от мерки за хигиената, тъй като за някои държави-членки беше прекалено рано да предоставят балансирана и подробна оценка. Едва когато имаме пред себе си изчерпателна оценка, можем да решим дали съществува необходимост от промени в регламентите относно хигиената на храните и, ако това е така, какви ще са тези промени.
<SPEAKER ID="338" NAME="Хоакин Алмуния" LANGUAGE="EN">
Г-жо председател, най-напред искам да благодаря на всички за техния принос в разискването. Гледаме на доклада от юли като на начална точка за обсъждане на евентуални подобрения в регламентите, като на съответния етап Комисията ще разгледа необходимостта от извършването на законодателни промени. Силно приветстваме приноса на членовете на ЕП; вашето сътрудничество е много полезно за нашата работа при изготвяне на нови инициативи.
<P>
Очакваме трайно сътрудничество с ЕП, а също и с държавите-членки, със заинтересованите страни от частния и от публичния сектор, като съм убеден, че всички ние имаме общата цел да постигнем възможно най-високо ниво на безопасност на храните. Това според мен е най-важното заключение, което можем да извлечем от дискусията тази вечер.
<SPEAKER ID="339" NAME="Председател">
Разискването приключи.
