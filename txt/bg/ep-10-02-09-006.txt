<CHAPTER ID="006">
Време за гласуване (продължение) 
<SPEAKER ID="090" NAME="Председател">
Преди гласуването ще чуем изказванията на председателите на политическите групи по повод на избирането на новата Комисия.
<SPEAKER ID="091" NAME="Joseph Daul" LANGUAGE="FR">
Г-н председател, г-н Лопес Гаридо, г-н председател на Комисията, благодаря ви за предоставената ми възможност да кажа, от името на групата на Европейската народна партия (Християндемократи), защо съм твърдо убеден, че г-н Барозу и неговата колегия от членове на Комисията, подпомогнати от служителите в Комисията, ще се справят достойно с предизвикателствата, пред които са изправени.
<P>
Европа се роди от една международна криза и за първи път от 60 години насам тя е изправена пред нова международна криза, която е от различно естество, но несъмнено е сериозна и опасна. Европа я преодолява, макар че още не сме вън от опасност. Еврото свърши своята работа като валутен щит; никога няма да ни стигнат думите да опишем колко му дължим: автоматичните стабилизатори, онези прочути механизми за солидарност, които са прекалено... Вие, приятели мои, имахте голяма полза от тях!
<P>
(Ръкопляскания)
<P>
Къде щяхте да сте сега без стабилизаторите за солидарност? Твърде често те бяха считани за тежест, тегнеща върху нашите икономики, но направиха много за оцеляването на европейския модел. Един привлекателен, често имитиран модел, към който нашите съграждани с право са привързани, но който е поставен под въпрос от новите предизвикателства.
<P>
Светът стана многополюсен, но не по начина, за който мечтаехме; ние мечтаехме, че той ще бъде идеалистичен, мирен и многостранен. Не, той стана свят на конкуренция, борба - мирна, разбира се, но все пак очесточена - за налагане на един модел за сметка на други.
<P>
В лицето на това предизвикателство Съюзът не бива да пропилява многобройните инструменти, с които разполага. Той трябва да остане верен на себе си, като приема идеи и хора и като застане начело на борбата с глобалното затопляне, но също така трябва да се въоръжи с ресурсите, необходими за неговата конкурентоспособност.
<P>
Зная, че новата Комисия, заедно с нас, ще се старае да постигне именно това. Всички ние знаем слабостите на Европа: демографски проблеми, липса на бъдещи разходи, предизвикателства в промишлеността, държавен дефицит, слабо икономическо управление. Това е още една причина, поради които следва да използваме максимално нашите инструменти: еврото и валутната политика, технологичните постижения, приоритетите в промишлеността, потенциалът на селското стопанство за гарантирането на продоволствената сигурност на нашите 500 милиона съграждани.
<P>
За целта очаквам Комисията да покаже творчество и водеща роля в европейското законодателство, което ще бъдем призовани да приемем. Очакваме тя да защитава европейските интереси, да изисква взаимност от нашите партньори и да не се колебае да прибягва до правните средства, с които разполага в случай на нарушения.
<P>
Госпожи и господа членове на Комисията, ваша отговорност е, съвместно с нас и със Съвета, да завършите изграждането на вътрешния пазар. За да направим това е необходимо да се разчупят табутата, като например данъчното облагане и социалното измерение. Държавите-членки не могат повече да се държат така, сякаш тези две области са ограничени и недосегаеми правомощия извън обхвата на общите ни действия.
<P>
В същото време обаче ние трябва да сме много по-твърди по отношение на външните предизвикателства: сигурността и отбраната, но също и на търговията, технологичните и промишлени стандарти, както и екологичните стандарти. Европа е длъжна да защитава ценностите си, мира и благоденствието на своите граждани. Тя трябва да бъде участник на международната сцена, а не само пространство на благоденствие и правов ред. Тя не следва да се лишава от инструментите съпровождат нейната мощ.
<P>
Групата PPE очаква Комисията да работи ефективно по всички посочени направления едновременно. Ако прави това, а аз нямам причина да се съмнявам, тя винаги ще се ползва с подкрепата на групата PPE.
<P>
Г-н Барозу, групата PPE Ви вярва, тя иска да бъдете решителен, да предприемете реформи. Тя иска да бъдете далновиден в полза на каузата, която ни обединява: създаването на политическа Европа.
<P>
(Ръкопляскания)
<SPEAKER ID="092" NAME="Martin Schulz" LANGUAGE="DE">
Г-н председател, госпожи и господа, не беше лесно за групата на Прогресивния алианс на социалистите и демократите в Европейския парламент да вземе своето решение. Гласувахме за председател на Комисията преди пет месеца в Парламента и въпреки че ние не го подкрепихме тогава, мнозинството гласува за него. Въз основа на това мнозинство, което, за съжаление, всъщност не подкрепя Договора от Лисабон, той ни представи колегия и днес трябва да я оценим.
<P>
Също така е необходимо да дадем оценка на колегията. Има две възможности пред нас: можем да разделим Парламента на леви и десни. Тези две групи имат противоположни идеологии и следва да гласуват в зависимост от това. Това е едната възможност. Но не това е начинът, по който работи Европа. Ние нямаме мнозинство в този Парламент. Групата на Европейската народна партия (Християндемократи) също няма мнозинство, нито групата на Алианса на либералите и демократите за Европа. Европа не е субект, в който която и да е политическа сила може сама да образува мнозинство и да каже, че Европа ще се управлява по определен начин. Европа е един непрекъснат компромис. Именно това е толкова трудно да се разбере понякога. По-добре е обаче да е непрекъснат компромис, който води до успехи и повече социална справедливост, отколкото идеологическа борба, която в крайна сметка отшумява без осезаеми резултати.
<P>
(Ръкопляскания)
<P>
Затова за нас е много трудно да преценим ползите. Разбира се, винаги се радваме на разгорещените спорове. Аз също обичам да споря по принципни въпроси с колегите от другите групи, но Европа също така се нуждае от осезаеми резултати. Ето защо ние, като социалдемократи, като социалисти и демократи, си зададохме въпроса, какви искания да издигнем и те да бъдат приети. След това определихме критериите. Един от тях беше, че ние искаме втората по влияние политическа сила в Европа да бъде представена на по-високо равнище в Комисията. Затова поискахме длъжността върховен представител по въпросите на външните работи и политиката на сигурност и я получихме.
<P>
Бих искал да кажа нещо по отношение на човека, който заема тази длъжност. Баронеса Аштън не трябва да позволява да бъде наричана комунистка в Парламента, и то от човек, който във Франция е осъден за отричане на Холокоста. Баронеса Аштън има пълната ни подкрепа.
<P>
(Продължителни ръкопляскания)
<P>
Ние се запитахме дали можем да въведем оценка на социалното въздействие като регулаторен механизъм в законодателството на Европейския съюз. За нас въпросът беше дали мерки, като Директивата за услугите в миналото, могат изобщо все още да бъдат задействани. Не, искахме въвеждането на механизъм за проучване на всички мерки, които Комисията да приеме по отношение на тяхното въздействие върху системите за социална сигурност в държавите-членки, преди тези мерки да бъдат приети. Това беше включено. Ние поискахме, а за мен това е важен успех на европейската политика, законодателните резолюции на Парламента да се превръщат в собствени законодателни инициативи на Комисията в рамките на една година. Това е голяма крачка напред, защото означава, че правото на инициатива на Парламента, която, за съжаление, не съществува, ще бъде гарантирано по косвен начин. Ние разглеждаме това като значителен напредък.
<P>
В крайна сметка, в качеството си на втора по влияние политическа сила в Парламента и също така като група, без която квалифицирано мнозинство в Парламента е невъзможно, поискахме да бъдем представени в Комисията. Трима от седемте заместник-председатели са социалдемократи. В това отношение ние сме намерили добро представителство. През последните седмици и месеци ние огласихме нашето безпокойство по различни поводи, включително по време на разискването тази сутрин. Като направихме сравнителна оценка на нашите притеснения и постигнатия напредък, решихме да ви предложим подкрепата си за следващите пет години. Когато казвам "ви", имам предвид колегията от членове на Комисията. Можете да разчитате на нашата подкрепа, ако се отнесете сериозно към това, което ще ви кажа: Европа или ще бъде социална, или ще се провали. Наша обща отговорност е да гарантираме, че тя ще стане по-социална. Групата S&D ще подкрепи Комисията.
<P>
(Ръкопласкания)
<SPEAKER ID="093" NAME="Guy Verhofstadt" LANGUAGE="EN">
Г-н председател, моята група ще предложи подкрепата си на Европейската комисия. Алиансът на либералите и демократите за Европа е отговорна група и ние сме твърдо убедени, че следващите пет години ще бъдат изключително решаващи за Европейския съюз и европейските граждани и се нуждаем от Комисия с широка проевропейска подкрепа в Парламента.
<P>
Но позволете ми да бъда пределно ясен. Нашата подкрепа не е безусловна и това е по-валидно сега, отколкото през изминалите пет години. Очакваме новата Европейска комисия да бъде двигателят на Европейския съюз. Искаме Комисия с по-решителен, по-амбициозен и по-интегриран икономически и социален подход, Комисия, която е начело на тази стратегия - стратегия, която може да накара държавите-членки да направят онова, което са длъжни да направят.
<P>
Мисля, че в еврозоната със сигурност има голяма потребност от истински икономически и социален стълб, наред със съществуващия валутен стълб. Проблемите в еврозоната днес са очевидно доказателство за провала на нерешителния подход, който следвахме през последните 10 години с така наречения отворен метод за координация. Същото може да се каже и за други области - изменението на климата, външната политика и политиката в областта на отбраната.
<P>
Основната предпоставка зад новия решителен подход е признанието, че, всъщност в утрешния многополюсен свят Европа не може да играе значителна роля, ако не стане по-ефективна и ако не продължи да задълбочава собствената си интеграция в близкото бъдеще. Очакваме да приемете тази предпоставка и да представите последователни и амбициозни предложения и реформи във всички тези области. Очакваме, че за да постигне тази цел, Комисията ще използва пълния потенциал на правото си на инициатива. Аз определено разглеждам Комисията като едно цяло, работеща като колегия, като сплотена политическа структура, която съдейства за разширяването на европейската интеграция. Една силна Комисия може да направи много, но една силна Комисия в това отношение ще бъде незаменима.
<P>
Договорът от Лисабон предлага нови инструменти и разшири нашия капацитет за действие. Г-жо Аштън, призоваваме Ви, в качеството Ви на върховен представител, да използвате новите инструменти. Очакваме повече от един върховен представител, отколкото видяното досега. Ролята Ви го изисква, както и Европейският съюз. Възползвайте се от предоставените възможности. Поуката, която извлякохме от Хаити, е пример в това отношение. Незабавно внесете в Съвета доклада за създаването на европейски сили за гражданска защита. Въпреки това ще кажа, че моята група ще подкрепи Комисията с нашето силно либерално присъствие и сме готови да потвърдим ангажимента си да работим за напредък в нейна полза както и в полза на европейската кауза.
<P>
(Ръкопляскания)
<SPEAKER ID="094" NAME="Daniel Cohn-Bendit" LANGUAGE="FR">
Г-н председател, знаете много добре, че групата на Зелените/Европейски свободен алианс няма да гласува в подкрепа на Комисията и в същото време ние ви предлагаме идеите си, въображението си и европейската си решимост.
<P>
Г-н Барозу, оставете игричките и не казвайте, че онези, които не гласуват за Комисията, са против Европа. При нас, зелените в Европа, този номер не минава. Предлагаме Ви да си сътрудничим, без да поставяме условия, ако желаете да постигнем напредък по отношение на системата за данъчно облагане в Европа. Ако искате Европа да има собствени ресурси, ще Ви подкрепим срещу държавите-членки, които защитават икономическия си суверенитет. Ще ги назова: независимо дали става въпрос за Германия или Франция, ние ще Ви подкрепим.
<P>
Ако искате да бъдете защитници на договорите - налице са например днешните преговори в рамките на Съвета, чиято цел е връщането на бежанците в Либия и ние питаме Съвета какво е правното основание на тези преговори? Ще бъде ли Парламентът част от обикновената законодателна процедура? Съветът ни казва, че ще ни бъде съобщено, когато преговорите завършат. Това не е възможно, отговорност на Комисията е да се намеси, за да гарантира, че европейските институции ще бъдат информирани за правното основание на тези преговори.
<P>
Мога да приведа множество примери. Ако искате да има напредък по отношение на изменението на климата, ако искате Европа да стигне по-далеч от трите пъти по двадесет, ако искате да се доближите до целта 30%, ще имате подкрепата на цялата група Verts/ALE. Ако искате да стигнете по-далеч в областта на финансовото регулиране след финансовата криза, ще имате пълната ни подкрепа. Ако Вие и Вашата Комисия искате да продължите усилията във връзка със защитата на Европа, ще имате нашата подкрепа. Ако искате да решите кипърския проблем, ще имате нашата подкрепа. Ако искате, най-после, да бъде прекратено ненормалното положение, при което, както казах по-рано, държава като Гърция, изразходва 4,3% от своя БВП за отбраната, ще имате нашата подкрепа. Ще имате безусловната ни подкрепа!
<P>
По тази причина, г-н Барозу, казвам, че ще гласуваме с "не" сега, но може би правим грешка. Знаем, че направихме грешка миналия път по отношение на г-н Димас. Сгрешихме и си признаваме. Затова, ако можете да осъществите нашите мечти, а не да отговорите на очакванията, които ще имаме към Вас оттук нататък, ние откровено ще кажем, че сме сгрешили и ще Ви подкрепим.
<P>
(Ръкопляскания)
<SPEAKER ID="095" NAME="Timothy Kirkhope" LANGUAGE="EN">
Г-н председател, някои държави-членки считат, че номинирането на член на Комисията е удобна възможност да се реши вътрешен проблем или да се уреди политически дълг. Европейската комисия следва да се състои от най-талантливите и ефективни политически лидери от цяла Европа, компетентни хора с опит, за да помогнат за справянето с огромните предизвикателства, пред които сме изправени.
<P>
След години неразбирателства между институциите, Европа се нуждае от пренасочване на усилията си към постигането на резултати в области, където може да бъде полезна за работата на държавите-членки и където нашите съграждани очакват народите на Европа да си сътрудничат. Европа трябва да подкрепи усилията за стимулиране на крехкото възстановяване на икономиката, както и за генериране на растеж и създаване на работни места, а също така да играе водеща роля в справянето с енергийната сигурност и изменението на климата. Тя следва да предложи основни реформи за европейския бюджет и на много от най-важните програми за разходи.
<P>
В лицето на г-н Барозу ние имаме лидер, който ни е необходим, за да води Комисията напред. В своите политически насоки той очертава амбициозен дневен ред, който поставя акцент върху важните въпроси и който ние като цяло подкрепяме. Всяка една държава-членка трябваше да подкрепи неговите усилия, като изпрати възможно най-силния си номиниран за член на Комисията, но в някои случаи, той беше силно разочарован. Той, разбира се, е длъжен да подкрепи всеки член от екипа - това е най-малкото, което очакваме от един лидер в неговата позиция - и при организирането му, макар че поставяме под съмнение някои портфейли, предполагаме, че е направил най-доброто с това, с което е разполагал.
<P>
Но макар че някои номинирани за членове на Комисията са отличен избор и се представиха добре на изслушванията, други са посредствени и не направиха добро впечатление. Някои се дистанцираха от политическите му насоки. Г-н председател, ако вотът е положителен, ние, естествено, ще се ангажираме по конструктивен начин с всеки член на Комисията и все още се надяваме, че ще бъдем приятно изненадани, но все пак Ви моля, позволете ни поне веднъж годишно Парламентът да прави оценка на Комисията.
<P>
Това е все още процес, който има основни недостатъци, и ние не можем да го одобрим изцяло. По тези причини групата на Европейските консерватори и реформисти днес ще се въздържи при гласуването. Някои групи са разединени, но нашата е обединена около тази позиция.
<SPEAKER ID="096" NAME="Lothar Bisky" LANGUAGE="DE">
Г-н председател, г-н Барозу, госпожи и господа, моята група също участва активно в изслушванията на кандидатите. Някои от тях ни направиха изцяло положително впечатление. Не сме така ентусиазирани относно новото преразпределяне на много от портфейлите. Това включва и мистериозната, макар че скоро вероятно няма да е толкова мистериозна, област на отговорности на върховния представител на Съюза по въпросите на външните работи и политиката на сигурност, която също е и заместник-председател на Комисията.
<P>
За съжаление, много от кандидатите ни разочароваха по отношение на специализираните си знания. Във връзка с това всички наши въпроси се отнасяха предимно до политически проекти. В каква посока следва да върви процесът на европейската интеграция? Кои мерки са най-важни за кандидата за член на Комисията? Имаше твърде много неясни отговори на тези въпроси и отговори, които не подкрепяме от политическа гледна точка. Въпреки призивите за по-социална Европа, те продължаваха да защитават пътя към дерегулация, приватизация или концепцията за гъвкава сигурност. Гъвкавата сигурност на работниците беше на първо място сред приоритетите, а социалната сигурност - на последно.
<P>
Опазването на климата е включено в дневния ред, но ние не виждаме сериозно намаляване на използването на въглищата като източник за производство на електроенергия или на атомната енергия. Не виждам ЕС да поема водеща роля в опазването на климата и в помощта за развитието. Нищо не беше казано за последователното разоръжаване, особено по отношение на ядрените оръжия в рамките на Европа. Г-н Барозу, г-н председател, колкото и да ценя кандидатите, които се явиха на изслушването, моята група не може да гласува в подкрепа на Вашата колегия.
<SPEAKER ID="097" NAME="Nigel Farage" LANGUAGE="EN">
Г-н председател, идните поколения ще разказват на децата приказка. Ще им разказват, че едно време Европа била разделена, голяма стена се издигала в центъра й и хората, които живели на изток били много бедни и нямали демокрация и живели при една лоша система, наречена комунизъм, която убивала милиони от собствените си хора. Но, о, радост, стената беше съборена и ние се оказахме с 27 държави и онези хора живели в демокрация и 500 милиона души живели в мир...
<P>
(Ръкопляскания)
<P>
Има още. Обещавам ви, че има още.
<P>
(Ръкопляскания)
<P>
Е, трябва да кажа, че за първи път получавам такива ръкопляскания и съм изкушен, г-н Verhofstadt, да си седна, но ако ми позволите, за съжаление, приказката продължава.
<P>
Политиците, които застанали начело, станали много алчни; те искали пари за себе си и власт. И така, те прибягнали до лъжи и измами, организирали най-впечатляващия бюрократичен преврат, който светът някога бил виждал. Но те не се нуждаели от куршуми, за да направят това. Били много по-умни, много по-изобретателни. Предпочели да приемат нов договор, който се наричал Договорът от Лисабон. След това те дали на 27 души пълна неограничена власт. Това щели да бъдат хората, които създават законите. Разбира се, вече имали знаме, имали и химн, но започнали да градят нова държава. Но не обръщали внимание на хората. Всъщност, съзнателно или не, те започнали да пресъздават лошата система, при която живеели преди хората от Източна Европа. Но най-невероятното нещо било, че много от новите ръководители преди работели за същата лоша система. Е, планът им не бил безупречен, разбира се, и тяхната измислена валутна система се провалила. И все пак, новите ръководители не се вслушали в хората. Не, те правели живота все по-труден и по-труден: влагали десетки милиони в бедността, не позволявали на хората да изкажат мнението си и, накрая, хората трябвало да прибягнат до насилие, за да си отвоюват националните държави и демокрации.
<P>
Поуката от приказката е, че те не били научили нищо от историята. Госпожи и господа членове на Парламента, преди да облечете във власт новата Комисия, спомнете си, че преди 60 години Желязната завеса се спусна над Европа, но сега благодарение на тази Комисия ни чака железен икономически юмрук и днес той вече е надвиснал над Гърция.
<P>
(Председателят отнема думата на оратора)
<SPEAKER ID="098" NAME="Hans-Peter Martin" AFFILIATION="NI">
(DE) Г-н председател, след приказката, която току-що чухте, бих искал да се върна към действителността. Моят син е на 17 години и усилено учи английски, защото знае, че английският е работен език и той се надява, че това ще му помогне да си намери подходяща работа. Той е ентусиазиран европеец, но е недоволен от европейската политика - и е прав. В Германия, списанието "Шпигел" (Der Spiegel) вече пише за широко разпространеното политическо презрение - и са прави. Въпреки това, милиони млади европейци искат функционираща, компетентна и решителна демокрация през 21-ви век. И все пак, какво ни се предлага от Комисията днес? Нима това са най-добрите и компетентни хора, от които се нуждаем?
<P>
Ние тук на последния ред сме независима група от граждани, които изиграха основна роля в недопускането на десните радикали да образуват отново група в Парламента. Ние сме ентусиазирани проевропейци, но именно затова сме крайно разочаровани от хората, които ни представихте, както и от качеството на тези хора. Бихме ли назначили за асистент човек като Гюнтер Йотингер, който е станал за посмешище в YouTube в клипчето "Йотингер говори английски"? Вероятно не. От гледна точка на компетентността нима искаме да работим с член на Комисията от Австрия, който изобщо не се е доказал в областта си?
<P>
Г-н Барозу, има много опитни парламентаристи в нашия Парламент, с които Вие бихте се гордели. Един от тях например е във Вашия екип, в лицето на представителя от Швеция, това е вярно. И все пак, защо не искате да вземете г-н Karas? Защо не взехте германец от тук, вместо онези, които предпочетохте? Защото не Ви е позволено. Защото, независимо от договора от Лисабон, ние все още сме ограничавани, защото ние все още не сме толкова независими, че да вземаме суверенни решения - нито Вие, нито ние като Парламент имаме право на това.
<P>
За съжаление, ние все още нямаме право да избираме отделните членове на Комисията. Това е вид демокрация, която беше характерна за Австрия през 19-ти век. Не това е демокрацията за Европа, от която се нуждаем и за която мечтаем. Моля, вслушайте се в следното: ако продължавате по този начин, несъзнателно ще съдействате на националистите и всъщност на противниците на ЕС. Вместо това, ние се нуждаем от повече демокрация.
<SPEAKER ID="099" NAME="Bruno Gollnisch" AFFILIATION="NI">
(FR) Г-н председател, и аз съм на същото мнение. Ще бъда много кратък. Г-н председател, госпожи и господа, г-н Schulz имаше предвид мен - дори и без да спомене точно моето име - като каза, че френският съд ме е осъдил за ревизионизъм.
<P>
Искам да кажа на г-н Schulz, че греши и че мога да представя на негово разположение, както и на разположението на цялата парламентарна комисия по имунитетите историческото решение на Върховния касационен съд във Франция, което отменя всички присъди, издадени срещу мен. В изключителното си решение съдът обявява, че съм бил преследван на основание на произволно съчетани части от изказвания, така че да се получи съответно изявление. Освен това, независимо че тези изказвания са били тенденциозно подбрани от моите политически опоненти, въпросното изявление не противоречи на разпоредбите на закона. Това е изключително рядко решение, тъй като Върховният касационен съд отмени съдебно решение, издадено от по-долна инстанция, и в същото време, самият той се произнесе по това дело, което се случва много рядко с този съд във Франция. Тази отмяна на едно и издаване на друго решение по едно и също дело от Върховния касационен съд стана част от правната история на нашата държава, тъй като се случва за пръв път от аферата Драйфус насам. И така, г-н Gollnisch е също толкова невинен, колкото е бил г-н Драйфус.
<P>
(Председателят прекъсва оратора)
<P>
Искам да добавя нещо. Не съм казал, че баронеса Аштън е комунистка. Казах, че тя е от онези пацифисти, когото Ленин вероятно би обявил за свои спътници.
<P>
(Председателят отнема думата на оратора)
<SPEAKER ID="100" NAME="Председател">
Благодаря Ви. Това трябваше да бъде само лично изказване.
