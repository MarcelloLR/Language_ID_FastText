<CHAPTER ID="020">
Едноминутни изказвания (член 150 от Правилника за дейността) 
<SPEAKER ID="166" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="167" NAME="Georgios Koumoutsakos" AFFILIATION="PPE">
- (EL) Г-жо председател, през последните две седмици десетки, дори хиляди граждани спонтанно се събраха по улиците и площадите на Атина и в други градове. Вбесените гърци поеха щафетата от испанците. В разгара на дълбока криза, рецесия и безработица те отправят искания, по мирен път, но настоятелно, за перспектива на достоен живот за себе си, за своите семейства и деца. Размерите на тълпата и нейните искания са безпрецедентни дори за страна със силни политически обичаи и традиции като Гърция. Това е много сериозен политически акт с непредвидими измерения и последици.
<P>
Във време, когато няма непреодолими прегради между държавите, трябва много внимателно да се вслушваме в грохота на събитията. Трябва да се вслушаме в думите на г-н Рейндерс, белгийския министър на финансите, че не бива да отиваме отвъд мерките, които обществото в Гърция може да понесе, тъй като това ще разруши растежа и страната няма да се възстанови. Никоя политика не може да е жизнеспособна, ако не е подкрепяна, или най-малкото понасяна, от обществото, особено политика, която може да бъде обобщена като дилема между въвеждане на още по-строги мерки или банкрут. Тази политика се нуждае спешно от сериозни промени и корекции не само за да стане по-справедлива, но и за да бъде по-ефективна за благото на всички.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Г-жо председател, Европейската столица на културата е една от най-известните инициативи на Европейския съюз. Съгласно проучвания на Комисията тя е основание за национална гордост и споделена отговорност на жителите на номинираните градове. През 2016 г. държавите домакини на събитието ще са Полша и Испания. По два града от всяка от тези държави ще бъдат избрани за Европейски столици на културата 2016.
<P>
Моят роден град, Гданск, е в малка водеща група в полската надпревара, резултатите от която ще са ясни този месец. Аз активно поддържам тази кандидатура с мото "Културна свобода - култура на свобода". В исторически план Гданск е ханзейско пристанище и роден град на движение "Солидарност", което е синоним на свобода. Сега бихме искали да изградим модерна програма на тези основи. Ние защитаваме свободния достъп до културното ни наследство и ежедневна солидарност между поколенията и между съседите. Убеден съм, че моят град може да даде много на европейското общество и победата в тази престижна надпревара ще допринесе за още по-голямо благоденствие.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Г-жо председател, сушата, която понастоящем мъчи цяла Европа, както и прогнозите за предстоящия период, подхранват безпокойства не само във връзка с нов ръст на цените на храните, но и във връзка с безопасността на храните. При тези обстоятелства аз смятам, че Европейската комисия трябва да отпусне европейски субсидии авансово в подкрепа на селските стопани, които трябва да използват съществуващите напоителни системи и по този начин да избегнат загубата на цялата тазгодишна реколта. Необходимо е да бъдат намерени решения успоредно с тази мярка и за подкрепа на установяването на напоителни системи по местата, където това е необходимо. Тридесет процента от земите в Румъния са напоявани, а недостигът на вода и преобладаващата суша създават проблеми, сходни с тези на другите държави-членки, без възможност обаче да се окаже подкрепа на стопаните с тази животоспасяваща мярка в подобно положение.
<SPEAKER ID="170" NAME="Derek Vaughan" AFFILIATION="S&amp;D">
(EN) Г-жо председател, бих искал да се изкажа за ролята, която спортът би могъл да играе за увеличаване на икономическото благоденствие в нашите региони. В Уелс ръгбито и други важни спортни събития насърчават икономиката в Кардиф. Друг тласък ще дойде с великолепното постижение на футболния клуб Swansea City - казвам това и за моя колега Richard Howitt - който неотдавна заслужено влезе във Висшата футболна лига след фантастичен сезон. Поздравявам мениджъра, играчите, треньорите, персонала и поддръжниците, направили възможно това. Те ще принесат полза за Висшата лига, за Уелс и ще придадат така нужния тласък на местната икономика, тъй като запалянковци, туристи и, да се надяваме, бизнесмени ще идват в региона.
<P>
Накрая, надявам се ЕС да признае важната роля на спорта едновременно в икономически и в социален план и да осигури фондове за даване на импулс на спорта на всички равнища, особено след като с Договора от Лисабон ЕС вече има компетентност за първи път в областта на спорта.
<SPEAKER ID="171" NAME="Theodoros Skylakakis" AFFILIATION="ALDE">
(EL) Г-жо председател, аз винаги съм подкрепял програмата за преструктуриране на моята страна. Затова смятам, че имам право да изтъкна и нейните слабости. Първо, програмата разчита прекалено много на данъчно облагане, вместо на намаляване на публичните разходи. По този начин тя притиска гръцкия частен сектор, който е единственият способен да изплати огромните дългове. Второ, понастоящем няма рационален план за използване на гръцката държавна собственост. Трето, програмата напредва много бавно и това, в съчетание с конкретните послания, отправяни от Европа към гръцката общественост, подкопава политическата подкрепа за реформите. Това се случва ежедневно. Ето защо имаме нужда от по-смела програма, която да предвижда по-бързо адаптиране и да осигурява сериозна помощ за развитието под формата на европейски план Маршал. Такава програма ще има по-голям шанс за успех, от какъвто всички се нуждаем.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Г-жо председател, бих искал да поставя на обсъждане неотдавнашните събития в света на футбола, и по-специално избирането на Сеп Блатер за президент на ФИФА. Смятам, че неговото преизбиране е достойно за съжаление събитие във време, в което към ФИФА са отправени сериозни обвинения за корупция, засягащи по-конкретно провеждането на Световната купа през 2022 г. в Катар. Смятам, че правителствата на държавите-членки трябва да призоват за реформиране на ФИФА и регулиране на нейните дейности. По този начин би се създала по-голяма прозрачност и биха се избегнали подобни достойни за съжаление събития, като по този начин ще се възстанови доверието във ФИФА.
<P>
Футболът във все по-голяма степен се превръща в бизнес. Липсата на прозрачност и обвиненията в корупция засягат и румънския футбол. Неотдавна "Политехника Тимишоара", който завърши на второ място в шампионата на румънската лига и трябваше да играе в Шампионската лига, беше преместен в трета група в Румъния на основата на напълно произволно решение. Това несправедливо решение ще засегне стотици хиляди от привържениците на отбора.
<P>
Също така отправям призив оттук до футболните органи в Румъния да отменят това решение и да оставят "Политехника Тимишоара" във висшата група на румънския и европейския футбол.
<SPEAKER ID="173" NAME="Kristiina Ojuland" AFFILIATION="ALDE">
(EN) Г-жо председател, на 2 юни 2011 г. започна историческото рали на електромобили Талин-Монте Карло и днес колите ще пристигнат в Копенхаген.
<P>
Gesine Meissner и аз, в качеството си на либерални членове на Европейския парламент, спонсорираме един електромобил в състезанието за насърчаване на устойчив транспорт. При увеличеното потребление изчерпването на изкопаемите горива става неизбежно, поради което трябва да увеличим инвестициите в по-нататъшни изследвания и разработване на устойчив транспорт. Освен това нарасналата мобилност се отразява и във въглеродните отпечатъци на хората, което би могло да ускори глобалното изменение на климата.
<P>
Европейският съюз и неговите държави-членки имат възможността да станат пионери в зеления транспорт чрез въвеждане на поощрения за потребителите на устойчиви транспортни средства, като по тази начин насърчават прехода към Съюз без въглерод.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Г-жо председател, произходът на инфекцията, причинила двадесет и един смъртни случая в Германия миналата седмица, още не е известен. Това откроява още по-добре неоснователната прибързаност в действията на германските органи.
<P>
Обвиненията са особено сериозни, като се има предвид, че германският пазар е ключов потребител на селскостопански продукти, което е и основание за получаваните от него съществени инвестиции за насърчаване на тези продукти.
<P>
Ето защо европейските органи трябва да предприемат действия в две насоки. В краткосрочен план трябва да се осигури въвеждането на механизъм за компенсиране на най-засегнатите европейски селски стопани, а в средносрочен план ще бъде необходимо да се реформира системата за бързо предупреждение за опасни храни, за да се предотвратят други неоснователни тревоги в бъдеще. Тези мерки трябва да отчитат многообразието в европейския селскостопански сектор.
<P>
Следователно предложението на Комисията за финансиране на механизъм за изтегляне, използващ бюджета на организациите на зеленчукопроизводителите, е неприемливо. В много региони в Европа, като например в Каталония, такива организации не съществуват, поради което и системата не може да бъде използвана за компенсиране на селските стопани.
<SPEAKER ID="175" NAME="João Ferreira" AFFILIATION="GUE/NGL">
(PT) Г-жо председател, лидерите на Европейския съюз остават безучастни към икономическото и социално опустошение, причинявани от одобрените от Международния валутен фонд (МВФ) структурни промени в страни като Гърция, и сега засилват своята офанзива и се насочват към Португалия със същия подход и необуздана колониална арогантност. В замяна на заем от 78 милиарда евро страна, в която минималната заплата не достига дори 500 евро, ще се сблъска с орязване на заплати и пенсии и закриване на публични услуги, и ще бъде принудена да се откаже от национални компании и ресурси. Тя също така е изправена пред увеличаване на цените на основни стоки и услуги и 30 милиарда евро лихви, което възлиза на около 40 % от общия заем. Повече от две трети от тази лихва ще отидат за самия Европейски съюз. Ето какво означава толкова превъзнасяната европейска солидарност.
<P>
Ако се продължи в тази посока, това неминуемо ще доведе до засилване на социалната борба, която вече бушува из Европа, включително в Португалия. Ние сме и ще продължим да бъдем тук, за да я подкрепяме и насърчаваме, тъй като сме убедени, че само чрез такава борба могат да бъдат предизвикани промени и да бъде въведена все по-наложителната промяна в Европа.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Г-жо председател, след всички празни изявления по време на Европейската година за борба с бедността и социалното изключване Европейската комисия продължава да демонстрира пълно равнодушие пред лицето на задълбочаващата се бедност, по-специално детска бедност, безработица и масово увеличаване на броя на бедни работници вследствие на несигурна и зле платена работа. Това обаче не се ограничава само до неолибералните тенденции, а има неблагоприятни последици за страни със слаби икономики, в които е наложително да бъдат укрепени публичните политики в подкрепа на обществените услуги, да се създава заетост с права и да се изкоренява бедността.
<P>
Меморандуми като този, съставен от "тройката" - Международния валутен фонд (МВФ), Европейската централна банка (ЕЦБ) и Комисията - и португалските власти, изискват антисоциални политики, включително изменения в законите за съкращения на работници и за приватизация, както и атаки срещу публичната и всеобщата социална сигурност, които могат да доведат само до социален регрес, осъждайки работниците и обществеността на безработица, бедност, слабо развитие и крайна зависимост. Това ще превърне Португалия в обикновен протекторат на великите сили в ЕС. Всичко това в замяна на заем, който португалците ще трябва да плащат при високи лихви, за да увеличат печалбите на международния финансов капитализъм, независимо че много добре знаем, че такива мерки не решават нищо, както ясно показва случаят с Гърция.
<P>
Ето защо аз протестирам тук срещу подобни мерки и този протест ще продължи както в Португалия, така и в целия ЕС.
<SPEAKER ID="177" NAME="Willy Meyer" AFFILIATION="GUE/NGL">
(ES) Г-жо председател, първо бих искал да поднеса съболезнованията си за всички жертви на E. Coli, но позволете също така да изразя и възмущението си от изключително неподходящия начин, по който германската администрация третира този въпрос, като причини непоправими вреди на целия испански сектор на селскостопански продукти.
<P>
Надявам се, че по време на утрешното извънредно заседание на министрите на селското стопанство от Европейския съюз първо, тази вреда, причинена на испанските селски стопани, ще бъде поправена без изключения, и второ, ще бъдат извлечени поуки; а именно какво не бива да се прави в ситуация, която наистина е довела до смъртни случаи, но също така засяга нанасяне на вреди на продуктите от много страни, включително от моята страна, Испания. Необходимо е да се направят изводи от тази криза.
<P>
Разбира се, надявам се резултатът от извънредното заседание утре да бъде поправяне без изключения и връщане към нормалното положение, така че да се осъществява свободното движение на продукти, които са в идеално състояние, из Европейския съюз и по света.
<SPEAKER ID="178" NAME="Jaroslav Paška" AFFILIATION="EFD">
(SK) Г-жо председател, съобщението в петък от представители на Европейския съюз, че Международният валутен фонд ще отпусне пореден транш от 12 милиарда евро кредит на Гърция, беше прието насърчително от пазарите.
<P>
Днес обаче испанският вестник "El País" съобщава, че автономният регион Кастиля-Ла Манча е свършил парите. Регионалното правителство не само е неспособно да плати заплатите на 76 000 служители, но и дължи приблизително 2 милиарда евро на различните си доставчици. Така пристигат още лоши новини, този път от Испания - държава, водила дълга борба за запазване на доверието на инвеститорите.
<P>
Същевременно политиката на подпомагане на правителствата чрез изкупуване на дълга им от Европейската централна банка не може да продължи много дълго, тъй като се достига прагът. Европейската централна банка вече има в своите регистри 360 милиарда евро във финансови инструменти, които не могат да се търгуват свободно, и държи още 480 милиарда евро в недостатъчно обезпечени ценни книжа. Така тя, изглежда, постепенно става лидер измежду държателите на лоши финансови инструменти. Ако това продължи така, госпожи и господа, еврозоната скоро ще трябва да спасява Европейската централна банка или просто да се разпадне.
<SPEAKER ID="179" NAME="Andreas Mölzer" AFFILIATION="NI">
(DE) Г-жо председател, бих искал да направя няколко коментара във връзка с европейската интеграция на Сърбия. По мое мнение твърде дълго бившите югославски държави бяха неравно третирани. Например Словения можа да се присъедини към ЕС без проблеми през 2004 г., независимо че все още се отправят критики във връзка с остатъчни структури на комунистическата власт в политиката, медиите и индустрията. Нещо повече, България и Румъния нямаше да бъдат в Съюза, ако бяхме приложили към тях същите строги критерии, които сега прилагаме към Хърватия.
<P>
Прилагат се двойни стандарти и по отношение на военните престъпления и компенсациите. Брюксел изцяло нехае за геноцида срещу арменците в Турция. В контраст с това, Хърватия и Сърбия трябва първо да изправят своите военни престъпници пред Международния наказателен съд за бивша Югославия в Хага, преди критериите от Копенхаген изобщо да започнат да действат. Докато незаконните разпоредби на Антифашисткото събрание за народно освобождение на Югославия (АВНОЮ) и Бенеш не са основания за блокиране на присъединяването към ЕС, политиката за компенсации на Сърбия без съмнение трябва да съответства на европейските разпоредби.
<P>
Сърбия, която се характеризира с християнска традиция, постоянно доказва своите добри намерения. Една от преградите падна с екстрадирането на Младич, но Косово не бива да се превръща в следваща такава. Според мен веднага след приключването на оставащите реформи не би трябвало нищо повече да застава на пътя на присъединяването на Сърбия към ЕС.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Г-жо председател, бих искал да се присъединя към колегите си, като изразя своите съболезнования за тези двадесет и една жертви на E. coli, но също и възмущението си, отвъд обичайната загриженост, от случаите на некоординирани реакции, причинили значителни финансови загуби за производители и работници в сектори, които са от решаващо значение за селското стопанство в държавите-членки на Европейския съюз, по-специално испанските производители на краставици. Тези случаи също така нанесоха вреди на самата идея за Европа, сближаването в Европа и сближаването между самите европейци, така че за пореден път предразсъдъци или недостатъчно проверени слухове сериозно засегнаха сплотеността, необходима за приемането на задоволителен, навременен и подходящ отговор.
<P>
Ето защо се надявам, че поуките, които неизбежно ще станат ясни, ще бъдат взети предвид. Надявам се, че Съветът на министрите на селското стопанство ще съумее не само да осигури компенсации за засегнатите страни, но и да изготви протокол за реагиране, който да отчете поуките от този злощастен опит.
<SPEAKER ID="181" NAME="Seán Kelly" AFFILIATION="PPE">
(EN) Г-жо председател, за да се върна към спорта, беше спомената ФИФА и аз бих искал също да се спра на нея, както и на липсата на адекватно управление и липсата на прозрачност на най-високите равнища на организацията.
<P>
Невероятно е, че един 75-годишен човек, Сеп Блатер, отново ще се върне на власт като президент на една от водещите спортни организации в света, след като е бил на власт още от 1998 г., особено като се има предвид, че огромното мнозинство от играчите - вероятно 99 % от тях - са под 30-годишна възраст. Между него и играчите сигурно съществуват не една, а няколко поколенчески пропасти.
<P>
Второ, не беше изненадващо, че Англия получи толкова малка подкрепа за домакинство на Световната купа въпреки прекрасната си инфраструктура. Катар получи домакинството и вследствие на това бяха суспендирани хора, опитали се да продадат гласовете си. Питам се дали това не е само върхът на айсберга. Има го още и въпросът с неуспеха на ФИФА да въведе технологията "голлиния", след като други спортове вече направиха това. Съвсем ясно е, че е необходима действителна реформа в интерес на самия спорт и на ФИФА.
<SPEAKER ID="182" NAME="Krišjānis Kariņš" AFFILIATION="PPE">
(LV) Г-жо председател, госпожи и господа, всички знаем, че е приемането на допинг е забранено в спорта. Вземането на допинг е забранено, тъй като дава несправедливи преимущества на едни спортисти пред други. Независимо от това, госпожи и господа, в Европейския съюз имаме един вид допинг, предназначен не за спортисти, а за селски стопани - под формата на неравномерни равнища на подкрепа за тях. Например латвийските селски стопани получават три пъти по-малко помощи от германските и до шест пъти по-малко от гръцките. Тази несправедлива подкрепа води до несправедлива конкуренция. Госпожи и господа, призовавам ви, когато разглеждате и планирате следващата европейска финансова перспектива и бюджетен период, да елиминирате този допинг, да прекратите това несправедливо подкрепяне на селските стопани, за да могат всички европейски селски стопани да станат еднакво конкурентни. Благодаря за вниманието.
<SPEAKER ID="183" NAME="Georgios Papanikolaou" AFFILIATION="PPE">
(EL) Г-жо председател, стотици хиляди гръцки граждани от всички възрасти и всички класи протестираха мирно - повтарям, мирно - през изминалите две седмици по градските площади из цялата страна.
<P>
Бих искал да се спра на два аспекта: първо, ние трябва да се вслушаме в тях и да обърнем внимание на проблемите им. Трябва да правим това не само на национално, но и на европейско равнище. Нашите съграждани в градовете из цяла Гърция издигат глас, за да бъдат чути в Брюксел, в Страсбург, навсякъде.
<P>
Второ, отвъд всякакъв дебат за грешки и неправилни действия на гръцкото правителство, трябва да помним едно: при оценката си на предлаганите и прилагани от Европа политики за борба с кризата нашите съграждани ни казват: "Ние си имаме граници. Не ни тласкайте извън тях". На тези послания е необходимо да се дадат ясни и конкретни отговори. Само тогава помощта на Европа за справяне с кризата ще създаде визия и надежда сред нашите съграждани.
<SPEAKER ID="184" NAME="Csaba Sógor" AFFILIATION="PPE">
(HU) Г-жо председател, мултикултурализмът предполага живеещите в съседство народи да познават взаимно своето минало, култура, понякога и език. Шумът, вдигнат в Румъния преди няколко дни обаче, може да бъде обяснен само с липса на такава взаимност. Два румънски региона откриха представителства в Брюксел, но според работещ в столицата журналист проблемът е, че мнозинството от населението на съответните региони не принадлежи към същата етническа група като мнозинството от румънското население. Нима това е проблем в днешна Европа? Начинът на мислене, който цели да попречи на съсед да отбележи деня, в който е изгубил своето богатство, земя или дори роднини, е също толкова нездрав. Откриваме и подобен пример през изминалите дни, когато отбелязвахме мирния Договор от Трианон, с който приключва Първата световна война на 4 юни. Съществува средство срещу този начин на мислене, който изключва хората и запушва устите им, отрича миналото и иска да възпрепятства развитието и съществуването на даден регион: силна Европа, открита и включваща всички, която цени културните ценности и зачита правата на малцинствата.
<SPEAKER ID="185" NAME="Ивайло Калфин" AFFILIATION="S&amp;D">
Икономическата криза и трудностите, които всички страни-членки изпитват, макар и в различна степен, дадоха стимул на националистически и популистки формации, които не само търсят повече обществено доверие, но и непрекъснато изпробват границите на толерантността на европейските граждани, открито работейки против задълбочаването на интеграцията в Европа.
<P>
Един скорошен пример от България са събитията от 20-ти май, когато представители на националистическата партия "Атака” влязоха в сблъсъци с молещи се мюсюлмани пред единствената джамия в София. Тези сблъсъци бяха съпроводени с употреба на сила, палеж и завършиха с няколко ранени, включително полицаи. Тъй като има видеозаписи на сблъсъците, тест за разследващите органи и правосъдието в България ще бъде доколко подбудителите и участниците в този инцидент ще бъдат справедливо наказани.
<P>
Бих искал в тази зала много ясно да заявя, че насаждането на етническа и религиозна нетърпимост е действие, което влиза в остро противоречие както с европейските ценности и основните човешки права, така и с традициите на българското общество.
<P>
Всички ние трябва да се противопоставим решително на всеки опит това да се случва в Европа и да се разграничим ясно от политическите сили, които стоят зад подобни действия.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Г-жо председател, в рамките на публикуването на световния индекс за свобода на печата през 2010 г. организацията "Репортери без граници" привлече вниманието към намаляването на свободата на словото в Европейския съюз. Румъния е на 52-ро място в класацията, като е отишла надолу с 10 места в сравнение с 2007 г. Това положение е обезпокоително и поражда въпроси във връзка с действителното зачитане на правото на свободно слово и на информация, гарантирано с Хартата на основните права на Европейския съюз.
<P>
В Румъния пресата беше причислена от президента на страната към заплахите за националната сигурност. Освен това създателите на политики постоянно отправят пренебрежителни забележки по адрес на медиите. Подобно отклонение от демократичните принципи накърнява образа на Европейския съюз като цяло. Поради вътрешни проблеми рискуваме да изгубим кредита си на доверие като зачитащи правата на човека извън ЕС. Ето защо настоятелно призовавам за действителна защита на европейско равнище на свободното слово и плурализма в печата.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Г-жо председател, за втори път представям пред Европейския парламент бедственото положение в здравноосигурителната система в Румъния. За съжаление, понастоящем преговорите между професионалните асоциации на общопрактикуващите лекари, министерството на здравеопазването и Националната служба за здравно осигуряване са в задънена улица. В резултат на това здравната система е блокирана и се отказват законни права на пациентите, които, макар че продължават да плащат здравноосигурителните си вноски, вече не могат да се ползват от съответните услуги. Това положение настъпи вследствие на постоянния отказ на Националната служба за здравно осигуряване да води реалистични преговори с общопрактикуващите лекари за изготвяне на оперативен рамков договор, който да е от полза за всички заинтересовани страни. Ако това продължи още, здравното обслужване в Румъния, което и без това е толкова отслабено, рискува да се разпадне.
<P>
Бих призовал съответните европейски органи да отчетат това положение, да го проследяват и да предприемат действия за решаването му възможно най-скоро.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Г-жо председател, в Европейския парламент говорим всеки ден, от сутрин до вечер, за европейска интеграция, солидарност, обща култура и за всичко, което ни обединява и трябва да продължи да ни мотивира да изграждаме общо бъдеще за всички 27 държави-членки.
<P>
Докато разискваме по европейски проекти, един заместник-председател на същия този Европейски парламент също обсъжда разни въпроси ежедневно и от сутрин до вечер. Става дума обаче за сегрегация на етническа основа, намаляване на влиянието и подкопаване на авторитета на държава в нейните граници в полза на друга съседна държава, откъсване на територии, принадлежащи на една държава-членка на ЕС и анексирането им към друга държава-членка на същия този Европейски съюз. Не само в личното си качество, но и от името на румънските социалдемократи - членове на ЕП, призовавам за сваляне на László Tőkés от поста му на заместник-председател.
<SPEAKER ID="189" NAME="Marian Harkin" AFFILIATION="ALDE">
(EN) Г-жо председател, бих искала да изразя дълбокото си безпокойство във връзка с арестуваните в Бахрейн медици. Много от тях са обвинявани в опити да свалят монархията и заплашвани от процес с военни прокурори и възможно смъртно наказание. Всъщност тези лекари и сестри просто са лекували ранени участници в протестните действия, докарани в техните болници. "Амнести Интернешънъл" и "Лекари без граници" също изразиха голямото си безпокойство за безопасността на ангажираните лица и за действителните мотиви за арестуването им. Напълно подкрепям Организацията на ирландските медицински сестри и акушерки и Международния съвет на медицинските сестри, както и редица ирландски лекари, които издигат гласовете си в осъждане на тези ужасни събития.
<P>
През последните няколко дни получих информация от различни източници за изтезания и нечовешко отношение: някои медици са жестоко бити и им е бил отказан достъп до семействата и правните им съветници. Този вид действия са напълно неприемливи.
<P>
Обръщам се публично към нашия върховен представител, Катрин Аштън. Вече й писах с искане да положи всички усилия за намеса в полза на тези медици, които са правели единствено това, което медиците правят - опитвали са се да спасяват човешки живот.
<SPEAKER ID="190" NAME="Paul Murphy" AFFILIATION="GUE/NGL">
(EN) Г-жо председател, новият пакет с ограничения за Гърция, който включва съкращения и данъци, възлизащи на 28 милиарда евро, и приватизиране на държавни активи на невероятната стойност 50 милиарда евро, отново потвърждава ролята на ЕС и на МВФ като налагащи антиработнически политики на ограничения.
<P>
На прицела на техните порочни атаки са младите хора. Стотици хиляди от тях сега се борят по площадите из цяла Европа и храбро се изправят срещу брутални репресии. Те с право отправят призив за истинска демокрация. Според мен това на практика може да се постигне само чрез прекратяване на пазарната диктатура и изграждане на демократично социалистическо общество, в което нуждите на хората са по-важни от печалбата.
<P>
15 юни ще бъде важен ден за борбата из цяла Европа. В Гърция ще бъде проведена обща стачка, а в Барселона се подготвя голяма демонстрация. В този ден ще се организират мащабни протести срещу строгите мерки в цяла Европа. За да разгроми яростните атаки срещу работниците и младежите в Европа, силата на организираната работническа класа трябва да бъде мобилизирана. Еднодневна обща стачка в цяла Европа би отправила много ясен сигнал за противопоставяне на европейската върхушка.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Г-жо председател, преди седмица господа председателите Buzek, Барозу и Ван Ромпьой се срещнаха с представители на религиозните общности за обсъждане на демократичните права и гражданските свободи. Бих искал да благодаря на председателя Барозу за поетата през 2005 г. инициатива за започване на този диалог с религиозните водачи; искам също така да поздравя председателя на Европейския парламент и председателя на Съвета за ежегодното поддържане на този диалог.
<P>
В същото време обаче бих искал да се присъединя към религиозните представители, които призоваха Европейския съюз да упражни въздействие за прекратяване на преследването на християни в страни като Египет и Ирак и в самата Европа, в европейски Кипър, където окупационните сили не разрешават на християните достъп до техните окупирани църкви и пречат на свещеници и епископи да отслужват Светата меса. Покажете им, г-жо председател, че християнските бежанци в Кипър имат право на отслужване на литургии в църквите си.
<SPEAKER ID="192" NAME="Nikolaos Salavrakos" AFFILIATION="EFD">
(EL) Г-жо председател, веднага след срещата в Люксембург на 6 май, представена в статия в "Der Spiegel", Гърция получи нова поредица от препоръки да напусне еврозоната и да се върне към драхмата. Разбира се, официалната позиция на Европейския съюз беше изразена от члена на Комисията Оли Рен, който отрече слуховете и препоръките.
<P>
Независимо от противоположните схващания на някои икономисти и множеството мнения на колеги в Парламента трябва да се каже ясно, че Гърция не може да напусне еврозоната по правни причини. Първо, защото в Договорите няма разпоредби относно доброволно или недоброволно отказване от общата валута. Второ, ако се върнем към драхмата, без да разпуснем еврозоната и еврото, няма да има правна възможност за автоматично превръщане на депозити в евро в гръцките банки, в страната и извън нея, в драхми без съгласието на вложителите. Когато Гърция се присъедини към еврозоната, беше възможно депозитите в драхми да бъдат превърнати, тъй като драхмата беше отменена като валута и оттогава не е съществувала. Днес обаче еврото продължава да съществува и не е отменено. Ето защо всякакви слухове и препоръки са правно несъстоятелни.
<SPEAKER ID="193" NAME="Martin Ehrenhauser" AFFILIATION="NI">
(DE) Г-жо председател, хората, които съобщават за нередности, са такива, които не искат повече да мълчат за различни незаконосъобразни действия и безобразия, а искат да ги изложат публично, най-вече в обществен интерес. Те също така в най-голяма степен осигуряват добавена стойност. Така например през 2005 г. те върнаха общо 10 милиарда долара в съкровищницата на САЩ под формата на възстановявания.
<P>
Ясните закони във връзка с процеса на разкриване на нередности са от основно значение в борбата срещу корупцията. В Европейския съюз членове 22a и 22б от Правилника за персонала образуват правното основание за съобщаване на нередности, за съжаление обаче, по много фрагментиран начин, като оставят много празноти. Липсват елементи от основно значение. Например имаме нужда от ясно определение на съобщаването на нередности, необходимо е хората, съобщаващи за нередности, да имат право да бъдат изслушани, трябват ни независими контактни точки, които да осигуряват информация за права, задължения и възможности, и не на последно място, трябват ни също така точни срокове за разглеждане от компетентните институции в ЕС. Положителното тук е, че Правилникът за персонала на ЕС ще бъде реформиран. Комисията ще изпрати първия работен вариант в Парламента през есента. Смятам, че това предоставя уникална възможност за внасяне на подобрения в тази област. Бих призовал колегите да подкрепят това и да работят за реформа.
<SPEAKER ID="194" NAME="Corneliu Vadim Tudor" AFFILIATION="NI">
(RO) Г-жо председател, футболът е наистина като религия, но религия, в която дяволът има сериозно участие. Защо е така? Защото са заложени много пари, като данък върху отегчението и самотата на милиарди жители на планетата. В тези летни дни Румъния е засегната от драмата във връзка с много популярния футболен отбор "Политехника Тимишоара". Този отбор със собствени и почтени усилия си спечели правото да участва в шампионата за Европейската купа. Днес обаче се оказва, че тази негова победа на терена се е превърнала в загуба вследствие на едно произволно решение. По-конкретно казано, мафията, ръководеща румънския футбол, се договори с мафията, ръководеща международния футбол, и взе решение да наложи драстично двойно наказание: да извади въпросния отбор от шампионата за Европейската купа и да го премести в по-долна, любителска дивизия. Независимо от всички финансови и правни оправдания това е драконово наказание, което засяга тежко не само един добър отбор, но и един прекрасен град с повече от 300 000 души население, който няма много други източници на радост.
<P>
Като член на комисията по култура и образование на Европейския парламент аз бия тревога, за да се сложи край на тази ужасна несправедливост, която може да има значителни социални последици.
<SPEAKER ID="195" NAME="Председател">
Разискването приключи.
