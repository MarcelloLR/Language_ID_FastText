<CHAPTER ID="019">
Заседание на министрите по въпросите на заетостта от Г20 (Вашингтон, 20-21 април 2010 г.) (разискване) 
<SPEAKER ID="273" NAME="Председател">
Следващата точка е изявлението на Комисията относно заседанието на министрите по въпросите на заетостта от Г-20 (Вашингтон, 20-21 април 2010 г.).
<SPEAKER ID="274" NAME="Ласло Андор" LANGUAGE="EN">
Г-жо председател, последните оценки на Международната организация на труда (МОТ) и Организацията за икономическо сътрудничество и развитие (ОИСР) сочат, че равнището на безработица в индустриализираните държави все още расте и няма да достигне своя връх преди 2011 г.
<P>
Последователно, повече от 200 милиона работещи в развиващите се страни и страните с нововъзникващи икономики са заплашени да изпаднат в крайна бедност. Резултатът ще бъде близо 1,5 милиарда бедни работници по света. Тези цифри сами по себе си са достатъчно красноречиви. Наистина настоящата криза очерта най-болезнените слабости на все по-взаимосвързаната ни глобална икономика. Вече има несъмнено единодушие относно необходимостта от действия в световен мащаб за решаване на световните проблеми.
<P>
Миналата година в Питсбърг лидерите на Г-20 заявиха ангажимента си да гарантират, че с възстановяването на растежа ще се създадат и повече работни места. В съответствие с това лидерите се споразумяха да се създаде ориентирана към заетостта рамка за бъдещ икономически растеж.
<P>
Категорично одобряваме всичко това. Комисията ще окаже пълна подкрепа на всяка рамка за действия, която поставя качествените работни места в центъра на възстановяването и подпомага процеса на връщане на хората на работа в световен мащаб. Този подход отразява неоспоримия факт, че заетостта е в основата на настоящата световна икономическа криза и че не може да има възстановяване, ако не е решен проблемът с безработицата.
<P>
В Питсбърг лидерите на Г-20 поканиха министъра на труда на САЩ да свика заседание на министрите по въпросите на заетостта от Г-20. Техният мандат ще се състои в изготвяне на оценка на положението със заетостта в световен мащаб и обсъждане на въздействието на политическия отговор при кризи, както и евентуалната необходимост от по-нататъшни мерки. Освен това се очаква министрите да обсъдят в средносрочен план политиките по заетостта и повишаването на квалификацията, програмите за социална закрила и най-добрите практики, за да се гарантира, че работещите могат да се възползват от достиженията на науката и технологиите. Това безпрецедентно заседание ще се състои във Вашингтон, окръг Колумбия, на 20 и 21 април. Комисията и испанското председателство също ще вземат участие.
<P>
Комисията работи в тясно сътрудничество с МОТ върху подготовката на заседанието, което ще ни предложи по-конкретно възможност от името на Европейския съюз да способстваме за установяването на достойни условия на труд в световен мащаб. Тук от решаващо значение са прилагането на международно приетите основни трудови стандарти на МОТ, както и усилията за постигане на целта за стандарти в областта на социалното осигуряване. Освен това мандатът на Г-20 включва разработването, от страна на МОТ и други международни организации, на глобална стратегия за обучение в средносрочен план.
<P>
Комисията дава значителен принос към тези усилия чрез инициативата "Нови умения за нови работни места", която е част от водещата инициатива "Европа 2020" относно програма, включваща нови умения и нови работни места. Ключовото предизвикателство тук е да продължим напред със стратегия за преквалифициране и повишаване на квалификацията на световната работна сила и улесняване на прехода между работните места, както и между образованието и работата за младите хора.
<P>
Включването на социални партньори може да донесе много голяма добавена стойност. Всички тук знаем колко ефективен може да бъде Европейският социален диалог, когато става дума за подобряване на формата на различни мерки в областта на заетостта. Комисията е готова да сподели този опит с международните партньори на Европейския съюз. Комисията ще осведомява редовно Парламента за напредъка, постигнат на заседанието във Вашингтон, окръг Колумбия.
<P>
Заседанието на министрите по въпросите на заетостта от Г-20 ще бъде една възможност за нас да разработим нови мерки, които ще оформят рамката на политиката за справяне с кризи. Тези нови мерки и политики могат да допринесат за намиране на балансиран изход от кризата чрез поставяне на работните места в центъра на възстановяването и могат да се справят с последиците от кризата. Целта е да се даде необходимият принос и ориентация на срещите на високо равнище на лидерите от Г-20 в Канада и Корея по-късно тази година.
<SPEAKER ID="275" NAME="Elisabeth Morin-Chartier" LANGUAGE="FR">
Г-жо председател, г-н член на Комисията, госпожи и господа, на фона на настоящата икономическа и финансова криза тази среща на високо равнище на Г-20 ни води до заключението, че първата цел, която трябва да постигнем, е работниците да станат по-пригодни за заетост.
<P>
Това е необходимо, тъй като не може да има социална интеграция без интеграция посредством работните места. Ето защо днес, докато се подготвяме за тази среща на Г-20, единственото общо мото, единствената обща цел, която може да ни води, това е борбата с безработицата.
<P>
Както казахте току-що, г-н член на Комисията, безработицата е нараснала значително в Европейския съюз и по света, но е пределно ясно, че се задълбочава неравенството, при това то става все по-осезаемо сред младите хора, временните работници, мигрантите и жените.
<P>
И след като сме свидетели, че днес 21,4% от младите хора са безработни, и го сравним с онези 14,7% - което вече е значителен процент - безработни преди две години, темпът на нарастване на безработицата е изключително тревожен.
<P>
Ето защо трябва заедно да създадем, в Европа и в цял свят - тъй като отговорът на този проблем може да бъде единствено в световен мащаб - стратегии за конвергенция и интеграция, които изрично приемат факта, че динамичните политики на социално сближаване са основата за развитие на нашето общество.
<P>
Бих искала да ви напомня и за Глобалния пакт за заетост на Световната търговска организация (СТО), който предлага редица целесъобразни стратегически възможности, чрез които да излезем от кризата.
<P>
Каква е позицията ни по отношение на предложението на Европейската комисия да поставим социалната пазарна икономика, интеграцията и прозрачността в основата на рамката на новата стратегия за периода след 2010 г.?
<P>
Надявам се, че нашите европейски министри по въпросите на заетостта няма да забравят по време на това заседание, че ще трябва да отговарят за повишаването на безработицата пред милионите хора, които са загубили работата си през последните месеци.
<P>
Ето защо, г-н Андор, Европейският съюз очаква от Вас действия, с които да вдъхнете увереност на нашите граждани и да ги върнете отново на работа.
<SPEAKER ID="276" NAME="Alejandro Cercas" LANGUAGE="ES">
Г-жо председател, г-н член на Комисията, госпожи и господа, аз също много се радвам на тази възможност да разискваме днес поставената тема, подготвяйки се за заседанието на високо равнище, което ще ви събере всички във Вашингтон на 20 и 21 април.
<P>
За днешното заседание дължим много на председателя на парламентарната комисия по заетост и социални въпроси, г-жа Berès. Днес тя е възпрепятствана да присъства тук поради природно бедствие.
<P>
Ще се изкажа от името на двама ни. Ще говоря на нейния език, френски, използвайки подготвените от нея документи, тъй като съм сигурен, че ще ви бъде изключително интересно да чуете думите й:
<P>
(FR) Ето защо, г-н член на Комисията, в момент, когато равнището на безработицата в Европа всеки момент ще надхвърли 10-процентната бариера, когато по света има над милиард и половина безработни и когато кризата ще се отрази на още 200 милиона бедни работници, време е лидерите да се съсредоточат върху социалните последици от кризата и да дадат приоритет на заетостта.
<P>
Поздравяваме Ви за подготвителната работа, извършена в тясно сътрудничество и в дух на диалог със социалните партньори.
<P>
Ползата от заседанието на държавните и правителствените ръководители, свикано в Питсбърг, се състои в окончателното съгласуване на макроикономическите въпроси със социалното измерение. За да избегнем повторение на грешките, довели до кризата, трябва напълно да гарантираме, че кризата няма да доведе до още по-голямо социално неравенство в нашите държави, между държавите-членки на ЕС и на международно равнище.
<P>
Трябва да гарантираме, че една спешно изготвена стратегия за излизане от кризата няма да доведе до разрушаване на нашия социален модел, тъй като причините за тази криза - в която се намираме вече три години - са изцяло социални. Не е достатъчно само да регулираме финансовите продукти; трябва да стигнем до корена на проблемите.
<P>
За съжаление се опасяваме, че въпреки многобройните доклади от страна на различни организации, като например Международната организация на труда (МОТ) и Организацията за икономическо сътрудничество и развитие (ОИСР), в които се изтъква задълбочаващото се социално неравенство, все още не достига политическа воля по отношение на социалното измерение. Доказателство за това е изключително слабата видимост на социалните въпроси, които дори не са споменати в официалния уебсайт на Г-20. Също така е неприемливо неотдавнашното решение на Съвета по икономически и финансови въпроси да сложи край на извънредните мерки за подкрепа на заетостта, създадени с цел бързо възстановяване на публичните финанси.
<P>
Опасна игра се разиграва между финансовите министри и министрите по социалните въпроси и заетостта.
<P>
Г-н член на Комисията, разчитаме на Вас и на испанското председателство да се изправите срещу този краткосрочен подход и да поставите социалните въпроси в центъра на европейската и международната дейност.
<SPEAKER ID="278" NAME="Marian Harkin" LANGUAGE="EN">
Г-жо председател, от изключително решаващо значение е министрите по въпросите на заетостта от Г-20 да поставят качествените работни места във фокуса на своите планове за икономическо възстановяване.
<P>
За много работещи - както знаете, г-н член на Комисията - положението е мрачно: растяща безработица, съкратено работно време, значително намаление на заплащането, бедните работници, които споменахте, както и неподходящи или несъществуващи възможности за обучение. Същевременно работещите виждат как се рекапитализират банките, докато малките и средните предприятия - двигателите на икономическия растеж - биват лишавани от финансиране, а така се губят работни места.
<P>
Фискалната дисциплина и съкращенията не бива да заместват плановете, стимулиращи създаването на работни места, и все пак това се случва в много държави, включително и в моята страна, Ирландия. Комисията хвали нашата фискална дисциплина, но губим ценни работни места. Постигаме баланс в счетоводните книги, но работниците ни плащат цената. Министрите от Г-20 трябва да поемат твърд ангажимент да подкрепят установяването на достойни условия на труд и да дадат приоритет на създаването на повече работни места, заедно с минималния доход, социалната закрила и обучението и преквалификацията на безработните.
<P>
И накрая, съгласна съм с Вас, че те трябва да се ангажират с прилагането на политиките, съответстващи на основните принципи и права на МОТ, както и че не бива да позволяват настоящата икономическа криза да бъде използвана като извинение за отслабването и незачитането на международно приетите трудови стандарти.
<SPEAKER ID="279" NAME="Ilda Figueiredo" LANGUAGE="PT">
Крайно време е лидерите на Европейския съюз да осъзнаят своята роля в тежката социална криза, продължаваща в цяла Европа и по света. Тя е следствие от финансовата и икономическа криза, която самите те улесниха, дерегулирайки финансовите и търговските пазари и прокарвайки споразумения за свободна търговия с трети страни, без да вземат под внимание интересите на работниците и обществеността.
<P>
Ръстът на безработицата, както и несигурните и зле платени работни места, увеличават бедността и са пряко следствие от неолибералните политики и кризата на капитализма. Международната организация на труда (МОТ) и Организацията за икономическо сътрудничество и развитие (ОИСР) считат, че безработицата все още не е достигнала своя връх в индустриализираните държави и че скоро повече от 200 милиона работещи може да изпаднат в крайна бедност. Това означава, че броят на бедните работници може да достигне 1,5 милиарда, като най-тежко засегнати са жените и младите хора.
<P>
Време е да се сложи край на регресията на социалните и трудовите права, на която сме свидетели. Качествените работни места с права трябва да станат приоритет и да бъдат приведени в съответствие най-малкото с конвенциите на МОТ. Без създаването на нови работни места с права не може да има изход от настоящата криза.
<SPEAKER ID="280" NAME="Kinga Göncz" AFFILIATION="S&amp;D">
(HU) Според мен всички сме доволни от това, че министрите по социалните въпроси и заетостта ще се срещнат на заседанието на Г-20 и че по този начин стават равни по ранг на финансовите министри, което досега не беше така. Изглежда, че трябваше да дойде икономическа криза, за да стане възможно да говорим за глобални икономически мерки не само по отношение на икономиката и финансите, но също и по отношение на социалните въпроси и заетостта. Това е от особено значение сега, когато изглежда, че намалява икономическият натиск, упражняван от кризата, докато същевременно нивото на безработица и бедност продължава да расте. Знаем, че това ще има дългосрочни социални и политически последици. По света всичко това върви ръка за ръка с екстремизма, който също представлява дългосрочна заплаха.
<P>
За министрите по социалните въпроси и заетостта е важно да разработят секторни политики, които могат да подобрят положението по отношение на заетостта и да намалят бедността. Позволете да дам конкретен пример, споменат на срещата на високо равнище на Г-20 - примера с инструмента за микрофинансиране, който не само че стимулира социалното сближаване, но също повишава нивото на самостоятелност и по тази причина може да бъде от голямо значение. Въпреки това е жалко, че Парламентът не може да приеме определено становище и да го представи на заседанието на Г-20, а може да изпрати само нашите словесни послания. Все пак считам, че дори и това е повече от всичко друго, което сме правили досега.
<SPEAKER ID="281" NAME="Elizabeth Lynne" AFFILIATION="ALDE">
(EN) Г-жо председател, както всички повтаряме, финансовата криза е засегнала особено тежко обикновените хора.
<P>
Ето защо трябва да гарантираме, че ще има положителни резултати от заседанието на министрите по въпросите на заетостта от Г-20, което се свиква за първи път, както беше казано току-що. Просто се надявам наистина да се стигне до положителни резултати. Радвам се, че разискванията няма да бъдат съсредоточени единствено върху финансовия сектор, но ще бъде разгледано и социалното въздействие върху хората.
<P>
Знаем, че в много държави по света има рекорден ръст на безработицата. Необходимо е да потърсим истинския начин да върнем хората на работа - на истински работни места. Програмите за обучение например следва да бъдат подходящи, така че действително да отговарят на настоящите потребности. Трябва да потърсим кои са най-добрите практики в държавите, в които вече са въведени разнообразни мерки, и да се постараем да ги пренесем в други държави, да се опитаме да помогнем на най-маргинализираните индивиди в обществото. Има такива държави, в които са постигнати определени резултати - защо да не научим нещо от тях?
<P>
Трябва да гарантираме действителното прилагане на основните конвенции на Международната организация на труда (МОТ). Трябва да гарантираме прилагането на Конвенцията на ООН относно защитата на правата на лицата с увреждания. Трябва да гарантираме, че онези, които в момента не получават закрила, ще я получат в бъдеще.
<SPEAKER ID="282" NAME="Thomas Händel" AFFILIATION="GUE/NGL">
(DE) Г-жо председател, г-н член на Комисията, госпожи и господа, срещата на високо равнище на Г-20 в Питсбърг ни служи за добър образец. На нея се изискаха планове за икономическо възстановяване с цел насърчаване на достойния труд, което ще допринесе за сигурността и създаването на работни места; освен това се даде приоритет на растежа на заетостта.
<P>
Ето защо призовавам европейските министри по въпросите на заетостта да окажат натиск върху държавите-членки на Г-20, първо, да не се връщат към своите пакети за икономическо възстановяване, а да работят по-усилено и по-енергично за създаването на работни места; второ, да работят за осигуряването на финансово обезпечена краткосрочна заетост, за да се предотврати загубата на работни места; трето, да насърчават публичните инвестиции за създаване на работни места и устойчиво екологично развитие; четвърто, да укрепят и разширят мерките за социално осигуряване, така че да се позволи достъп до тези мерки. Това ще съхрани и покупателната сила в рамките на вътрешния пазар, както и заетостта, и ще помогне в борбата с бедността. Сътрудничеството със социалните партньори е очевидно много важно за европейските министри по въпросите на заетостта, с цел укрепването на социалния диалог до равнище, по-високо дори от желаното от г-н Андор.
<SPEAKER ID="283" NAME="Sylvana Rapti" AFFILIATION="S&amp;D">
(EL) Г-жо председател, г-н член на Комисията, на 20 април във Вашингтон ще се състои премиера: за първи път министрите по въпросите на заетостта от 20-те най-богати региона на земята ще се съберат на заседание. Там Европа трябва да заяви своята твърда и категорична позиция. През следващите три години са застрашени от изчезване четири и половина милиона работни места в Европа, а това ще се отрази на растежа, ще наруши социалното сближаване и ще причини социални вълнения.
<P>
Създаването на работни места следва да бъде приоритет за Европа. Има спешна необходимост от поставяне на реалистични, конкретни, количествено измерими цели - както дългосрочни, така и непосредствени. Съществува спешна необходимост да защитим достойния труд на европейските граждани. Съществува спешна необходимост да защитим правото на трудова заетост и пенсионните права на работещите.
<P>
Като че ли забравяме неоспоримия факт, че заетостта е двигател на растежа. Според мен трябва най-сетне да разберем, че не можем да говорим за икономическа политика, без постоянно да имаме предвид параметъра на заетостта.
<P>
Бих искала да завърша със следните думи: ако не направим това, тогава вместо да говорим за Съвет на министрите по въпросите на заетостта, ще говорим за Съвет на министрите по въпросите на безработицата.
<SPEAKER ID="284" NAME="Patrick Le Hyaric" AFFILIATION="GUE/NGL">
(FR) Г-жо председател, според мен въпросът с безработицата и непълната заетост на работната ръка няма да намери трайно решение, ако не променим настоящия подход, даващ приоритет на капитала спрямо труда, и ако не въведем нова форма на разпределение на благата, включваща повишаване на трудовото възнаграждение, на равнищата на социална закрила и на минималните помощи. Именно това ще създаде условията за устойчиво възстановяване, осигуряващо изобилие от работни места. Социалният напредък е предпоставка за излизане от икономическата криза, а не обратното.
<P>
Държавите от Г-20 следва да насърчават мобилизирането на международния банков сектор в подкрепа на избирателното кредитиране, което би подпомогнало заетостта, инвестициите в създаване на нови работни места и инициаторите на новата, екологосъобразна икономика.
<P>
Същевременно спекулативните капиталови потоци следва да не бъдат облагани с данъци, за да може да бъдат пренасочени към борба с бедността.
<P>
Предлагам да проучим и да изпробваме една свързана с образование и професионално обучение система за социална сигурност на бъдещите работни места, като същевременно развиваме изследователска дейност, което е от решаващо значение за новата устойчива икономика.
<SPEAKER ID="286" NAME="Silvia-Adriana Ţicău" AFFILIATION="S&amp;D">
(RO) Лидерите на Г-20 потвърдиха в Питсбърг през септември 2009 г., че главният приоритет на плановете за икономическо възстановяване трябва да бъде запазването на съществуващите работни места и създаването на нови.
<P>
Въпреки прогнозите на Международния валутен фонд за 3-процентен ръст на икономиката, прогнозите на Организацията за икономическо сътрудничество и развитие (ОИСР) и Международната организация на труда (МОТ) сочат, че равнището на безработица ще продължава да расте бързо чак до първата половина на 2011 г.
<P>
Икономическата и финансова криза засегна тежко европейските дружества, да не говорим за бюджета на държавите-членки.
<P>
Министрите по социалните въпроси и въпросите на заетостта от Г-20 следва да поискат подкрепата, която се дава на дружества, изпаднали в затруднение вследствие на икономическата криза, да бъде продължена, докато равнището на безработица не започне отново да се понижава.
<P>
Освен това считам, че министрите трябва да предложат мерки за подкрепа както на държавните чиновници, така и на служителите, чиито заплати се финансират с публични средства, като например учители и лекари, които губят работните си места вследствие на намаляването на бюджетите, заделени за обществени институции.
<SPEAKER ID="287" NAME="Zigmantas Balčytis" AFFILIATION="S&amp;D">
(LT) Трябва да приветстваме факта, че за първи път ще се срещнат министри по въпросите на заетостта от Г-20. На срещата на високо равнище на Г-20 в Питсбърг през 2009 г. държавните ръководители се съгласиха, че акцентът в националните планове за икономическо възстановяване следва да бъде върху запазването и създаването на работни места. Въпреки това, след тази среща на високо равнище, положението се влоши както в Европейския съюз, така и в световен мащаб. В някои от държавите-членки броят на безработните, нарастващ ежедневно, е достигнал критично ниво, а плановете за управление на кризи на някои от правителствата значително утежняват положението на гражданите, тъй като се намаляват пенсиите и други важни социални гаранции. Масово се закриват малки и средни предприятия. Мисля, че главният акцент на заседанието на високо равнище на Г-20 следва да бъде споразумението относно конкретните мерки за стабилизиране на равнището на безработицата, тъй като разочарованието и страхът на хората няма да допринесат за бързото икономическо възстановяване на нашите държави.
<SPEAKER ID="288" NAME="Vilija Blinkevičiūt" AFFILIATION="S&amp;D">
(LT) Преди всичко наистина приветствам факта, че за първи път министрите по въпросите на заетостта на най-влиятелните държави в света ще се срещнат на заседание на Г-20, за да обсъдят най-важните проблеми - а именно, как да се преодолее безработицата и да се увеличи заетостта. Всъщност това заседание ще се състои в много сложна обстановка, тъй като само в Европейския съюз близо 5,5 милиона млади хора са без работа. Постоянно нараства и броят на дълготрайно безработните лица. Тази седмица в моята страна, Литва, 300 000 души са били регистрирани като безработни. Родината ми не е преживявала подобно нещо през последните 20 години, откакто е станала независима държава. Затова е много важно, веднага щом министрите на най-влиятелните държави се съберат, да представят конкретни мерки, които трябва да бъдат предприети, така че гражданите на държавите-членки на ЕС да имат не просто някаква работа, а подходяща работа, качествена работа, с достойно възнаграждение, от което да могат да се издържат и да не живеят в бедност. Ето защо се надявам, че на това заседание ще бъдат взети такива конкретни решения.
<SPEAKER ID="289" NAME="Ласло Андор" LANGUAGE="EN">
Г-н председател, радвам се, че днес се проведе това разискване относно заседанието на министрите по въпросите на заетостта във Вашингтон, окръг Колумбия, тъй като това няма да е единствената среща на високо равнище, на която ще бъде изразена позицията на членовете на Европейския парламент по отношение на такъв важен въпрос. Скоро предстои още една среща на високо равнище, на която казаното днес следва също да бъде взето предвид - имам предвид утрешната среща на високо равнище в Брюксел, която е благоприятна възможност да се подкрепи стратегията "Европа 2020" със здравия стълб на приобщаването, водещи инициативи за подпомагане на заетостта и намаляване на безработицата и със сериозни цели, включени в тази стратегия.
<P>
Трябва да оценим степента на сериозност на кризата, в която се намира световната икономика през последните две години, а тук не става дума само за влошените статистически данни. Напълно съм съгласен с г-жа Göncz, че трябва да направим оценка и на политическия риск - риска, на който кризата подлага европейската цивилизация.
<P>
Освен това се надявам, че лидерите, които ще се срещнат утре, ще разберат това и ще направят сериозни изводи от тази ситуация. В противен случай представянето на европейските ценности в световен мащаб ще се окаже много трудна задача; ще бъде много трудно да представим с необходимата сериозност ангажимента за преодоляване на безработицата и бедността в рамките на Г-20.
<P>
Срещата на министрите по заетостта в рамките на Г-20 е голяма стъпка напред. Дали има възможност да включим и финансовите министри, предстои да се изясни, но е много важно, че беше направена тази стъпка и сега е налице възможността за обмяна на опит и мнения.
<P>
Вярно е, че във връзка с финансовата криза първо бяха предприети правителствени мерки, а държавната фискална подкрепа беше насочена към стабилизирането на банковите сектори. Банките бяха рекапитализирани и финансовата стабилност се ползваше с приоритет.
<P>
Сега трябва да дадем приоритет на създаването на нови работни места. Трябва да дадем приоритет на стратегия за изход от кризата, която не нанася вреда на съществуващите работни места и не подкопава капацитета за инвестиции. Затова първо трябва да вземем решение за въдворяване на финансов ред, за възстановяване на стабилността и за премахване на натиска върху правителствата на държавите-членки, принуждавани да правят неблагоразумни съкращения, които засягат социалния сектор и заетостта.
<P>
Напълно съм съгласен, че Международната организация на труда (МОТ) е крайъгълен камък в създаването на стандартите на МОТ, позоваването на които в международните разисквания е от ключово значение. За нас това е устойчив стандарт в процеса на напредък в областта на заетостта и социалните отношения.
<P>
Заседанието на Г-20 е изключителна възможност да вземем участие в една дискусия в световен мащаб, обхващаща не само трудовите отношения, но и въпросите на финансовото регулиране и други проблеми, като например данъка върху транзакциите, които са по-смело обсъждани в други краища на света и понякога заслужават по-сериозно отношение в рамките на Европейския съюз.
<P>
Затова съм благодарен за коментарите, които чух, и за посланията, които ще мога да предам на други партньори в групата Г-20.
<SPEAKER ID="290" NAME="Председател">
Разискването приключи.
<P>
Писмени изявления (член 149)
<SPEAKER ID="994" NAME="Ádám Kósa  " AFFILIATION="PPE">
в писмена форма. - (HU) Според мен от съществено значение е да признаем, че днешните политици, отговорни за вземането на решения, не вървят в крак със световните икономически и технологични достижения: скоро дори едно електроснабдително предприятие ще може да прави по-далновидни планове от международните политически фигури. За съжаление, отказът да признаем този факт е очевиден в настоящата стратегия "ЕС 2020". Европейският съюз следва да е по-далновиден и готов да прави жертви в името на едно по-устойчиво общество. Трябва да се концентрираме преимуществено върху инфраструктурата и създаването на работни места, а не върху по-голямото потребление, разчитащо на вноса. Безусловната свободна търговия непочтено отнема работни места, нанася вреда на околната среда, застрашава здравето на потребителите и затруднява достъпността, единствено с цел да гарантира цената на даден продукт или услуга. Не можем да се върнем към крайностите от времето на необуздания капитализъм - света на Оливър Туист! В противен случай стратегията "ЕС 2020", също както и стратегията от Лисабон, ще завърши с провал.
