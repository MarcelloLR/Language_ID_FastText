<CHAPTER ID="015">
Равно третиране на мъжете и жените, които извършват дейности в качеството на самостоятелно заети лица (разискване)
<SPEAKER ID="074" NAME="Председател">
Следващата точка е докладът на Astrid Lulling, от името на комисията по правата на жените и равенството между половете, относно прилагане на принципа на равно третиране на мъжете и жените, които извършват дейности в качеството на самостоятелно заети лица, и за отмяна на Директива 86/613/ЕИО (17279/3/2009 - C7-0075/2010 -.
<SPEAKER ID="075" NAME="Astrid Lulling" LANGUAGE="FR">
Г-жо председател, госпожи и господа, във време, когато обстоятелствата налагат необходимостта от изключително отзивчиви политики, темата, по която ще говоря сега пред Вас, показва, че упоритостта също е добродетел.
<P>
От началото на 80-те години на миналия век неизменно призовавам към преработване на директивата от 1986 г., тъй като тя не постигна основната си цел, а именно подобряване статута на помагащите съпрузи в семейните предприятия в областта на социалното осигуряване и закрилата на майчинството.
<P>
С приемането на доклада ми от 1997 г. Парламентът вече призова към извършване на поправка на посочената директива, чиито формулировки бяха твърде плахи, въпреки че Съветът на министрите дори не подкрепи много по-амбициозното предложение на Европейската комисия от 1984 г. Независимо от многократните припомняния Комисията се нуждаеше от настойчиво убеждаване чак до октомври 2008 г., когато най-накрая отправи предложение за отмяна на загубилата тежестта си директива от 1986 г. и за замяната й с текст с по-солидна правна основа.
<P>
Парламентът прие измененията на първо четене на 4 май 2009 г. За да подобрим предложението на Комисията, решихме в частност, че съпрузите и признатите партньори задължително трябва да станат част от схемата на социалното осигуряване на самостоятелно заетите лица, за да се гарантира, наред с други неща, правото им на пенсия за възраст.
<P>
В действителност, при доброволно участие в системата, твърде голям брой съпрузи отклоняват възможността да създадат права за себе си и се озовават - например след развод - в ситуация без социална закрила, дори и ако са работили в продължение на десетилетия в семейното предприятие и са допринасяли за неговия просперитет.
<P>
За съжаление, принципът на задължително членство не постигна мнозинство в Съвета на министрите. Нещо повече, на Съветът му бяха необходими девет месеца, за да излезе с единна позиция. Най-накрая тя стана факт по време на испанското председателство, което демонстрира изключителен такт и постоянство. Искам лично да благодаря на председателство и на екипа на г-жа Рединг, с които водя преговори от януари. Благодарение на тяхното разбиране и старание успяхме да постигнем споразумение със Съвета, което ще даде възможност новата директива да влезе в сила след утрешното гласуване.
<P>
Разбира се, трябваше да направим компромиси, но у нас остава удовлетворението, че сме се погрижили за интересите и на самостоятелно заетите лица. Те представляват 16% от работната сила, като една-трета от тях са жени и следователно представляват значителна сила в Европа. Техните съпрузи - предимно жени, които всъщност помагат в семейното предприятие, независимо дали в селското стопанство, занаятчийството или търговския или професионалния сектор, в много държави-членки продължават да бъдат "невидими работници", които, ако се обвържат, биха увеличили степента на активност и също биха помогнали за по-бързото постигане на целите на Стратегия 2020.
<P>
Тъй като припомних дългото и мъчително раждане на настоящата директива, трябва да отбележа и напредъка по отношение на закрилата на майчинството при самостоятелно заетите жени и съпругите на мъже, които са самостоятелно заети лица. По тяхно настояване новата директива им дава възможност на 14-седмичен отпуск по майчинство. Или както гласи немската поговорка, "Politik ist die Kunst des Erreichbaren", или в превод - "Политиката е изкуството на възможното". Давам си сметка, че тук сред нас има колеги - но за щастие те са малцинство - които вярват, че самостоятелно заетите лица и техните съпрузи трябва сами да решават проблемите си със социалното осигуряване. Добре запозната съм с този аргумент, защото го слушам вече 20-30 години в собствената си страна, докато не задължиха съпрузите на селските стопани да се включат към пенсионния фонд на селскостопанските работници.
<P>
Днес тези хора са щастливи. Искам да подчертая освен това, че описаният от мен напредък отстоява принципа на субсидиарност, защото предоставя на държавите-членки свободата да решат как да организират социалната закрила на съпрузите в съответствие с националното им законодателство и дали да осъществяват тази социална закрила на задължително или доброволно основание.
<P>
Както виждате, г-жо председател, нямам време да Ви кажа всичко, което ми се иска относно директивата, но виждате, че все още сме способни да изготвим европейски директиви, които обслужват интересите на европейските граждани в социалната сфера и които дори имат ефекта на намаляване на отрицателните последици от конкурентоспособността в рамките на единния пазар. Благодаря на всички, включително и на колегите от комисията по правата на жените и равенството между половете, които допринесоха за настоящата директива.
<P>
(Ръкопляскания)
<SPEAKER ID="076" NAME="Председател">
Г-жо Lulling, не исках да Ви прекъсвам, но имате право на четири минути сега и две минути в края на разискването. Така че в края на разискването Ви остава само още една минута.
<SPEAKER ID="077" NAME="Гюнтер Йотингер" LANGUAGE="EN">
Г-жо председател, доволен съм, че присъствам на разискването в Парламента относно проектопрепоръката, представена от г-жа Lulling, относно предложението на Комисията за прилагане на принципа на равното третиране на мъжете и жените в качеството им на самостоятелно заети лица.
<P>
Нашето предложение дава силен израз за това, че не можем да стоим и да гледаме как жените изпадат в бедност поради липсата на социална закрила. Освен това правим голяма крачка по отношение насърчаването на предприемачеството сред жените. Едва ли трябва да подчертавам специално важността и на двете явления предвид ситуацията в момента.
<P>
Искам да отдам дължимото на усилията, положени от докладчика, г-жа Lulling, за постигане на споразумение с испанското председателство по въпросите на тази толкова сложна в техническо отношение и политически чувствителна област. Комисията изцяло подкрепя текста, който комисията одобри с впечатляващо мнозинство на 3 май, и призовавам и Парламента да стори същото. Приемането на текста в настоящия му вид ще изпрати силно послание до Съвета и ще прокара пътя за окончателното приемане на предложението. И което е по-важно, по този начин ще промени статуквото в момент, когато е силно необходимо.
<SPEAKER ID="078" NAME="Anna Záborská" LANGUAGE="SK">
Позволете да благодаря на колегата Astrid Lulling за продължителните и системни усилия, положени за изготвянето на измененията на директивата. Във връзка с предоставеното становище искам да подчертая три момента, които смятам за важни.
<P>
В Европейския съюз днес съществува недостатъчна степен на закрила на самостоятелно заетите жени майки, както и недостатъчно подобрение на положението на съпрузите на самостоятелно заетите лица. Вярвам, че приетият текст ще се приложи за всички сектори, а не само за селското стопанство.
<P>
Създаването на благоприятни условия за развитието на семейни фирми включва подкрепата за малките и средните предприятия. Тук се отнася също и създаването на пространство за частна инициатива и нови работни места. Един от компонентите на тази среда е социалната закрила за онези, които решават да помагат на стопанските дейности на своите съпрузи. Те допринасят за икономиката в същата степен, както другите заети лица. Следователно притежават такова право на социална закрила, каквото държавата предоставя на своите служители.
<P>
Когато търсим обаче подходящи механизми за осъществяване на закрила, трябва изцяло да спазим принципа на субсидиарност. Изборът на инструментите трябва да остане в ръцете на държавите-членки.
<P>
В заключение, в първите месеци от живота децата се нуждаят от майките си повече от всяко друго нещо на света независимо от това дали са родени във Франция, Германия или Словакия. Вярвам, че новосъздадената директива относно отпуска по майчинство скоро ще разшири придобивките за майчинството до 18 седмици за всички работещи майки без изключение.
<SPEAKER ID="079" NAME="Rovana Plumb" LANGUAGE="RO">
Благодаря Ви, г-жо председател. Искам да изкажа благодарност на члена на Комисията, представителите на Съвета и, не на последно място, на г-жа Lulling, с която имах удоволствието да си сътруднича, а така също и на колегите от комисията по правата на жените и равенството между половете.
<P>
Европейският съюз, който преживява кризисни времена, се намира в повратен момент, но настоящата директива подкрепя предприемачеството сред жените. Европейският съюз трябва да разработи и да поддържа предприемачеството сред жените, за да подпомогне създаването на работни места и да гарантира равните възможности на пазара на труда, особено в настоящия момент.
<P>
Искам да отбележа, че в рамките на това предложение за директива подкрепихме позицията, че самостоятелно заетите жени, съпругите и партньорите на самостоятелно заетите лица, които решават да имат деца, трябва да се ползват от социална закрила и платен отпуск. Подкрепяме необходимостта от осигуряване на закрила на съпрузите на работещите с оглед премахване на пречките пред развитието на предприемачеството сред жените. Освен това подкрепяме предоставянето на ясни правомощия на националните органи за насърчаване на равните възможности и равното третиране на мъжете и жените.
<P>
Прекъсването на заетостта на пазара на труда по време на отпуска по майчинство не трябва да бъде в ущърб на майките. В действителност държавите-членки трябва да намерят подходящи начини за подкрепа, с които да им помогнат да запазят професионалната си роля в обществото с оглед балансиране на семейния и професионалния им живот. В същото време приветствам важността на намирането на начини за повторното интегриране на майките в предприемаческата среда, с което могат активно да допринасят за издръжката на своите семейства.
<P>
Упражняването и закрилата на икономическите, социални и културни права и подобряването както на професионалния, така и на семейния живот са фундаментални цели, които трябва да бъдат насърчени чрез новата директива.
<SPEAKER ID="080" NAME="Антония Първанова" LANGUAGE="BG">
Г-жо Председател, уважаеми колеги, най-напред бих искала да благодаря на мадам Lulling за безкрайните часове, които тя прекара, за да постигне добър компромис и добро споразумение със Съвета. Независимо от различните гледни точки по отделните ключови въпроси на Директивата и предвид това, че тя се разглежда вече на второ четене, уверено искам да заявя, че Групата на Алианса на либералите и демократите за Европа е съгласна с постигнатото компромисно решение, за да може това законодателство да се въведе възможно най-бързо от страните-членки.
<P>
С осъвременяването на това законодателство ще гарантираме равното третиране на мъжете и жените, обръщайки специално внимание на въпроса за социалната закрила, особено за закрилата на самостоятелно заетите жени. С тази нова законодателна рамка ще осигурим в еднаква степен закрила и в двата случая, както на самозаети жени, така и когато те са в ролята само на съпруги и партньорки на самоосигуряващи се работници.
<P>
С тази промяна в Директивата държавите-членки ще предоставят стандартни социално-осигурителни права, включващи 14 седмичен платен отпуск по майчинство за самостоятелно заети жени, както и за съпругите или партньорите на семейни начала на самозаетите лица.
<P>
Промяната в Директивата е едно достатъчно съвременно и конструктивно решение, което ще даде възможност самоосигуряващи се жени и съпрузи или партньори на семейни начала на сомоосигуряващи се лица да се ползват от същите права на социална сигурност, от каквито се ползват и служителите. Съпругите и партньорите не са служители, но трябва да се има предвид фактът, че те обикновено помагат на сомоосигуряващия се работник - практика, която в моята страна широко е разпространена в селското стопанство, в малките фирми и в свободните професии.
<P>
С това осъвременяване на законодателството държавите-членки ще могат да решат и да дадат възможност на самонаетите жени, както и на помагащите съпрузи на самонаети лица доброволно или задължително да се присъединят към схема за социално осигуряване. То следва да гарантира еднакво добре социална закрила и правата на жените, когато те са заети в семейна стопанска дейност и наред с рисковете на пазара, производството и финансовата криза трябва да предвидят оптимален режим за собственото си социално и здравно осигуряване.
<P>
Само по този начин ще се постигне реално подобрение, както за самонаетите жени и съпруги, така и за жените-партньори на семейни начала, най-вече по отношение на тяхната социална и имуществена закрила, независима от тази на съпруга и партньора.
<P>
Считам, че този изчерпателен законодателен текст е малка стъпка, която обаче е от изключителна важност за равното третиране на мъжете и жените. Тя е път към стратегическата цел за равенство в правата на мъжете и жените и към програмата, която наскоро осъвременихме - Пекин +15.
<P>
Изминавайки тази малка, но съществена крачка вярвам, че ще продължим напред към по-добри програми за репродуктивно здраве, към общ пазар на европейските здравни и осигурителни услуги, към защита на майчинството и качеството на битието ни независимо от географските, социално културни и етнически различия. Тази посока води към нашия либерален приоритет, към полезно съвместяване на професионалната кариера и семейния живот и това е здравата основа на хармонията към споделяне на равенството и отговорността между двата пола.
<SPEAKER ID="081" NAME="Raül Romeva i Rueda" LANGUAGE="ES">
Г-жо председател, съвсем естествено и аз искам да поздравя г-жа Lulling, както и онези членове на Съвета и Комисията, които работиха по настоящата директива.
<P>
Независимо от това ще повторя думите на г-жа Lulling. Смятам, че фактът, че някои държави-членки поставят твърде много пречки пред стандартите за премахване на дискриминацията и равното третиране на европейско ниво, буди тревога. Това не е единственият случай, когато ставаме свидетели на подобно отношение: същото се случва и по отношение на директивата за множествената дискриминация и равното третиране в други области и смятам, че всички трябва да се замислим над тези въпроси.
<P>
Не можем да призоваваме към спазване на принципа на субсидиарност, когато става дума за толкова важен и основен въпрос, а именно въпроса за ясните, фундаментални права на всички граждани на Европейския съюз. Смятам, че това никога не трябва да става претекст за позволяване на прояви на дискриминация спрямо хора в рамките на Европейския съюз.
<P>
Вярвам, че предстоящата за приемане директива - и надявам се това да стане - най-сетне ще разреши частично проблема. Смятам, че това е важно и също така е добре. По този начин се гарантира равното третиране на онези лица, които понастоящем търсят възможности да работят като самостоятелно заети и съвсем логично търсят възможности за лицата, които издържат: съпругите или съпрузите на същите тези самостоятелно заети лица.
<P>
Въпреки това обаче има и друг важен въпрос и, струва ми се, трябва да го подчертаем. Някои наричат увеличаването на отпуска по майчинство на 14 седмици "напредък" и това е така. Нека не забравяме обаче, че е готова и друга директива, която набляга върху необходимостта от удължаване на този отпуск - като настоявам на формулировката "отпуск", а не "отсъствие по болест" - именно на основание на равнопоставеността.
<P>
Това означава също абсолютна недопустимост на дискриминацията не само между държави-членки, но и между отделните видове дейности, които кандидатстващите за този вид отпуск желаят да упражняват. В последствие тази необходимост от гарантиране на равни права както между държавите-членки, така и във връзка с вида упражнявана дейност и типа на социално-осигурителното покритие, с което разполагаме, е - и настоявам върху това - приоритет, който се простира отвъд директивата, която днес ще приемем.
<SPEAKER ID="082" NAME="Marina Yannakoudakis" LANGUAGE="EN">
Г-жо председател, най-напред искам да поздравя г-жа Lulling за доклада: наистина героично усилие.
<P>
Когато за първи път чух за доклада, се зачудих как ще проработи логистично. Целта на доклада е достойна за възхищение и подкрепя принципа на равното третиране на работещите в качеството на самостоятелно заети мъже и жени и техните съпрузи.
<P>
Но после се замислих по какъв начин докладът ще се приеме от, да речем, едноличен търговец, който работи в качеството на самостоятелно заето лице, и предлага услуги като водопроводчик или електротехник. Само за примера нека приемем, че вечер съпругата му помага с документацията и приемането на заявките по телефона в дома им. По какъв начин настоящият доклад се вписва в тази ситуация?
<P>
Очаква ли се от него той да плаща социални вноски, за да покрие осигуровката на съпругата си, като по този начин й даде право да получи отпуск по майчинство, ако се наложи? Ще може ли въпросният едноличен търговец, който, предвид настоящия климат в икономиката, буквално се бори за оцеляване, да си позволи да плати този косвен данък и дали наистина той и неговата съпруга желаят това допълнително бреме? Ако не гледат на това като на придобивка, не може ли просто да не плащат тези вноски - в крайна сметка, никой не знае, че тя помага на съпруга си - и не е ли тъкмо това, което се очаква от съпрузите - да си помагат взаимно?
<P>
После обаче доразвих сценария: изминали са няколко години, те са се развели, както доста често се случва, и какво става тогава? Горкият човечец е влачен по разни съдилища от бившата си жена за това, че не й плащал осигуровките. Интересни времена и любопитен страничен ефект към настоящия доклад.
<P>
Броят на самостоятелно заетите лица в Обединеното кралство е нараснал на 1,7 млн. души. Една от причините са намалените възможности за намиране на работа в наши дни, поради което хората се обръщат към започване на самостоятелна стопанска дейност. Не трябва ли обаче в този случай държавата да подкрепи усилията им?
<P>
Разгледах внимателно поправките на г-жа Lulling и смятам, че тя е положила героични усилия да подобри онова, което първоначално беше тромав доклад относно самостоятелната заетост. Все още обаче продължавам да се тревожа относно това, че законодателството в областта на заетостта продължава да се твори в Брюксел. Смятам, че този въпрос най-вече подхожда на националните правителства, които са в най-добра позиция да направляват потребностите на своите граждани - както впрочем твърди и самият доклад.
<P>
Подкрепям препоръките на г-жа Lulling националните системи да признават значението на защитата на самостоятелно заетите лица и това, че трябва да се обявим срещу всички форми на дискриминация, но все още не съм убедена дали Парламентът е най-подходящото място за решаване на въпросите със заетостта.
<SPEAKER ID="083" NAME="Eva-Britt Svensson" LANGUAGE="SV">
Г-жо председател, искам да благодаря на Съвета и на Комисията. Освен това искам най-сърдечно да благодаря на г-жа Lulling, тъй като благодарение на нейната изключителна отдаденост и отлична работа по въпроса вече стигнахме етапа на второто четене. Имаме споразумение относно правата на самостоятелно заетите лица и техните партньори на семейни начала за равно третиране и Конфедеративната група на Европейската обединена левица - Северна зелена левица подкрепя предложението.
<P>
Работната сила, за която говорим, е съставена предимно от жени, които досега оставаха извън фокуса на вниманието. Належащата ревизия на старата директива премахва дискриминацията, която досега поставяше самостоятелно заетите лица и техните партньори на семейни начала в неравностойно положение.
<P>
Самостоятелно заетите жени и партньорите на самостоятелно заетите лица трябва категорично да бъдат обхванати от социално-осигурителните системи на държавите-членки. Друг важен момент в директивата е договореността, в случай на бъдеща директива относно по-дълъг срок на родителски отпуск на заетите лица, Комисията да информира Парламента и Съвета с оглед предоставяне на възможност за осигуряване на самостоятелно заетите лица с права, еднакви с тези на другите заети лица, ако се налага.
<P>
Искам също да добавя, че с оглед на стратегия "ЕС 2020" и усилията за увеличаване на растежа в рамките на ЕС дискриминацията срещу жените предприемачи трябва да престане. Те също трябва да получат право на родителски отпуск и възможността да съчетават професионалния със семейния живот - въпрос, който твърде често обсъждаме.
<SPEAKER ID="084" NAME="Mara Bizzotto" LANGUAGE="IT">
Г-жо председател, госпожи и господа, ако все още съществуват различия между мъжете и жените на пазара на труда, твърде добре си даваме сметка, че те са още по-силно изявени при самостоятелно заетите лица. Всъщност твърде често жените биват принуждавани да жертват професионалните си амбиции в името на роля и работно натоварване, произтичащи от абсурдната презумпция за посветеност на своите семейства.
<P>
За да решим проблема, смятам, че трябва да предприемем мерки - като заложените в директивата, която сега обсъждаме - докато погледите ни останат трайно насочени към семейството като приоритет, тъй като само при това положение въпросните мерки биха имали смисъл и надежда за успех.
<P>
Освобождаването на жените от мъчителната дилема да избират между ролята на майка, съпруга и предприемач означава намаляване на семейния товар и стигане до същността на проблема посредством специални позитивни мерки за подкрепа на семействата. Докато не поставим семейството в центъра на вниманието, всеки пакет с мерки ще се окаже произволна купчина от стратегии, които в крайна сметка няма да дадат никакъв резултат.
<SPEAKER ID="085" NAME="Christa Klaß" AFFILIATION="PPE">
(DE) Г-жо председател, г-н член на Комисията, госпожи и господа, след 24 години е време да актуализираме и адаптираме директивата относно принципа на равното третиране на мъжете и жените, работещи в качеството на самостоятелно заети лица.
<P>
Две години след като Комисията представи предложението си, испанското председателство сега договори работещ и приемлив компромис с нашия докладчик, г-жа Lulling. Разбира се, това не е всичко, което бихме могли да желаем. По-добра регламентираност и повече задължения относно осигуряването тепърва ще се обсъждат. Ние трябваше да разрешим проблема доколко строги трябва или могат да бъдат ограниченията, отнасящи се до необходимата социална закрила на самостоятелно заетите жени, и в частност на помагащите съпрузи, по-голямата част от които са жени. Ако жените помагат в малките и средните предприятия, трябва поне да имат собствена закрила. Това обаче трябва да дойде и от самите предприятия.
<P>
Както знаем, самостоятелната заетост е възможност, но и риск - особено по отношение на нивата на доходите, които често пъти се колебаят. Но рискът от елементарна социална закрила не се покрива само с частни средства. Всеки член на обществото трябва да поеме отговорността за собствената си закрила - по най-добрия възможен начин - за да не се превърне в бреме за обществото и за да е защитен срещу всички ситуации, които могат да възникнат в живота. Доволна съм, че предложението обхваща всички самостоятелно заети лица и не се ограничава само до заетите в селското стопанство. Държавите-членки могат да решат коя пътека да поемат - дали искат да направят това покритие задължително или доброволно. Това е принципът на субсидиарност.
<P>
Четиринадесетседмичният отпуск по майчинство за самостоятелно заетите жени е добро решение; то ще ги постави наравно с другите заети жени и ще предостави достатъчно време за здравословното възстановяване на майката и детето. Новата директива е голяма крачка напред към равенство и представлява важно намаляване на рисковете за жените и мъжете, които приемат предизвикателството на самостоятелната заетост. Искам да благодаря на всички, които допринесоха за това.
<SPEAKER ID="086" NAME="Britta Thomsen" AFFILIATION="S&amp;D">
(DA) Г-жо председател, г-н член на Комисията, госпожи и господа, директивата относно равното третиране на мъжете и жените, които извършват дейности в качеството на самостоятелно заети лица, е от ключово значение, тъй като гарантира на милионите европейки, които извършват дейности като самостоятелно заети лица, предприемачи или помагат на съпрузите си, социални условия, сравними с тези на заетите жени.
<P>
Най-важният и ключов елемент на директивата е правото на най-малко 14 седмици отпуск по майчинство. Необходимостта от предоставяне на по-добри условия за самостоятелно заетите жени става очевидна, когато си дадем сметка колко малко жени, така да се каже, работят днес като самостоятелно заети лица. В Европейския съюз такива са само 8% от работещите жени, докато при мъжете са 16%. Трябва да мотивираме по-голям брой жени да започнат да работят като самостоятелно заети и в това отношение директивата отбелязва стъпка в правилната посока. Много жени желаят да станат самостоятелно заети, но им липсва смелост поради несигурните социални условия. Според мен настоящата директива трябва да се разглежда в светлината на значителната дейност, извършена от комисията по правата на жените и равенството между половете по разработването на обща директива относно майчинството. Осигуряването на правото на всички европейски жени да ползват отпуск по майчинство без при това да отслабват позициите си на пазара на труда е крайъгълният камък на равенството в Европа.
<P>
Ако искаме да постигнем целта си за гарантиране благополучието на гражданите в рамките на Европейския съюз, трябва да предоставим на жените на ЕС подходяща възможност за ползване на отпуск по майчинство. Ако ние в ЕС се стремим да постигнем нашата цел за гарантиране благосъстоянието на гражданите, трябва да увеличим и раждаемостта. Надявам се настоящата директива да бъде само първата от две стъпки за постигането на целите. В момента гарантираме на всички европейски жени правото да ползват отпуск по майчинство. Следващата стъпка ще бъде да осигурим на бащите това право, така че наистина да обезпечим действително равенство между половете.
<SPEAKER ID="087" NAME="Riikka Manner" AFFILIATION="ALDE">
(FI) Г-жо председател, преди всичко искам да благодаря на докладчика за постигнатия отличен компромис. Неотдавна ние, в Европа, заговорихме за конкурентоспособността, особено в рамките на "Европа 2020", и как можем да утвърдим един вид конкурентоспособността по-специално чрез увеличаване броя на малките и средните предприятия.
<P>
Ако искаме да насърчаваме предприемачеството, обсъжданите сега въпроси относно прилагането на принципа на равното третиране на мъжете и жените, извършващи дейности в качеството на самостоятелно заети лица, са от ключово значение и са част от разискването. Трябва да предложим истинска алтернатива по отношение предприемачеството от страна на мъжете и жените. Нещо повече, трябва да предложим подкрепа за академично предприемачество, като то стане част от учебните програми. В това отношение изоставаме значително от САЩ и редица други страни.
<P>
Когато говорим за равенство, не трябва да забравяме, че един от показателите, характеризиращи ситуацията по отношение на равното третиране, е именно въпросът за предприемачеството и възможностите хората да се занимават с такъв вид дейност независимо от пола. Ако сравним данните за Европа, ще видим, че по-голямата част от предприемачите в действителност са мъже. Ако разгледаме въпроса за растежа на предприемачеството и начините за подкрепа на това явление, и казвам това със съжаление в този момент, статистиките показват, че стремежът към растеж сред жените предприемачи значително изостава от този при мъжете.
<P>
Разбира се, има много причини за подобна статистика, но истината е, че понастоящем системите за социално осигуряване на предприемачите например са толкова незадоволителни, че поставят предизвикателства по-специално пред жените предприемачи, както чухме по време на разискването. Нещо повече, ако трябва да съберем на едно място въпроси като майчинство, родителство и предприемачество, ще трябва да предприемем целенасочени действия, защото работата на самостоятелно заетите лица е често пъти хаотична по същността си, работното време е продължително, а препитанието - несигурно. Законодателният текст е отлична крачка напред към по-мотивиращ и гарантиращ равенството подход към предприемачеството.
<SPEAKER ID="088" NAME="Ilda Figueiredo" AFFILIATION="GUE/NGL">
(PT) Г-жо председател, важно е, че въпреки ограничеността си процесът се приближава към своя завършек. Време е да гарантираме на всички работещи жени - в това число и милионите самостоятелно заети жени и съпрузите и de facto партньорите на самостоятелно заетите лица - еднакви права, особено по отношение на отпуска по майчинство.
<P>
Въпреки че директивата се движи в правилната посока, тя не стига до края на борбата с дискриминацията и гарантирането на равното третиране. Тя представлява положителна стъпка, която подкрепяме. Но тъй като не желаем да спрем до 14-те седмици отпуск по майчинство, възнамеряваме новата директива за отпуска по майчинство и бащинство също да важи в подобни ситуации в бъдеще.
<P>
Това, разбира се, означава непрестанна борба, въпреки че приветстваме постигнатия до момента напредък и поздравяваме докладчика за нейната отдаденост по време на целия процес.
<SPEAKER ID="089" NAME="Pascale Gruny" AFFILIATION="PPE">
(FR) Г-жо председател, госпожи и господа, днес Европейският парламент изпраща силно послание към жените, които помагат на съпрузите си, извършващи дейности в качеството на самостоятелно заети лица. Отсега нататък техните социални права ще бъдат разширени в значителна степен и затова искам да поздравя нашия докладчик, г-жа Lulling, за свършената от нея работа.
<P>
Европа трябва да закриля. Съгласно новото определение "помагащи съпрузи" съпрузите и партньорите ще имат право на социална закрила в случай на болест или пенсиониране. Съпрузите на хлебопроизводителите също ще могат вече да се възползват от социалните права.
<P>
За съжаление обаче Съветът не прие идеята за задължително членство, а прие само системата на доброволното членство.
<P>
Отпускът по майчинство също е гарантиран за всички жени. Новият текст предвижда минимален период за отпуск по майчинство за самостоятелно заетите жени и съпругите на работещи в качеството на самостоятелно заети лица в рамките на Европейския съюз. Понастоящем определихме продължителност на този отпуск от 14 седмици. Аз съм докладчик в сянка за групата на Европейската народна партия (Християндемократи) за директивата относно здравето и безопасността при работа на бременните работнички. Искрено се надявам с приемането на настоящия текст продължителността на отпуска по майчинство да бъде увеличена, а защо не след това да бъде увеличена и съответната му продължителност за самостоятелно заетите жени?
<P>
В заключение, Европа предложи някои креативни и прагматични решения за подпомагане на двойките при съчетаването на професионалния и семейния живот. Време е вече да преминем към действия и да приложим възможно най-скоро предложенията. С настоящия текст европейската кампания за закрила на жените отбелязва напредък. Все пак обаче като членове на Европейския парламент трябва да продължим да заличаваме неравенствата между мъжете и жените.
<SPEAKER ID="090" NAME="Edite Estrela" AFFILIATION="S&amp;D">
(PT) Г-жо председател, настоящата директива се нуждае от спешно преразглеждане. Докладът е важен, защото ще разреши несправедливата и дискриминираща ситуация със самостоятелно заетите лица, като в същото време ще насърчи предприемачеството сред жените.
<P>
Отсега нататък самостоятелно заетите жени и съпрузите и de facto партньорите на извършващите дейности в качеството на самостоятелно заети лица имат право на платен отпуск по майчинство, който е еднакъв по продължителност и размер на възнаграждението на работещите на трудова заплата. Има обаче предварително условие да се внасят осигуровки в социално-осигурителните фондове. Това е правилно и напълно справедливо. Точно така трябва да се постъпва, тъй като работещите на заплата също правят социално-осигурителни вноски.
<P>
Всички смятат, че е изключително справедливо правото на отпуск по майчинство да не се намалява за работещите в селскостопанския сектор и да се увеличи за всички самостоятелно заети лица, които, доколкото си спомням, представляваха 10,5% от работната сила в Европейския съюз през 2007 г. Ето защо според мен това право трябва да се отнася до всички самостоятелно заети лица независимо от професионалната сфера: занаятчийство, търговия, свободните професии или малките и средните предприятия.
<P>
Трябва да насърчаваме равенството, затова се надявам Европейският парламент да приеме предложенията, които комисията по правата на жените и равенството между половете вече прие.
<SPEAKER ID="091" NAME="Lena Kolarska-Bobińska" AFFILIATION="PPE">
(PL) Приемането на настоящите мерки е много важно от икономическа и социална гледна точка, но също и поради ценностите, представлявани от закрилата на семействата и равните възможности.
<P>
Продължаващата в момента криза и предизвиканото от нея нарастване на безработицата засягат най-вече по-слабите в социално отношение групи. Една от тях са жените. Следователно законни мерки, които гарантират равнопоставеността на самостоятелно заетите лица, ще улеснят жените, които желаят да започнат собствена стопанска дейност. Това е важно особено предвид необходимостта от ускоряване на икономическото развитие на Европа и намаляване на безработицата, но също така е важно и поради нарастващия брой жени, които решават да основат собствени дружества. Именно те са тези, които вземат решенията, които носят отговорността за фирмите си и които решават какво да правят и как да харчат парите си, затова те не трябва да страдат от дискриминацията.
<P>
Малките дружества се явяват място, където жените могат да удовлетворят амбициите си на жени, които желаят да бъдат професионално активни, но не искат да се откажат от семейния живот. В действителност настоящите мерки ще позволят на държавите-членки, които сериозно са замислят над семейните политики, да се възползват от случая за усъвършенстване на своето законодателство. Искам също да привлека вниманието Ви върху една определена група, която изисква по-голяма закрила и ни заставя да се замислим над ситуацията. Става дума за жените, които работят от домовете си. Това, което вършат, не се възприема като работа, въпреки че е свързано с изпълнението на около двеста задачи дневно. Често пъти жените, които работят от домовете си, не подлежат на закрила от пенсия или здравни осигуровки и нямат право на никакъв отпуск. Във връзка с това трябва да въведем регламенти, които да позволят на тези жени по-добре да се възползват от всички форми на социална закрила.
<SPEAKER ID="092" NAME="Iratxe García Pérez" AFFILIATION="S&amp;D">
(ES) Г-жо председател, исках отново да благодаря на г-жа Lulling и на испанското председателство. Благодаря на г-жа Lulling за нейното постоянство, упоритост и усилената работа, за да достигнем днес до този момент, а на испанското председателство за това, че позволи различни и противопоставящи се гледни точки да бъдат изразени в рамките на Съвета, което ни позволи днес да разполагаме с това споразумение.
<P>
В хода на разискването се сблъскваме с изменението на Директива 86/613/ЕИО, която ясно показа, че не отговаря на поставените пред нея цели. Смятам, че е важно да акцентираме върху изключителното значение на споразумението във времена на криза и несигурност в Европа, време, което не попречи на напредъка по отношение на социалната закрила на жените, работещи като самостоятелно заети лица в Съюза.
<P>
Позволете да Ви припомня, че през 2007 г. повече от 10% от работещите в Европейския съюз бяха самостоятелно заети лица. Постигнатото от нас споразумение може и да не е най-доброто решение, но със сигурност предоставя възможности за понататъшен напредък в бъдеще.
<P>
Основната цел на директивата е разширяването на социалната закрила до партньорите на самостоятелно заетите лица, в това число несемейните двойки, както и до всички самостоятелно заети лица или самостоятелно заети несемейни двойки, за да бъдат обхванати от социалното осигуряване, което в настоящия момент не всички държави-членки предлагат.
<P>
В този момент активно сме ангажирани с разработването на стратегия "ЕС 2020", където ще дефинираме бъдещето на европейския модел. Това бъдеще обаче не може да пренебрегне принципа на равно третиране, затова е изключително важно да придвижим напред онзи тип мерки, който да гарантират въпросния принцип. Надявам се стъпката, която днес ще направим с приемането на предложението, да бъде първата от много такива стъпки в бъдеще.
<SPEAKER ID="093" NAME="Joanna Katarzyna Skrzydlewska" AFFILIATION="PPE">
(PL) Доволна съм, че приехме почти единодушно доклада на г-жа Lulling, от името на комисията по правата на жените и равенството между половете. Докладът засяга въвеждането на изменения към директивата относно прилагането на принципа за равното третиране на мъжете и жените, извършващи дейности в качеството на самостоятелно заети лица.
<P>
Много е важно, че постигнахме компромис и подобрихме положението на самостоятелно заетите лица, които съставляват около 10% от всички хора на пазара на труда. Сред въведените изменения най-важна е възможността на самостоятелно заетите лица и техните съпрузи или партньори на семейни начала да получават социални придобивки, в това число и най-важно, възможността да плащат вноски за пенсия, а също и правото на платен отпуск по майчинство, аналогичен на този, който получават жените, работещи за някой работодател. Тези права трябва да бъдат гарантирани от законодателството на ниво ЕС.
<P>
Това са мерки, които не само ще спомогнат да се подобри положението на жените, но и да се намали значителното неравенство между самостоятелно заетите лица и работещите за работодател Милиони хора, работещи в семейни предприятия, най-после ще имат възможността да се възползват от доброволна социална закрила на основата на обвързаност със системата за социално осигуряване, без която се намираха в по-тежко положение. Това е важна крачка напред, още повече понеже постигнатият от нас сега компромис беше непостижим в продължение на много години.
<P>
Призовавам всички колеги да подкрепят доклада. В този момент искам най-сърдечно да благодаря на г-жа Lulling, защото благодарение на нейния доклад животът на много самостоятелно заети жени ще стане по-лек.
<SPEAKER ID="094" NAME="Marc Tarabella" AFFILIATION="S&amp;D">
(FR) Г-жо председател, г-н член на Комисията, госпожи и господа, с прекрасния доклад на г-жа Lulling Европейският парламент се опитва да намали още повече различията в третирането на мъжете и жените на работното място и аз приветствам това действие. Измината е още една крачка от така дългия път.
<P>
В действителност наистина смятам, че е важно да се подчертае значението на социалната закрила за помагащите съпрузи или признатите партньори на семейни начала на самостоятелно заетите лица. Не бива да забравяме, че в много европейски страни помагащите съпрузи все още нямат самостоятелен статут на своите права, работата им не се признава и те не подлежат на закрила от системата за социално осигуряване на самостоятелно заетите лица. Намираме се в 2010 г., а жените в някои държави-членки все още страдат от липса на признаване на правата им и изцяло зависят от осигуровките на съпрузите си.
<P>
В тези времена на икономическа криза не можем да позволим помагащите съпрузи да зависят от система, която ги тласка към бедност ден след ден например в случай на развод или раздяла. Затова не можем да се съгласим с възможността държавите-членки да поддържат национални стандарти за ограничаване на достъпа до специфични схеми за социална закрила или определено ниво на финансиране. Помагащите съпрузи трябва да бъдат обхванати по отношение на пенсиите, издръжката на семейството, здравеопазването и обезщетенията при загуба на работоспособност и майчинство.
<P>
Накрая, на настоящия етап на преговорите държавите-членки ще решават дали социалната закрила трябва да бъде прилагана на задължителна или доброволна основа. Ето защо категорично призовавам всички държави-членки да направят всичко възможно, за да гарантират задължителния характер на тази закрила. Всички трябва да се борим с несигурността на работните места и непризнаването на правата, особено по време на икономическа криза.
<SPEAKER ID="095" NAME="Zuzana Roithová" AFFILIATION="PPE">
(CS) Аз също искам да благодаря на докладчика, Astrid Lulling, за свършената от нея работа. Споделям възгледите й - заедно с други колеги, - че директивата не трябва да ограничава по-голямата степен на закрила на майчинството за самостоятелно заетите жени и подобренията за съпрузите на самостоятелно заетите лица само до хората, заети в областта на селското стопанство, а трябва, разбира се, да намери приложение и в други области, в това число и в свободните професии. Помагащите съпрузи не навсякъде се ползват със самостоятелен законов статут, така че работата им невинаги се признава и те не притежават независима система за социално осигуряване. Крайно наложително е да се признае професионалният им статут и да се дефинират правата им. Доволна съм, че Съветът призна становището на Парламента от първо четене, че вноските за майчинство трябва да позволяват ползването на отпуск от най-малко три месеца, необходимият минимум за нормално протичане на бременността и физическото възстановяване на майката след нормално раждане, въпреки че за здравословното развитие на детето оптималният вариант предполага най-малко две години индивидуални грижи в домашна среда. Изказвам съжаление, че Съветът не разглежда въпросните три месеца като абсолютен минимален стандарт, който социалните системи на държавите-членки автоматично да гарантират, и че допълнителни вноски могат да се правят единствено на доброволен принцип.
<SPEAKER ID="096" NAME="Antigoni Papadopoulou" AFFILIATION="S&amp;D">
(EL) Г-жо председател, аз също искам да подкрепя и да приветствам постигнатото компромисно решение, защото то повдига въпроса за демократичните дефицити, пред които жените бяха изправени в продължение на години, когато помагат на самостоятелно заетите си съпрузи в търговията, занаятчийството, малките и средните предприятия и свободните професии, без признаване на годините трудов стаж.
<P>
Самостоятелно заетите лица и техните партньори, по-голямата част от които са жени, имат права. Те не са невидими труженици; те имат право на социално осигуряване, здравеопазване, пенсия, отпуск по майчинство, родителски отпуск и отпуск по бащинство. В продължение на години жените се жертват заради съпрузите си, заради тяхното професионално развитие, заради децата и семействата си, като предоставят евтин, безплатен труд. Често пъти след развод или смъртта на съпруга те остават без осигуровки, без социални придобивки или компенсации.
<P>
Настоящото компромисно решение се опитва да реши въпроса с някои от съществуващите неравенства. Крайно належаща е обаче необходимостта от понататъшна подкрепа за жените, за насърчаване на равнопоставеността на предприемачеството сред жените, особено във времена на икономическа криза и когато Европейският съюз определя политиката си за утрешния ден и за стратегия "ЕС 2020".
<SPEAKER ID="097" NAME="Franz Obermayr" AFFILIATION="NI">
(DE) Г-жо председател, благодаря Ви, че ми позволявате да взема отношение по въпроса. Около 30% от самостоятелно заетите лица в ЕС са жени. Те са особено силно представени в малките и средните предприятия, най-вече в сферата на услугите, и в това качество допринасят в значителна степен за икономиката на нашето общество.
<P>
Тези жени трябва да получат същите възможности като колегите си мъже, без да се налага да прибягват до квоти или подобни принципи. Самостоятелно заетите жени често пъти трябва да се борят с проблема, че майчинството може да застраши професионалната им заетост. С оглед на нарастващия дял на застаряващото население сега е по-важно от всякога да гарантираме ефективното протичане на майчинството и да отдадем приоритетно значение на семействата.
<P>
Семейните фирми, в които жените помагат в стопанската дейност, също вземат важно участие - независимо дали става дума за професии, занаяти, търговия на дребно или особено за селското стопанство. Във всички тези области е необходимо да се гарантира съответната социална и законова закрила.
<P>
Независимо от това държавите-членки трябва да запазят компетентността си по въпросите на социалното законодателство и тази компетенция не трябва никога да се прехвърля на ниво ЕС. Става дума за използване на компромиси и възможности за съобразяване с отдалечаващи се традиции в социалната политика, като например дали трябва осигуряването на помагащите съпрузи да бъде задължително или доброволно.
<SPEAKER ID="098" NAME="Angelika Werthmann" AFFILIATION="NI">
(DE) Г-жо председател, госпожи и господа, искам да се присъединя към поздравленията за г-жа Lulling. Приветствам факта, че докладът прави още една крачка към прилагането на принципа за равното третиране на мъжете и жените, включително и в областта на самостоятелната заетост. Важен крайъгълен камък - при това напълно основателно - е това, че обхваща не само съпрузите, но и партньорите на семейни начала. Най-после помагащите партньори могат да се радват на еднакво ниво на социална закрила, като това се отнася също и до предоставянето на отпуск по майчинство.
<SPEAKER ID="099" NAME="Paul Rübig" AFFILIATION="PPE">
(DE) Г-жо председател, аз също искам сърдечно да поздравя г-жа Lulling. Докладът дава в частност съвършено нови възможности на жените в областта на самостоятелната заетост в малките и средните предприятия. Във времена на криза като сегашните не трябва да забравяме, че самостоятелната заетост принадлежи на бъдещето, че по този начин могат да се разкриват нови работни места и така можем да развиваме напълно нови сектори на икономиката. Учредихме ден на момичетата например, за да насърчим младите жени да се заемат с технически професии, защото именно в тези технически-ориентирани професии възникват непознати възможности, а в същото време съвременното общество, хората не са напълно наясно с пълния спектър на професии, достъпни за жени. Накрая, именно жените, за пореден път, гарантират стабилността в областта на финансите. Вярвам, че по време на криза е изключително важно да се гарантира, че акциите и рисковият капитал на предприятията могат в еднаква степен да бъдат използвани и от жените.
<SPEAKER ID="100" NAME="Гюнтер Йотингер" LANGUAGE="EN">
Г-жо председател, днес отбелязахме напредък в борбата срещу бедността и насърчаването на самостоятелната заетост сред жените. Това не е краят на процеса, но е голяма крачка напред. Вследствие подкрепата на Съвета, за първи път изобщо, самостоятелно заетите жени ще имат право на отпуск по майчинство. Държавите-членки също ще имат ясен ангажимент да предоставят социална закрила на помагащите съпрузи, ако последните пожелаят това.
<P>
Искам да благодаря на комисията по правата на жените и равенството между половете и като цяло на Европейския парламент за цялата извършена работа за постигането на този успех.
<P>
Накрая, искам да се обърна към г-жа Lulling, която в продължение на много години води лична борба по въпроса. Най-накрая битката е спечелена и аз съм изключително благодарен за нейната отдаденост, която доведе до това забележително постижение.
<SPEAKER ID="101" NAME="Astrid Lulling" LANGUAGE="DE">
Г-жо председател, най-напред искам да благодаря на г-н Йотингер затова, че представлява колегата си, г-жа Рединг, на отличен английски език.
<P>
(FR) Госпожи и господа, аз съм удовлетворена. Благодарна съм на всички колеги, които се изказаха, защото подкрепиха позицията на преобладаващата част от членовете на комисията по правата на жените и равенството между половете, което ще позволи приемането на настоящия текст още утре.
<P>
Искам да уверя г-н Romeva i Rueda. Текстът не е съвършен. Все още не отговаря на моите лични изисквания. Все още войната не е спечелена, но пък спечелихме важна битка. Това е крачка в правилната посока.
<P>
Искам още да кажа на г-н Romeva i Rueda и г-жа Figueiredo да не се тревожат за закрилата на майчинството; това, за което настояват, е заложено в съображение 17a. Прочетете го, нямам време да го прочета на глас. Има само едно изменение. Ако трябва да гласуваме за него, няма да успеем да приемем директивата в рамките на испанското председателство и ще рискуваме да изгубим месеци, а дори и години, за нищо, защото - искам да уверя авторите - това, което те предлагат в своето изменение, при други условия е предложено от изменение 4, което беше прието на първо четене и изцяло възприето от Съвета. Затова вярвам, че тези колеги могат с чиста съвест да гласуват за останалите изменения.
<SPEAKER ID="103" NAME="Председател">
Разискването приключи.
<P>
Гласуването ще се състои във вторник, 18 май 2010 г.
<P>
Писмени изявления (член 149)
<SPEAKER ID="104" NAME="Robert Dušek  " LANGUAGE="CS">
Директивата относно равното третиране на самостоятелно заетите мъже и жени има за цел да уеднакви прилаганото европейско законодателство и да замени няколко директиви, които разглеждат въпросната политика фрагментарно. Социалните условия за самостоятелно заетите лица и заетите чрез работодател варират в голяма степен в държавите-членки, а в някои случаи дори няма социално осигуряване в случай на дългосрочно или постоянно изключване от работа. Често пъти самостоятелно заетите лица нямат здравна осигуровка. Работят, когато са болни, защото е по-изгодно за тях във финансово отношение. Жените се връщат на работа веднага, след като са родили и не ползват отпуск по майчинство. Помагащите съпрузи не притежават своя система за социално осигуряване. Самостоятелно заетите лица са ключови за функционирането на икономиката и ролята им в обществото е незаменима. Те осигуряват финансово себе си и семействата си, плащат данъци в държавната хазна, както и социални и здравни осигуровки. Държавата не трябва да допринася за тяхната издръжка. Ролята им е абсолютно незаменима в области, където поради различни причини има недостиг на работни места при т.нар. "големи" работодатели, а така също и в селското стопанство. Затова е наложително да уеднаквим минималните стандарти, които ще помогнат да се гарантира еднакъв статут на самостоятелно заетите лица с този на заетите при работодател, както и равенство между самостоятелно заетите мъже и жени. Целта трябва да бъде по-голяма закрила по време на отпуска по майчинство, признаване на отпуск поради грижа за член от семейството и признаване на приноса на помагащите съпрузи.
<SPEAKER ID="105" NAME="Zita Gurmai  " LANGUAGE="EN">
Предложението, върху което разискваме тази седмица, не е технически въпрос. Става дума за справедливост и здрав разум - проявени двупосочно. Не само от морална, но и от икономическа гледна точка е ясно, че трябва да предоставим социална закрила и придобивки във връзка с майчинството на самостоятелно заетите бременни жени и бременните съпруги или партньорки на семейни начала на самостоятелно заетите мъже. Не можем да проявяваме дискриминация спрямо онези жени или партньорките на онези мъже, които са избрали да се посветят на този вид работа, особено когато всички сме съгласни, че трябва да насърчим повече жени да влязат в света на предприемачеството. Докато се опитваме да излезем от кризата, насърчаваме създаването на работни места, в това число и на независими работници. Ето защо трябва да сме сигурни, че пред жените има стимул да се възползват от подобен род възможности за работа. На второ място, не можем да проявяваме дискриминация към новородените деца в тези семейства. Недопустимо е, когато всяко дете има право да разполага с присъствието на майка си и баща си (без това да поставя на изпитание прехраната на семейството) през първите седмици от живота си, за едни да се случва, защото родителите им са трудово заети по класическия начин, а други да са лишени от тази привилегия, защото родителите им са самостоятелно заети лица.
