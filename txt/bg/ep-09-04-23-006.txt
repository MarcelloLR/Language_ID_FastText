<CHAPTER ID="006">
Време за гласуване
<SPEAKER ID="110" NAME="Председател">
Пристъпваме към гласуване.
<P>
(За резултатите и други подробности относно гласуването: вж. протокола)
<P>
- Преди гласуването:
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Г-н председател, преди гласуването, преди тяхното гласуване на доклада на г-н Casaca, съгласно член 1 от приложение 1 към Правилника за дейността на ЕП призовавам за следното, като цитирам част от член 1 от приложение 1: "всеки член на ЕП, който има пряк финансов интерес от обсъждания въпрос, разкрива устно този интерес".
<P>
Във връзка с доклада на г-н Casaca относно освобождаването от отговорност ние ще гласуваме за пенсионните фондове. В този Парламент има над 400 членове, които са в пенсионния фонд. Приканвам г-н председателя да поиска от всички членове, които са в пенсионния фонд, незабавно да заявят това устно в пленарната зала, защото те имат пряк интерес по отношение на това, което се разисква.
<P>
(Ръкопляскания)
<SPEAKER ID="112" NAME="Gary Titley" AFFILIATION="PSE">
(EN) Г-н председател, взимам думата, за да обърна вниманието Ви към член 28, параграф 2 от Правилника за дейността, според който всеки член на ЕП може да зададе въпрос на председателя на Парламента и да получи отговор в рамките на 30 дни. Аз зададох един въпрос към председателя на Парламента на 19 март. Днес е 23 април. Не само че не съм получил отговор, но и от кабинета му отказаха да отговорят на моите имейли.
<P>
Бих искал да Ви помоля да попитате председателя на Парламента защо показва такова неуважение към правилата на Парламента, както и към правата на неговите членове, и бих искал да го помолите да ми даде отговор в рамките на следващите 24 часа. В противен случай утре отново ще се изправя, за да задам същия въпрос.
<P>
(Ръкопляскания)
<SPEAKER ID="113" NAME="Daniel Cohn-Bendit" AFFILIATION="Verts/ALE">
(FR) Г-н председател, очевидно на първо време членовете на ЕП, които са в пенсионния фонд, трябва да го оповестят, като в същото време това означава, че те следва да се въздържат от гласуване по доклада на г-н Casaca, имайки предвид, че в този доклад съществуват елементи, които пораждат конфликт с техните лични интереси.
<P>
Ето защо Ви призовавам да приложите Правилника за дейността на Европейския парламент.
<SPEAKER ID="114" NAME="Silvana Koch-Mehrin" AFFILIATION="ALDE">
(DE) Г-н председател, разглежданият въпрос е писмено изявление 0001/2009, което получи необходимото мнозинство. Бих искала да благодаря на всички мои колеги от името на всички автори на писменото изявление. Това няма нищо общо с гласуването.
<SPEAKER ID="115" NAME="Luigi Cocilovo" AFFILIATION="ALDE">
(IT) Г-н председател, госпожи и господа, бих искал просто да отбележа, че считам за напълно необосновано тълкуването на Правилника за дейността от г-н Cohn-Bendit, който говори за частни и лични интереси, а те категорично нямат нищо общо с прилагането на правилника на Парламента.
<P>
Според това тълкуване, когато членовете на ЕП гласуваха за новия Устав на членовете на Европейския парламент, който включваше и въпроси за парламентарните надбавки на всеки член на ЕП, не би трябвало нито един член на ЕП да може да участва в гласуването, така че моля това искане да бъде отхвърлено, тъй като е напълно необосновано.
<SPEAKER ID="116" NAME="Hans-Peter Martin" AFFILIATION="NI">
(DE) Г-н председател, г-н Cocilovo е абсолютно прав, че когато става въпрос за пенсионния фонд, наистина се засягат частни интереси. Това е частна схема. Много бих искал да подкрепя това, което каза г-н Cohn-Bendit. Тъй като е очевидно, че 478 членове на ЕП твърде много се боят да декларират собствените си интереси, ще подчертая, че можете да откриете всички имена на страницата http://www.openeurope.org" .
<P>
Списъкът започва с г-н Mölzer, от крайната десница, включва г-н Rübig, консерватор, и стига до г-н Bösch, председател на комисията по бюджетен контрол.
<SPEAKER ID="117" NAME="Martin Schulz" AFFILIATION="PSE">
(DE) Г-н председател, трябва да продължим с разискването. В крайна сметка предложението на г-н Cohn-Bendit беше прието и бяха направени много коментари.
<P>
Бих помолил да се концентрираме върху това, което следва да гласуваме, а именно доклада на г-н Casaca. Независимо дали фондът се счита за частен или публичен, този доклад се отнася за един много специфичен въпрос, а именно парламентарно становище относно: първо това, че фондът няма правна претенция за субсидиране на дефицитите си, и второ, че освен това такова субсидиране на дефицити няма да бъде осъществено. Няма пари за фонда. Това е ключовият момент и моля да го гласуваме.
<SPEAKER ID="118" NAME="Gerard Batten" AFFILIATION="IND/DEM">
(EN) Г-н председател, мога ли да коментирам изказванията на г-н Cohn-Bendit и на г-н Hans-Peter Martin? Мисля, че има просто решение. Мога с радост да заявя, че участвам в схемата за доброволно допълнително пенсионно осигуряване заедно с други 399 членове на ЕП и възнамерявам да гласувам против собствените си интереси и в полза на интересите на данъкоплатците. Простото решение е останалите 399 членове да направят същото.
<SPEAKER ID="119" NAME="Ewa Tomaszewska" AFFILIATION="UEN">
(PL) Г-н председател, като участник в пенсионната схема бих искала да кажа, че макар да заявявам това, не мога да си представя, че повече от 400 членове на ЕП сега ще станат открито и ще ни информират за този факт, защото ако това стане, ще направим гласуването днес напълно невъзможно. Бих искала да предложа разумен изход от възникналата ситуация. Съществува списък на участниците в схемата - бихме могли да го включим и мисля, че това ще е достатъчно.
<SPEAKER ID="120" NAME="Председател">
Благодаря Ви много. Това е достатъчно, госпожи и господа. Продължаваме по-нататък.
<P>
Г-н Titley, Вашето оплакване ще бъде предадено веднага в кабинета на председателя с искането за незабавен отговор.
<P>
По отношение на въпроса, поставен от г-н Cohn-Bendit: в съответствие с Правилника за дейността всеки член на Парламента, естествено, има правото да декларира във всеки момент личен интерес по отношение на всеки въпрос, който се обсъжда тук. Поради тази причина вече няма какво друго да се каже по темата - всеки, който желае да каже нещо, може да го каже, а който не желае, може да замълчи.
<P>
С това обявявам въпроса за приключен.
