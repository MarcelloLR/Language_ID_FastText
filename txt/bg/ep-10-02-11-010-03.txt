<CHAPTER ID="010-03">
3. Бирма
<SPEAKER ID="229" NAME="Председател">
Следващата точка е разискването по шест предложения за резолюция относно Бирма.
<SPEAKER ID="230" NAME="Véronique De Keyser">
автор. - (FR) Г-н председател, ситуацията в Бирма продължава да се влошава. Необходимо ли е да припомняме тормоза, на който правителството на Бирма подлага своя народ, безкрайно дългото лишаване от свобода на лауреата на наградата "Сахаров" Aung San Suu Kyi и нейното изгонване под фалшивия предлог, че е осъдила предстоящите избори?
<P>
Правителството на Бирма обещава демократичен преход на седем етапа, който накрая води до избори. Въпреки това, ако въпросните избори бъдат проведени в съгласие с конституция, изготвена от армията, както се оказва в случая, единственото, което ще бъде постигнато, е оправдаване на петте десетилетия военен режим и осигуряване за армията на 25% от местата в парламента. Призоваваме международната общност, включително Китай, Индия и Русия, да продължи да обединява усилията си и да упражнява натиск върху правителството на Бирма, така че то да спре със сериозните нарушения на правата на човека, извършвани в тази държава, и обявеният демократичен преход да не се превърне в политически фарс.
<SPEAKER ID="231" NAME="Filip Kaczmarek" LANGUAGE="PL">
Г-н председател, обявяването в дадена държава на първите избори от двадесет години насам обикновено ни изпълва с оптимизъм. То пробужда надежда за въвеждането на промяна и за демократизация. За съжаление, може би не са много тези от нас и от жителите на Бирма, които вярват, че предстоящите избори в края на годината ще бъдат демократични и честни, нито че ще доведат до реална промяна. Режимът в Бирма е проблем, с който се борим в продължение на години. В нашата резолюция осъждаме многобройните нарушения на правата на човека и на гражданските свободи, които са ежедневие в Бирма. Ние все още не знаем какво да кажем на народа на Бирма за това как да се сложи край на безмилостните действия на режима. По мое мнение единствено съвместните действия могат да доведат до резултат. Кого имам предвид като казвам "съвместни"? Кой трябва да предприеме действия? Съседните държави? Или са държавите, които извършват значителна търговия и обмен с режима, като по този начин непряко го финансират, с други думи Русия и Китай? Разбира се, Европейският съюз, САЩ и ООН - с тази група партньори можем да внесем промяна.
<SPEAKER ID="232" NAME="Marie-Christine Vergiat" LANGUAGE="FR">
Г-н председател, от 1962 г. насам Бирма живее под робството на военна хунта, която е един от най-репресивните режими в света. Последните демократично избрани членове на парламента бяха избрани през 1990 г. Всички те или бяха задържани, или принудени да подадат оставка. Има информация за 2000 политически затворници, включително над 230 будистки монаси, които са участвали в мирните демонстрации през септември 2008 г. и които от тогава са в затвора.
<P>
Няколко десетки хиляди, бих казала стотици хиляди бирмански имигранти живеят в Тайланд, Индия, Бангладеш и Малайзия в условия, които често са повече от опасни, и са незащитени по отношение на трафик. Десетки хиляди лица са разселвани против волята им. В тази ситуация особено изложени на риск са журналистите. Най-малко 14 журналисти в момента са в затвора и искам да подчертая случая на Hla Hla Win - млада 25-годишна журналистка, която е осъдена на 27 години лишаване от свобода за нелегално внасяне на мотоциклет, тъй като се е осмелила да посети будистки манастир.
<P>
Хунтата наистина обяви нови избори. Подобно на г-жа De Keyser считам, че тяхната единствена цел е да оправдаят настоящото правителство. Не можем да не бъдем скептични по отношение на крайния резултат.
<P>
Днес още веднъж енергично ще осъдим системните нарушения на правата на човека в Бирма и ще поканим бирманското правителство на диалог и ще го призовем незабавно да сложи край на практиката на набиране на деца войници. Още веднъж ще изискаме от правителствата на Китай, Индия и Русия да упражнят влиянието си. Въпреки това, г-жо член на Комисията, Ви призовавам да бъдете наш говорител пред Комисията и пред Съвета, за да може Европейският съюз да запази ограничителните мерки по отношение на правителството на Бирма, защото, настрана от думите, ние нямаме никакво осезаемо доказателство за провеждане на демократично разискване. Ние Ви призоваваме да оцените ефективността на взетите мерки и да направите всичко възможно, за да се гарантира, че гражданското население...
<P>
(Председателят отнема думата на оратора)
<SPEAKER ID="233" NAME="Charles Tannock">
автор. - (EN) Г-н председател, вече ми е трудно да преброя колко пъти в течение на годините в Парламента сме разисквали сериозното и влошаващо се положение с правата на човека в Бирма, но ако изобщо някога се изкушим да смекчим нашата реторика срещу бруталната военна хунта, трябва само да се огледаме в собствения си Парламент, за да си припомним защо се налага да поддържаме и да увеличаваме натиска върху генералите. Аз, разбира се, имам предвид случая на Aung san Suu Kyi, лидер на опозицията и лауреат на Нобелова награда за мир, чиято снимка е поставена на видно място в сградата на Парламента в Брюксел и в Страсбург. На нея, както и на нейните поддръжници, постоянно се отказва правото на изразяване. Затова най-малкото, което можем да направим, е да се застъпим за тях от тук и да им обещаем нашата твърда подкрепа в изпълнението на тяхната мисия за установяване на трайна демократична промяна в Бирма.
<P>
Също така повдигнахме въпроса за съдбата на малцинството Rohingya, което още веднъж поема най-голямата тежест от порочната кампания на дискриминация и преследване, провеждана от армията, като много от тях са избягали в съседен Бангладеш. Генералите просто могат да не обърнат внимание на нашите призиви, но това ни най-малко не ги обезценява, защото като демократи имаме сериозния морален дълг да заклеймяваме такова варварство, където и по света да се сблъскаме с него.
<SPEAKER ID="234" NAME="Raül Romeva i Rueda">
автор. - (ES) Г-н председател, преди няколко месеца имах възможност да посетя някои от хилядите бежанци на границата между Тайланд и Бирма, които се надяват да могат да се завърнат в домовете си. В някои случаи те само се надяват да доживеят още един ден.
<P>
Едновременно с това се срещнахме и с някои от опозиционните групи, като сред тях беше Националната лига за демокрация, чийто лидер, както също беше споменато, е лауреатът на наградата "Сахаров" за мир Aung San Suu Kyi.
<P>
По няколко повода към мен беше отправен призив да наблюдавам с голямо внимание и да не подкрепям изборите, основани на конституционна реформа, изготвена от самата военна хунта в условия, подобни на сегашните, с което без съмнение се нарушават основни права по отношение на свободата на изразяване и свободата на събиране и което също така определено излага на опасност промяната, трансформирането и демократичната реформа в държавата.
<P>
Истина е, че има известна промяна. Вярно е, че през миналата 2009 г. стотици затворници бяха освободени, от които обаче съвсем малко на брой всъщност бяха политически затворници.
<P>
Сериозният проблем е, че в Бирма все още има над 2100 политически затворници. При тези обстоятелства не е възможно да се очакват свободни, честни и демократични избори.
<P>
Ето защо се налага първо да се вземе предвид, че за провеждането на избори е необходимо да има подходяща обстановка. Всеки диалог, който може да ни помогне да подобрим положението, ще бъде приветстван, но въз основа на безусловното освобождаване на затворниците и при наличие на гаранция, която да даде възможност на бежанците да се завърнат по домовете си. Във връзка с това трябва да отправя ясен призив към Комисията. Намаляването на средствата, предназначени за този район и за бежанците, буди голяма тревога. Налице са неотложни потребности. Говорим за стотици хиляди хора, които се нуждаят от нашата помощ. Затова считам, че ще бъде добре да се избегне съкращаването на тези бюджетни средства.
<SPEAKER ID="235" NAME="Thomas Mann">
от името на групата PPE. - (DE) Г-н председател, положението с правата на човека в Бирма драстично се е влошило - политическа репресия, придружена от военно и сексуално насилие, системно набиране на деца войници, 2000 политически затворници. Първите, както се твърди, свободни избори през есента тази година са пълен фарс. Опозиционните партии с право възнамеряват да ги бойкотират. Особено тревожно е положението на общността Rohingya - повече от 200 000 души живеят в бежански лагери. Много от тях са избягали в съседен Бангладеш и са били брутално преследвани по пътя.
<P>
Силно приветствам готовността на Бангладеш да позволи на делегация на Европейския парламент в Южна Азия да проведе мисия за установяване на фактите в държавата. Ние ще летим за Дака утре, за да съберем информация от първа ръка относно положението в Кокс Базар и в регион Бандарбан. Въпреки това вече е ясно, че за да оцелее, преследваната общност Rohingya се нуждае от пълна международна закрила. Европейският съюз трябва да продължава да бъде настойчив в осъждане на поведението на бирманското правителство, докато дойде времето да се появят сигнали за напредък по посока на демокрацията.
<SPEAKER ID="236" NAME="Justas Vincas Paleckis">
от името на групата S&D. - (LT) Като моя колега Charles Tannock искам да кажа, че в Парламента, който, за съжаление, винаги е наполовина празен в този час, това не е първият път, когато разискваме ужасяващото положение с правата на човека в Бирма. Не много отдавна аз самият говорих за това.
<P>
Искам да вярвам, че след днешните разисквания, гласът на Европейския парламент и на Европейския съюз ще се чува повече. Защо ли? Защото за пръв път разговаряме за правата на човека в света след като вече имаме Договора от Лисабон и постовете, които го придружават - върховният представител по въпросите на външните работи и политиката на сигурност Катрин Аштън, одобрена от Парламента. Сега Европейският съюз има по-действена възможност да упражнява пряко влияние както върху положението в Бирма, така и върху положението в други държави, в които правата на човека се нарушават.
<P>
В навечерието на изборите в Бирма считам, че ще имаме възможност да постигнем нещо, само ако координираме действията си с по-големи държави като Китай, Индия, САЩ и Русия.
<SPEAKER ID="237" NAME="Tomasz Piotr Poręba" LANGUAGE="PL">
Г-н председател, до този момент призивите на международната общност за съблюдаване на правата на човека в Бирма всъщност не са довели до никакъв резултат. В бирманските затвори все още има хиляди политически затворници, а армията продължава да извършва убийства, да прилага изтезания и да извършва арести. Водачът на опозицията в Бирма, лауреатът на Нобелова награда за мир Aung San Suu Kyi, е под домашен арест в продължение на много години, а така също е получила присъда за три години лишаване от свобода. Това е начинът, по който хунтата иска да й попречи да се кандидатира на предстоящите избори.
<P>
Бирма също така води позорния списък на държавите, в които представителите на религиозни малцинства, включително християни, са подложени на чести преследвания. Според идеите на хунтата общността Карен, която е християнска, трябва напълно да изчезне от територията на Бирма. Миналата година, бежанци от общността Карен, които бягаха от репресиите, потърсиха убежище в Тайланд. Днес, независимо от протестите на международната общност, тайландското правителство се подготвя за насилствено репатриране и масово депортиране на повече от 4000 бежанци от общността Карен, които след това ще бъдат изложени на допълнителни унижения. Наш дълг тук в Европейския парламент е да отправим призив за правата на религиозните малцинства, включително християните по целия сват.
<SPEAKER ID="238" NAME="Eija-Riitta Korhola" AFFILIATION="PPE">
(FI) Г-н председател, по отношение на правата на човека Бирма е една от най-несигурните държави в света. Списъкът на нарушенията на правата на човека е безкраен, а положението не изглежда да върви към подобряване.
<P>
В нашата резолюция повдигаме само няколко въпроса. Считам, че нейната основна цел е да покажем ясно, че ние знаем и продължаваме да наблюдаваме това, което се случва в Бирма.
<P>
Също така трябва да изкажем благодарност на Тайланд, която оттегли нейното обезпокояващо решение да върне бежанците в Бирма. Миналата седмица се свързах няколко пъти с Тайланд, след като държавата беше обявила плана си да върне тези хора. Бежанците от общността Карен бяха заплашвани с принудителен труд, с изтезания, с възможна насилствена военна повинност в армията и с поставянето на сухопътни мини в района, от който бягаха. С чувство на облекчение чух, че след разговори с организации за правата на човека и международната общност в края на седмицата Тайланд възнамерява да изостави плановете си за връщането на бежанците. Надявам се, че ЕС, заедно с останалата част от международната общност, ще може да предложи помощ на Тайланд възможно най-скоро и да потърси алтернативно решение на проблема с бежанците от общността Карен.
<SPEAKER ID="239" NAME="Marc Tarabella" AFFILIATION="S&amp;D">
(FR) Г-н председател, г-жо член на Комисията, Бирма още веднъж е в центъра на предложенията за резолюция на Европейския парламент относно нарушенията на правата на човека. Ние отново говорим открито, за да осъдим положението в тази държава, която не изглежда да показва някакво подобрение в начина на третиране на своите граждани и която изпитва остра нужда от демокрация в действие.
<P>
Докато други държави отбелязват напредък през годините, Бирма продължава свободно да нарушава основните права на своите граждани. Емблематичният лидер на опозицията Aung San Suu Kyi все още е под домашен арест, цялото население е подложено на разселване, насилствено се набират деца войници, а хората, които се противопоставят на режима, са задържани. Тук могат да се споменат прекалено много примери.
<P>
Надяваме се, че предстоящите избори ще бъдат проведени свободно и че опозиционните партии и всеки, който иска да се кандидатира на изборите, ще могат да упражняват това основно право. Ние също така се надяваме, че наблюдателите ще могат да потвърдят, че изборите са свободни и че не са опетнени с никаква незаконност, така че военната хунта да не използва избирателната урна за своето узаконяване.
<SPEAKER ID="240" NAME="Monica Luisa Macovei" AFFILIATION="PPE">
(EN) Г-н председател, военната хунта управлява държавата чрез репресии и чрез извършване на груби, постоянни нарушения на правата на човека. Като избран представител на гражданите, призовавам за свободни и честни избори през 2010 г., за да може в Бирма да се установи законно правителство. Настоящото изискване за най-малко 25% от членовете на парламента да бъдат военни, подбрани от началника на службите на отбраната, попада извън всякакво разумно разбиране на това какво представлява едно законно правителство.
<P>
Второ, обръщам внимание на факта, че правителството на военната хунта е подписало Конвенцията на ООН срещу корупцията през 2005 г., но не я е ратифицирало. Ратификацията обаче трябва да се счита като първа стъпка, а прилагането й е решаващият фактор, когато става въпрос за борба с корупцията. Корупцията носи бедност и безнаказаност.
<SPEAKER ID="241" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, ако Бирма е решила да проведе парламентарни избори за пръв път от 20 години, това може да означава стъпка напред в процеса на демократизация, в случай че планираните за тази есен избори бъдат честни. С други думи, те първо трябва да бъдат общи, като всеки пълнолетен гражданин може да гласува или да се кандидатира за изборите, включително лауреатът на Нобелова награда Aung San Suu Kyi и 2000 други активисти на опозицията, които понастоящем са в затвора по политически причини. Второ, изборите трябва да включват също няколкото милиона бирманци, които, изплашени от изтезанията и смъртта, са избягали в Тайланд, Бангладеш или Индия. На тях трябва да им се даде възможност да гласуват в първоначално им място на пребиваване. Трето, на членовете на бирманската армия не трябва да бъдат гарантирани 25% от местата в парламента, защото това означава удар върху основния демократичен механизъм и изкривяване на изборните резултати от самото начало. Накрая, бирманското правителство трябва да зачита принципа на тайното гласуване и да позволи изборите да бъдат наблюдавани от международни наблюдатели и от бирманските медии.
<P>
Ако правителството на Бирма пренебрегне тези искания, считам, че ще бъде наложително да се запазят ограничителните мерки срещу режима в съответствие с точка 16 от резолюцията.
<SPEAKER ID="242" NAME="Csaba Sógor" AFFILIATION="PPE">
(HU) Военната хунта е обещала свободни и демократични избори през 2010 г. Важно е международната общност и, разбира се, ЕС да продължат да упражняват натиск върху хунтата, за да може демократичният преход наистина да бъде извършен. Също така трябва да се уверим, че многобройните етнически малцинства, живеещи в Бирма, са представени съответно на изборите. Това може да сложи край на периодично повтарящите се етнически конфликти. Вероятно Китай е най-подходяща за защитаване на китайските малцинства, но тази държава първо ще трябва да оцени своите собствени малцинства - тибетците и уйгурите. Европейският съюз може да бъде убедителен и ефективен в упражняването на натиск само ако се погрижи за зачитане на правата на малцинствата във всички държави-членки. Докато на територията на Европейския съюз съществуват езикови закони, като нямам предвид само Словакия, докато на територията на Европейския съюз законът за колективната вина все още се разпалва по начин, който противоречи на фактите от Втората световна война, и докато на територията на Европейския съюз се отхвърля самото съществуване на малцинства, техните родни езици и техните права, Европейският съюз не може да бъде убедителен, когато се стреми да упражнява натиск, нито може да постигне успех.
<SPEAKER ID="243" NAME="Andreas Mölzer" AFFILIATION="NI">
(DE) Г-н председател, г-жо член на Комисията, рязкото влошаване на положението с правата на човека в Бирма, причинено от военната хунта, води до още по-брутални кръвопролития. На дневен ред са преследвания на религиозни групи, етническо прочистване и експулсиране, задържане на хиляди политически затворници и изтезания, отвличания и лишаване от свобода на политическите опоненти на режима. Разбира се, новата конституция, а сега и псевдо-изборите, които се предполага, че ще бъдат проведени, по никакъв начин няма да подобрят положението.
<P>
Всъщност делегациите на ЕС и лицемерните резолюции на Парламента също няма да постигнат нищо. От политическа реалистична гледна точка това, което трябва да се направим, е да се мобилизират всички възможности на Съюза за упражняване на натиск върху Китай, Индия и Русия, за да добавят своята политическа тежест към натиска върху бирманското правителство с цел подобряване на положението с правата на човека в държавата. Европейският съюз също така трябва да призове съседните на Бирма държави да упражнят своето влияние за подобряване на положението с правата на човека.
<SPEAKER ID="244" NAME="Cristian Dan Preda" AFFILIATION="PPE">
(RO) По-рано някой каза, че вече сме обсъждали Бирма в Парламента. Считам за необходимо да продължим да обсъждаме Бирма, защото тя остава едно от най-репресивните и затворени общества в света. Както показаха различни агенции и организации на ООН, ангажирани със защита на правата на човека, системното нарушаване на правата на отделната личност продължава да бъде характерна черта на живота в държавата.
<P>
Настоящата тенденция е да се арестуват хора за изразяване на политически убеждения. Констатирани са насилствени актове на репресия срещу членове на опозицията - било то на студентското движение или на общността на будистките монаси.
<P>
Не считам, че в момента може да се разглежда организирането на избори, защото преди всичко е необходим процес на консултации с участието на всички политически партии. В противен случай, без наличието на свободен, прозрачен и всеобхватен процес, демокрацията в Бирма остава фарс, който военните ще продължават да играят.
<SPEAKER ID="245" NAME="Вивиан Рединг">
заместник-председател на Комисията. - (EN) Г-н председател, както членовете на Парламента много ясно подчертаха, в Бирма продължават да се извършват сериозни нарушения на правата на човека. Военното правителство не е отговорило на призивите на международната общност за спиране на тези нарушения и не е освободило политическите затворници, включително Aung San Suu Kyi. Натискът върху малцинството Rohingya се засилва, за да бъдат принудени членовете му да напуснат държавата. Влошаването на социално-икономическите условия продължава. Изчислено е, че 80% от населението живее в селските райони и че сериозните проблеми в селското стопанство и в производството на храни се разрастват.
<P>
Европейският съюз няколко пъти е издавал декларации, осъждащи нарушенията на правата на човека. ЕС също така засили санкциите и едновременно с това упражнихме натиск върху съседите на Бирма - Асоциацията на държавите от Югоизточна Азия (АСЕАН), Китай, Индия - за да бъде използван също и дипломатически натиск, като някои от съседите го правят. Освен това ЕС оказва силна подкрепа на усилията на ООН. Тези мерки създават трудности за военното правителство, но не са успели да го накарат да промени поведението си.
<P>
Сега военното правителство обещава избори през 2010 г. като стъпка към постепенното му излизане от властта. Ние ще можем да оценим тези избори, когато изборният закон бъде публикуван и когато видим дали са налице ясни и справедливи мерки за гласуването. Междувременно ЕС е готов да се ангажира с настоящото правителство, за да го убеди да използва възможността за изборите с оглед положението да бъде променено и Бирма да сложи начало на положителен етап в нейната история.
<P>
Казвайки това, пояснявам, че ЕС не иска да изолира Бирма. Всъщност сме най-големите донори на хуманитарна и свързана с нея помощ за тази държава. Основната част от нашата помощ е насочена към селските райони, особено към района на делтата, който все още се възстановява от циклона "Наргис". Помощ се предоставя също и на бежанските лагери покрай тайландската граница. Ние така също трябва да знаем, че докладът на специалния докладчик на ООН отразява ясно и точно положението. Подкрепяме специалния докладчик на ООН и сме готови да му помогнем.
<P>
Ние обаче знаем още, че преки дейности по правата на човека в Бирма едва ли са възможни. Например ЕС няма да бъде поканен да наблюдава изборите, така че трябва да използваме непреки мерки. Ето защо правата на човека са вградени във всички наши програми за предоставяне на помощ. За да насърчаваме нашите ценности като развитието на правата на човека и диалога, трябва да имаме много ясно послание. Днес единният Парламент имаше това много ясно послание и аз съм сигурна, че то ще бъде чуто. Също така съм сигурна, че не трябва да възлагаме на други нашата задача за припомняне на Мианмар за нейните задължения към съседните й държави. Ние самите трябва да останем твърдо ангажирани. Трябва да се ангажираме директно с органите по нашата програма за правата на човека и ще продължаваме да го правим.
<SPEAKER ID="246" NAME="Председател">
Разискването приключи. Гласуването ще се проведе в края на разискването.
<P>
Писмени изявления (член 149)
<SPEAKER ID="247" NAME="Maria Da Graça Carvalho  " LANGUAGE="PT">
Бирма продължава да изпитва големи трудности по отношение на правата на човека, тъй като бирманските органи дават приоритет на задържането на своята власт пред оцеляването на гражданите. Искам да изразя моята солидарност със страдащите бирманци, потискани от военната хунта, която постоянно нарушава техните права, като използва принудителен труд, трафик на хора, детски труд и сексуално насилие. От първостепенна важност е политическите затворници, включително ръководителят на опозицията и лидер на Националната лига за демокрация Aung San Suu Kyi, която беше удостоена с наградата "Сахаров" от Европейския парламент през 1990 г. и с Нобелова награда за мир през 1991 г., да бъдат незабавно освободени, за да допринесат за насърчаването на свободни, справедливи и прозрачни избори през 2010 г. По тази причина призовавам Европейския съюз да приеме последователна стратегия и да развие отношенията със съседните държави, особено с Китай и Индия, с оглед насърчаване на прозрачни избори в Бирма.
