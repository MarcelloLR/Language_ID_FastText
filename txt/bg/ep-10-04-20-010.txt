<CHAPTER ID="010">
Киргизстан (разискване) 
<SPEAKER ID="231" NAME="Председател">
Следващата точка е изявление на заместник-председателя на Комисията/върховен представител на Съюза по въпросите на външните работи и политиката на сигурност относно Киргизстан.
<SPEAKER ID="232" NAME="Катрин Аштън" LANGUAGE="EN">
Г-н председател, благодаря за възможността да направя изявление относно ситуацията в Киргизстан. Както е добре известно на присъстващите в залата, положението в тази държава продължава да бъде до известна степен несигурно и напрегнато. Киргизстан успя да привлече доста медийно и политическо внимание, а лично аз внимателно следя събитията от самото начало и вече направих две изявления по въпроса: първото на 7 април, а второто на 8 април.
<P>
Почти незабавно изпратих в Киргизстан делегация, водена от Специалния представител на ЕС, Пиер Морел, с когото поддържахме връзка през цялото време на посещението.
<P>
Координираните усилия на Европейския съюз, Организацията на обединените нации и Организацията за сигурност и сътрудничество в Европа (ЕС-ООН-ОССЕ), които започнаха миналата седмица в Бишкек, продължават и в момента, и ще продължат до окончателното преодоляване на кризата и последствията от нея. Вчера говорих с външния министър на Казахстан, г-н Саудабаев, който днес е на посещение в Бишкек в качеството му на действащ председател на ОССЕ, и от когото буквално преди минута получих съобщение, че е изпълнил поставените му задачи.
<P>
Оставката на президента на основание член 50 от действащата Конституция на Киргизстан и отпътуването му от страната се очаква да доведе до намаляване на политическото напрежение. Това не означава обаче край на кризата и ние имаме важна работа за вършене.
<P>
Най-важното засега е да гарантираме стабилността и обществения ред, а докато положението принципно се успокоява, проявите на насилие продължават. Вчера получихме съобщения за 5 жертви при безредици, избухнали в предградията на Бишкек. Всички, замесени в конфликта страни, трябва да запазят самообладание и да избягват провокациите. Възстановяването на законността и реда трябва да стане приоритетна задача. Гражданите и предприятията в Киргизстан трябва да са в състояние да продължат всекидневните си дейности без страх за живота или физическата цялост.
<P>
Другият проблем се отнася до легитимността на временното правителство. Въпреки официално подадената оставка на президента Бакиев, временното правителство трябва да поеме ангажимент за ясен план относно възстановяването на конституционния и демократичния ред и принципите на правовата държава.
<P>
Вече бяха съобщени елементи от изготвянето на такава "пътна карта" - разработва се нова конституция на държавата, за която да бъде направено всенародно допитване, след което ще се проведат президентски и парламентарни избори.
<P>
С удоволствие ще разгледаме този план. Важното за нас в това отношение е конституционният процес да бъде приобщаващ, както и в него да участват всички слоеве от населението. Следва да се даде възможност за участие на представители на всички политически партии и етнически групи в съставянето на проекта за нова конституция, преди подлагането й на всенародно допитване.
<P>
Налице са първите окуражаващи признаци, уважаеми членове на Европейския парламент. Надявам се през следващите дни да получим потвърждение за това. Ще обсъдя въпроса на среща с външните министри на Общността следващия понеделник в Люксембург.
<P>
Когато преценим, че временното правителство е поело ангажимент за бързо възстановяване на легитимната власт и искрено желае да присъедини страната към семейството на демократичните нации, ще можем да предоставим необходимата политическа, финансова и техническа подкрепа.
<P>
С помощта на Венецианската комисия можем да подпомогнем работата по реформата на конституцията и осъвременяването на изборното законодателство. Проведените миналата година президентски избори показаха ясно, че има възможност за постигане на по-голям напредък в тази област.
<P>
Заедно с ОССЕ бихме желали да работим по подготовката и начините за осъществяване на наблюдение на избирателния процес, а заедно с народа на Киргизстан сме готови да направим всичко по силите ни, за да превърнем в реалност надеждите им за изграждане на демократично и отворено общество.
<P>
На трето място, разбираме необходимостта на Киргизстан от материална помощ. Имаме желание в най-кратък срок да направим нещо, за да посрещнем хуманитарните потребности, които могат да възникнат в резултат от последните събития.
<P>
Въз основа на получената от партньорите ни в тази част на света - Организацията на Червения кръст и Програмата за развитие на ООН - информация, изглежда, че на този етап всички сериозни хуманитарни потребности са покрити. Съществува вероятност обаче от възникване на конкретни медицински потребности. Комисията чрез Генералната дирекция на Службата за хуманитарна помощ (ECHO) ще продължи, разбира се, да наблюдава развитието на хуманитарната ситуация в страната и при необходимост да адаптира действията.
<P>
Ще продължим да предоставяме помощи, както досега, най-вече в областта на човешките права, образованието и премахването на бедността.
<P>
На четвърто място, след драматичните събития от изминалите две седмици, е налице необходимост от търсене на отговорност и раздаване на правосъдие. Повече от 80 души загинаха, а стотици други бяха ранени при стрелба срещу демонстранти в столицата Бишкек. Не можем да отминем подобни събития с лека ръка. Нуждаем се от яснота относно това какво се е случило в действителност, кой носи отговорността и какво трябва да се направи, за да не се повтори никога повече в бъдеще.
<P>
В заключение, предвид неотдавнашната кризисна ситуация, е налице необходимост от истински икономически и социални реформи. За съжаление, примерът на Киргизстан показва как лошото управление и липсата на реформи по същество могат да доведат до политическа нестабилност и, в крайна сметка, до насилие.
<P>
Безредиците и последвалото ги повсеместно разграбване на домовете и собствеността, а в момента и нарастването на дела на мащабната организирана престъпност, допълнително утежняват положението в страната.
<P>
В понеделник заедно с външните министри на Общността ще обсъдим политическата рамка, с чиято помощ Европейският съюз ще има готовност да посрещне най-належащите потребности, но, разбира се, днес имам огромното желание да изслушам становищата на уважаемите членове на Европейския парламент по този проблем.
<SPEAKER ID="233" NAME="Elmar Brok" LANGUAGE="DE">
Г-н председател, баронесо Аштън, госпожи и господа, бих искал сърдечно да ви благодаря за оценката на ситуацията в Киргизстан. Считам за основателно предложението Ви да се опитаме най-напред да възстановим законността и реда в страната и да опазим живота на хората, и едва след това да започнем да изграждаме каквото и да било върху основата на вече постигнатото.
<P>
От друга страна, както отбелязахте в края на изказването си, степента, от която страната се нуждае от икономическо и социално развитие, е ясна, защото това са и важни критерии за политическа стабилност. Разбира се, от значение е и равнопоставеността, която често пъти страда за сметка на корупцията и други подобни фактори. Справедливо или не, очевидно това е една от причините за сблъсъците в Киргизстан.
<P>
Трябва да сме наясно с пределната нестабилност на държавите в региона, поради което усилията ни за постигане на стабилност, допринасяйки за подобряване на държавното устройство, демокрацията и принципите на правовата държава, са от решаващо значение. Целият регион е от главно стратегическо значение за нас, не само отделните държави в него. Това има връзка както с наличните енергийни източници, така и с цялата територия на региона, особено ако вземем предвид религиозната ориентация на преобладаващата част от бившите съветски републики. Ако фундаментализмът в тях вземе връх, последствията за нас ще са катастрофални.
<P>
Поради тази причина предоставянето на помощи за тези държави е от изключителна важност не само от гледна точка на самата помощ, но и във връзка с интересите ни.
<P>
Не трябва да забравяме, че съседните държави в региона, някои от които огромни по територия, носят отговорността да се гарантира, че посочените слабости няма да бъдат използвани за възстановяване на взаимоотношения, основани на стари съотношения на силите, които ще попречат на процеса на модернизация.
<SPEAKER ID="234" NAME="Hannes Swoboda" LANGUAGE="DE">
Г-н председател, баронесо Аштън, позволете ми да благодаря за това изявление. Свален е от власт диктатор или президент, който се държи като диктатор. Наследилият го на поста ликува и се радва на възможността да изгради демокрация за съгражданите си. След няколко месеца той изпада в същото положение и по всичко изглежда, че възстановяването на демокрацията е било единствено с цел да се създадат удобни, добре платени постове за неговия син или други членове на семейството.
<P>
Надяваме се този сценарий да не се повтаря отново и че г-жа Отунбаева ще предприеме различен подход. Нейното минало и отношението, което често пъти демонстрира, са показателни в това отношение. Но външните признаци не са достатъчни. Нуждаем се от реални доказателства. Ако не иска да я сполети участта на предшественика й, тя трябва да подходи по различен начин и да гарантира помощта за народа си. Надявам се сваленият от власт президент да прояви достатъчно здрав разум, да не разпространява повече разногласия и наистина да се опита да заживее мирно в изгнание, което ще даде възможност на народа на Киргизстан да изгради демократична държава.
<P>
За съжаление, описаната от мен ситуация, не се отнася единствено до Киргизстан. Подобни условия могат да се видят и в други държави. Пожелаваме успех на представителя на Казахстан с поставената му задача от името на Организацията за сигурност и сътрудничество в Европа (ОССЕ). Положението в Казахстан обаче също е далеч от идеалното. Същото се отнася и до Узбекистан и други. Въпросът, чийто отговор трябва да проследим, е по какъв начин можем да насърчаваме развитието на демокрацията в тези държави - защото тя не е продукт, който просто може да бъде доставен, а трябва да намери почва за развитие по тези места. Регионът е изключително чувствителен, както г-н Brok вече отбеляза. Г-н Морел се справя чудесно като специален представител, но това не е достатъчно.
<P>
Бих искал да припомня, че по време на германското председателство, под ръководството на д-р Щайнмайер, беше изработена стратегия за Централна Азия, за която напоследък твърде малко се говори. Затова бих искал да Ви помоля да се захванете отново с въпросната стратегия и да я преработите в стратегия за постигане на стабилност в региона. Не става дума само за енергийните доставки от Туркменистан до Казахстан. Става въпрос и за стабилността, и по-конкретно, политическата стабилност на регион, разположен много близо до Афганистан. Известно ни е, че в някои от държавите като Узбекистан например ситуацията е много крехка и проблематична. Разбира се, преди всичко въпросът засяга най-вече човешките измерения, защото в никакъв случай не трябва да се позволи да бъдат жертвани човешки животи.
<P>
В този смисъл трябва да се опитаме отново да приложим стратегия за Централна Азия, която да обхваща икономиката, демокрацията и човешкото измерение. Призовавам Ви да използвате случая с Киргизстан като възможност за обновяване на стратегията за Централна Азия, за да й дадем нов тласък.
<SPEAKER ID="235" NAME="Niccolò Rinaldi" LANGUAGE="IT">
Г-н председател, баронесо Аштън, госпожи и господа, в киргизкия епос "Манас", който е доста внушително по обем литературно произведение, 20 пъти по-дълго от "Илиада" и "Одисея", взети заедно, но също и помощно средство за разбиране историята на Киргизстан, има прекрасен заключителен абзац, в който жената на героя, която олицетворява киргизкия народ, решава да опази паметта му от набези на чужди племена и да защити гробницата му. В крайна сметка тя решава да постави отгоре собственото си име, а не това на героя Манас, именно за да запази мястото непокътнато от вражески нападения.
<P>
Този вид посвещаване на всеобщото благо, на народа е това, което трябва да очакваме от новото управление в Киргизстан, което всъщност не е никак ново. Разбира се, препоръчвам на върховния представител да възприеме конструктивен, и бих казал дори, позитивен, но в същото време внимателен подход спрямо временното правителство, но и да настоява за поредица от реформи и набор от мерки, които да бъдат ясно формулирани.
<P>
Трябва да се направи не само международно разследване относно случилото се, не само ясна програма за възстановяване на демократичните правила - защото сегашното временно правителство по дефиниция не се признава за легитимно от народния вот - но и реформи, противопоставящи се на корупцията категорично и ефективно, и в крайна сметка Киргизстан трябва да се превърне държава, независима от съдебната власт, положение, което е доста далеч от настоящото.
<P>
И още нещо, което е свързано както с въпроса за съдебната система, така и с корупцията - трябва да се реформират изключително опресивната бюрократична номенклатура и публична администрация. В действителност това е първото реално изпитание на новата стратегия на Европейския съюз за Централна Азия в критична, извънредна ситуация, каквато е налице в момента в Киргизстан.
<P>
Не трябва да позволяваме на тази държава, където влиянието на Съединените щати понастоящем е твърде ограничено, да се озове в задушаващата хватка на съвременна Русия, затова считам, че ни се предоставя възможност да поемем сериозен ангажимент.
<SPEAKER ID="236" NAME="Ulrike Lunacek" LANGUAGE="DE">
Г-н председател, баронесо Аштън, известно ни е колко много хора бяха изпълнени с надежди през 2005 г. по време на Революцията на лалетата, че с идването на власт на новия президент, който искрено приема присърце потребностите и интересите на народа по отношение на демокрацията и съвместното определяне, ще настъпи пълна промяна в държавата. За съжаление, това не се случи, а сега същият този президент бе застигнат от участта на своя предшественик.
<P>
В дадения случай Европейският съюз трябва да упражни значително влияние. Баронесо Аштън, приветствам факта, че изпратихте специалния представител, г-н Морел, на място. Намирам това за разумно и полезно. Също така е важно обаче Европейският съюз да преразгледа стратегията си за Централна Азия, за да я направи наистина ефективна. Надявам се Съветът да започне работа по нея идния понеделник.
<P>
Въпросът ми е: Как възнамерявате да се справите с това? Как планирате да гарантирате осъществяването на напълно всеобхватен процес за разработване на нова конституция, в който да участват всички заинтересовани страни, както предложихте? Трябва да окажем помощ на региона и на Киргизстан да се придвижат към сътрудничество и да се отдалечат от противопоставянето. Считам, че това е важно както за бъдещето на целия регион, така и на други държави извън него.
<SPEAKER ID="237" NAME="Marie-Christine Vergiat" AFFILIATION="GUE/NGL">
(FR) Г-н председател, г-жо заместник-председател, госпожи и господа, положението в Киргизстан е всъщност особено нестабилно. Независимо от това обаче страната винаги е била, и вероятно все още е, сред онези държави, които изглеждат най-отворени към създаването на демократични институции.
<P>
Революцията на лалетата от 2005 г. за пореден път вдъхна огромни надежди. Г-н Бакиев се провали. Той не успя да отговори на потребностите и изискванията на своя народ, позволи да се развие корупция и взе участие във всички тези процеси с известно пристрастие в полза на определени кланове; той опразни хазната, ако може да се вярва на някои твърдения; и наложи постепенно засилващ се авторитарен режим, за което политическите противници, защитниците на човешките права и журналистите платиха жестока цена.
<P>
След размириците от 7 април беше съставено временно правителство, но въпреки всичко изглежда г-н Бакиев не се е отказал напълно, въпреки че напусна държавата, и вчера, както отбелязахте, са избухнали нови размирици в Южен Киргизстан и в околностите на столицата.
<P>
Г-жо член на Комисията, Киргизстан всъщност е държава с голямо стратегическо значение, и то не само във военно отношение. Тя не трябва да се превръща в бойно поле на някои световни сили. Въпреки някои обсъждания, Европейският съюз не е представен достатъчно силно в тази част на света. Подкрепата и дипломатическото ни присъствие там се посрещат без особена охота. Достатъчно е да прочетете новините, описващи положението в страната, за да се убедите сами в думите ми. Не става дума само за Съединените щати, Русия и Казахстан, която в момента председателства ОССЕ. Подкрепата на ЕС е съществена като гаранция за независимостта на държавата. Имате право, баронесо Аштън, че трябва да се даде приоритетно значение на възстановяването на принципите на правовата държава, но много скоро трябва да стигнем по-далече и, както отбелязаха някои от изказалите се преди мен колеги, да приложим подходяща стратегия за този регион.
<P>
Съгласна съм, че трябва да помогнем на Киргизстан да се пребори с бедността; 40% от местното население живеят под прага на бедността. Да, трябва да предоставим възможности за икономическо развитие и, както отбелязахте, особено в областта на образованието, здравеопазването, но също и по въпроса за водните ресурси, който е съществен приоритет за държавите в тази част на света. Трябва, разбира се, да подкрепяме демокрацията и защитата на правата на човека. В дадения момент това са въпроси, изискващи неотложно решаване.
<P>
Това, което можем и трябва да предприемем, г-жо член на Комисията, е да предпазим страната от залитане към фундаментализъм и нов авторитарен режим. Не става дума да се намесваме във вътрешните работи, а напротив, да помогнем на киргизкия народ отново да повярва в демокрацията. Това е ключът към гаранцията, че Киргизстан ще играе съществена роля в тази част на света.
<SPEAKER ID="238" NAME="Fiorello Provera" LANGUAGE="IT">
Г-н председател, госпожи и господа, положението в Киргизстан е много важно за стабилността на централноазиатския регион, където Европа има особени интереси, отнасящи се до доставките на суровини и енергия.
<P>
След размириците от 7 април е важно да бъдат създадени отново предпоставки, които ще доведат до свободно, законно и бързо избиране на демократично управление, ако ситуацията в страната позволява. Тревожен е фактът, че значителен брой оръжия са били откраднати от престъпни групировки с последващ риск от засилване на беззаконието, въоръжените конфликти и тероризма по тези места.
<P>
Европейският съюз и други организации, включително ОССЕ, могат да дадат своя принос за подпомагане развитието на стабилни, функционални, по-малко корумпирани и по-демократични институции в Киргизстан. Проява на такъв вид подкрепа може да бъде изпращането на мисия от наблюдатели на предстоящите избори.
<P>
Не можем да се преструваме обаче, че нова конституция или парламентарен режим ще са достатъчни за установяването на истинска демокрация; това несъмнено зависи от политическото израстване на гражданите и широкото разпространяване на информация за законите и правата на отделния човек. Трябва да осигурим дълготрайна помощ за региона.
<SPEAKER ID="239" NAME="Inese Vaidere" AFFILIATION="PPE">
Г-н председател, събитията в Киргизстан от изминалата седмица доведоха до политическа, съдебна и икономическа криза. На практика конституционният съд на държавата беше разпуснат, а действията на временното правителство изглеждат несъгласувани. Междувременно братът на Курманбек Бакиев обяви, че собственоръчно написаната оставка е фалшифицирана и че Бакиев не е подавал оставка лично.
<P>
По думите на очевидци са се появили нови местни групировки, които се опитват да завземат регионалното управление. Също така възникват и формации, основани на етнически признак, като по този начин се създава страх от ескалация на етническото насилие. В страната действат свободно престъпни групировки. Голям брой оръжия се разпространяват и се извършват множество кражби. Безопасността, сигурността и интересите на гражданите на ЕС в страната остават застрашени.
<P>
Действащото в момента временно правителство не е в състояние да се противопостави на тези заплахи. Ситуацията остава напълно неясна за местното население. Върховният представител, г-жа Аштън, направи две изявления, в които заяви тревогите си, но вместо това се нуждаем от повече активност и практически действия. Важно е ЕС да заеме решителна позиция относно положението в Киргизстан, защото става дума за държава от стратегическо значение. Трябва да засилим присъствието си там, в сътрудничество с ООН, САЩ и ОССЕ, за да защитим интересите на гражданите в Киргизстан и Европейския съюз, които в момента не са способни да защитят живота и собствеността си. Ясно е, че ЕС трябва да проведе независимо разследване за причините и последствията от размириците.
<P>
Няколко думи за материалните средства на Киргизката банка и агенцията за инвестиции и развитие: те трябва да бъдат подложени на оценка преди да им бъде отпусната по-нататъшна финансова помощ. Проявата на бездействие и колебание от страна на ЕС, както и липсата на истинска стратегия и тактика могат да доведат до много опасни последици и да компрометират собствените икономически и политически интереси на ЕС и доверието в Общността в региона и в целия свят.
<SPEAKER ID="240" NAME="Eleni Theocharous" AFFILIATION="PPE">
(EL) Г-н председател, лейди Аштън, през двадесетте години на своята независимост Киргизстан се управлява от корумпиран режим, като страната е отбелязала твърде скромен напредък по отношение на подобряването на демократичните институции. Това важи особено за последните петнадесет години, за което мога да Ви уверя от личен опит качеството ми на член на ОССЕ и по други поводи.
<P>
Управлявалите страната до този момент, както и тези, които ги свалиха от власт, са елементи от една и съща корумпирана система. Военните са в столицата и провеждат обиски и арести, дори и в този момент. Независимо от това, трябва да дадем възможност на сегашния режим, защото се намираме в последния етап преди избухването на гражданска война и разпокъсването на държавата.
<P>
Народът на Киргизстан е миролюбив и вероятно много от вас са го опознали от книгата на известния писател Чингиз Айтматов, който беше посланик в Брюксел допреди четири години. Финансовите неблагополучия и социалните неравенства, както и намесите на чужди държави, обаче предизвикаха взривове, които могат, при случай, да достигнат измеренията на гражданска война, затова тук не бих се съгласил изцяло с предположението, че народът на Киргизстан може да даде отпор на тероризма.
<P>
Както казах, опасността от разделянето на държавата на Северен и Южен Киргизстан е реална и се подготвя от агенти на чужди държави, докато членството на Киргизстан в ОССЕ и постоянното присъствие на тази организация в страната изглежда не дава плодове по отношение процеса на демократизиране. Разбира се, налице е постоянна хуманитарна криза, макар и неостра, и не се наблюдава никакво модернизиране и подобряване на демократичните институции през годините. Хората живеят доста под прага на бедността.
<P>
Именно затова Европейският парламент трябва да вземе отношение, заедно с другите институции на Европейския съюз, Комисията и Съвета, и да преразгледа прилаганата досега стратегия за тази част от света.
<P>
Силна делегация на Европейския парламент трябва да следи за напредъка в областта на демократизирането и да отпусне средства по контролиран начин с оглед на развитието на институциите и образованието, защото дестабилизирането на Киргизстан е основната опасност за дестабилизирането на цяла Централна и Западна Азия и на Европа. Ако Европейският съюз желае да изиграе ефективна мироопазваща роля, трябва незабавно да пристъпи към действия.
<SPEAKER ID="241" NAME="Elena Băsescu" AFFILIATION="PPE">
(RO) Ситуацията в Киргизстан е основателен повод за загриженост. Държавата заема стратегическо положение в Централна Азия. На нейна територия са разположени американска военна база, която има съществен принос за операциите в Афганистан, както и руски войски.
<P>
За съжаление, протестите от последните седмици се изродиха в насилие, довело до загуба на човешки животи. Органите на властта трябва да предприемат мерки, насочени към защитата на живота на гражданите. Вчера са възникнали нови сблъсъци между етнически киргизи, руснаци и турци. Предвид това, че страната е населявана от големи руски и узбекски общности, ако междуетническите сблъсъци продължат, ще бъде засегната стабилността на целия регион.
<P>
Г-жо Аштън, Европейският съюз трябва да обърне особено внимание на конфликта в Киргизстан, да предостави хуманитарна помощ и да се ангажира със стабилизирането на ситуацията.
<SPEAKER ID="242" NAME="Ivo Vajgl" AFFILIATION="ALDE">
(SL) Г-жо Аштън, събрали сме се да обсъдим тревожните събития в Киргизстан и да подпомогнем, доколкото е възможно, стабилизирането на положението в страната. Възприемането на подход, насърчаващ действия от страна на Европейския съюз спрямо Киргизстан, е от особено значение, но също така е важно да поддържаме висока степен на принципна ангажираност по отношение на друг проблем, който беше свален от дневния ред на това заседание. Тъй като е строго регионален и става дума за човешки животи, чувствам се длъжен да привлека вниманието Ви към него. Говоря за тежкото положение на сахравите, мироопазващите активисти на Западна Сахара, които са задържани в мароканските затвори и провеждат гладна стачка, рискувайки живота си. Правозащитната организация "Амнести интернешънъл" (Amnesty International) също привлече вниманието ни към тяхната участ. Затова бих искал да Ви помоля, г-жо Аштън, заедно с колегите си незабавно да обърнете внимание на този проблем, защото в противен случай може да стане твърде късно.
<SPEAKER ID="243" NAME="Charles Tannock" AFFILIATION="ECR">
(EN) Г-н председател, последните събития в Бишкек са тревожни и поставят тъжен край на Революцията на лалетата от 2005 г., известна още като Цветната революция, когато президентът Бакиев обеща демокрация и права на човека, а вместо това донесе корупция, непотизъм и засилваща се еднолична власт.
<P>
Киргизстан продължава да бъде най-малката и най-бедната държава в Централна Азия, като през последните години има обезпокояващо проникване на радикални ислямисти във Ферганската долина, затова стабилността трябва да бъде приоритет за ЕС в региона.
<P>
Затова е правилно и съсвем уместно да признаем новото правителство на г-жа Отунбаева, като в този случай, макар и необичайно, интересите ни съвпадат с тези на Русия, която в действителност подкрепи революцията и свалянето на режима на Бакиев. Президентът Роза Отунбаева за кратко беше посланик в Обединеното кралство, така че е добре запозната с делата на Европейския съюз.
<P>
Накрая, Централна Азия е стратегически регион е важен за енергийната и глобалната сигурност, затова функционирането на американската военновъздушна база в Киргизстан е от съществено значение за подкрепата на Международните сили за поддържане сигурността в Афганистан (ИСАФ).
<SPEAKER ID="244" NAME="Piotr Borys" AFFILIATION="PPE">
(PL) Г-н председател, пет години след края на Революцията на лалетата, когато президентът Акаев слезе от власт, ставаме свидетели на кървава революция. Тя може да се дължи на две причини. Първата е проблемът с непотизма и корупцията, от които следва липсата на основи за изграждане на демократична държава, а втората причина са финансовите и икономическите проблеми в страната.
<P>
Инициативата на г-жа Аштън, благодарение на която г-н Морел е в състояние към момента да ни представи пълен отчет на случващото се в Киргизстан, изглежда достатъчно важна. Бих искал да отправя горещ призив във връзка с положението в Киргизстан. Както знаем, страната попада в зоната на руското влияние, но в нея е разположена и американска военна база. Активното участие на Европейския съюз следва да се основава принципно на изграждането на основите на демократична държава, както и на гарантирането на вътрешната сигурност. Дадените до момента над 80 жертви са лош сигнал за изграждането на Киргизстан. Затова повтарям горещия си призив и стискам палци на мисията на г-жа Аштън.
<SPEAKER ID="245" NAME="Cristian Dan Preda" AFFILIATION="PPE">
(RO) Курманбек Бакиев не е първият, и със сигурност няма да бъде последният политически ръководител, който предизвиква разочарование и погубване на мечтите и който бива провъзгласен за диктатор, след като първоначално имаше проблясък на надежда и името му беше свързано с големи очаквания за демокрация.
<P>
Съществува просто обяснение на сегашното положение. Поради липсата на стабилни институции е вероятно политиците да предизвикат разочарование и да се включат в порочния кръг от конфликти, корупция и изнудване. Не бива да забравяме, че президентът Бакиев успешно се възползва от наличието на руска и американска военна база на територията на Киргизстан за да може непрекъснато да изнудва Запада.
<P>
Поради тази причина изходът е в изграждането на институции, създадени на основата на съгласие след провеждане на мащабен процес на консултации и постигане на широк консенсус и известен компромис сред политическите сили. Главният приоритет в момента е незабавното прекратяване на насилието, както отбеляза върховният представител. Насилието взема сериозни размери и възможно най-скоро трябва да се намери решение за прекратяването му, защото в противен случай то ще попречи на протичането на процеса на политическо изграждане.
<SPEAKER ID="246" NAME="Sergio Paolo Francesco Silvestris" AFFILIATION="PPE">
(IT) Г-н председател, баронесо Аштън, госпожи и господа, ситуацията в Киргизстан е меко казано тревожна, особено като имаме предвид изявленията на бившия външен министър, който твърди, че съдбата на Киргизстан клони все повече към приближаване към руското икономическо и гранично пространство.
<P>
Седмица след свалянето на правителството на бившия президен г-н Бакиев, който избяга от страната със самолет на 15 април, никой няма яснота относно крайната политическа дестинация или бъдещите политически намерения на Киргизстан. Това, което е ясно обаче, е ролята на руското Министерство на отбраната при улесняването на бягството на бившия президент Бакиев, след като хората излязоха на улицата с призиви за неговата оставка.
<P>
В малка страна като Киргизстан с население от 5,3 милиона и която единствена в света има на територията си едновременно американска и руска военна база, се разпространяват голям брой оръжия. Напрежението се пренася и в съседни държави, затова Европейският съюз трябва да се съобрази с приоритетите и създалата се възможност, която в момента преди всичко е да се предотврати евентуално избухване на гражданска война и да се помогне на страната да премине към изграждане на демократична парламентарна република със стабилна президентска власт в рамките на следващите шест месеца.
<P>
Както казахте, баронесо Аштън, това може да стане, ако успеем да допринесем с действия в две посоки: първо, с принос в областта на дипломацията, но също, както отбелязахте, г-жо върховен представител, значително материално подпомагане. Навременното предоставяне на помощ от наша страна за намаляване и отслабване на всякакъв вид социално напрежение ще бъде от решаващо значение.
<P>
Баронесо Аштън, нека действаме бързо и да се стремим към най-добри резултати, защото това ще се окаже поредната важна проверка за Европа. Не става дума за Хаити, а за Киргизстан. Нека поне този път се опитаме да стигнем навреме.
<SPEAKER ID="247" NAME="Franz Obermayr" AFFILIATION="NI">
(DE) Г-н председател, когато Съветският съюз се разпадна в началото на 90-те години на миналия век, много хора вярваха, че младите демокрации ще се развият почти от само себе си. Сега знаем, че новообразуваните държави наследиха огромни проблеми от Съветския съюз. По време на съветската епоха разликите между етническите групи са били потискани в значителна степен, поради което в тези държави в момента има толкова много конфликти на религиозна и културна основа. Демокрацията не се развива за една нощ и няма изобщо да се появи, докато корумпираните кланове трупат все повече и повече богатство за сметка на държавата и нейните граждани.
<P>
Говори се, че снайперистите, стреляли по тълпите в Бишкек, са узбекски и таджикски наемници. Изглежда, че това е било опит за провокиране на международен конфликт, който да изложи на риск цяла Централна Азия. Европейската външна политика трябва да помогне за успокояването на ситуацията. Военната намеса е неправилен подход, както ясно показва присъствието на Германия в Афганистан. Важно е да се предостави интелигентна и целенасочена икономическа помощ и помощ за развитие. Трябва да дадем приоритет на борбата с корупцията и лишаването на местните кланове от власт. Наистина, само в такъв случай демокрацията в Средна Азия ще получи реален шанс.
<SPEAKER ID="248" NAME="Malika Benarab-Attou" AFFILIATION="Verts/ALE">
(FR) Г-н председател, госпожи и господа, проектът "Европеана" придобива ново, амбициозно измерение. С помощта на цифровата библиотека на ЕС разнообразието и богатството на нашата култура ще станат достъпни. От съществено значение е силното ангажиране на отделните държави с този проект. Един от най-важните аспекти на инициативата се отнася до основна ценност: зачитане на културното и езиково многообразие.
<P>
Един от хоризонтите пред Европа се нарича Африка, но ние сме го затъмнили с робството и колониализма. Длъжници сме по отношение на това да осигурим признаване и репарации на народите от този континент. Само финансови компенсации не са достатъчни, но благодарение на проекта "Европеана" можем да помогнем и да върнем на африканските народи част от културата им по отношение на устната литературна традиция.
<P>
Малийският интелектуалец Амаду Хампате Ба е казал, че когато в Африка умира възрастен човек, изгаря цяла библиотека. Работата по цифровизацията на произведенията на устната литературна традиция, които често пъти се събират от екипи етнолози и антрополози, както и насърчаването на свободния достъп до тях посредством проекта "Европеана", ще им придаде универсално измерение и ще бъде начин да защитим и вдъхнем живот на културното многообразие на човечеството, идея, с която всички сме обвързани.
<SPEAKER ID="249" NAME="Катрин Аштън" LANGUAGE="EN">
Г-н председател, днес съм заела мястото си в залата и в качеството си на член на Комисията. Уважаемите членове на Парламента направиха важни забележки, затова ще се опитам за краткото време, с което разполагам, да спомена и коментирам възможно най-голям брой от тях.
<P>
Г-н Brok, заедно с г-н Tannock и други изказали се, говори за значението на факта, че Киргизстан е една от най-бедните държави в Централна Азия и, естествено, един от главните получатели на помощи от ЕС на глава от населението. Напълно съм съгласна, че социалното и икономическото развитие заемат съществено място в стратегията, която трябва да предложим. Г-н Swoboda също говори за важността да се убедим в откровения характер на политическата реформа. Работим в тясно сътрудничество с ООН и ОССЕ. Хората, които са били в региона през последните дни, отбелязаха настойчиво, че трябва да разберем изключителното значение на реформата относно бъдещите действия и аз съм напълно съгласна с оценките на политическата стабилност в региона. Това е много важен въпрос.
<P>
За пореден път трябва да се вгледаме много внимателно. Съществува стратегия за тази част от Централна Азия, която ще бъде подложена на преоценка, но в момента я разглеждам във връзка с Европейската външна служба и на действията, които трябва да предприемем в рамките на региона, за да обединим различните елементи на помощта от страна на Комисията и Съвета. Г-н Rinaldi и други колеги описаха правилно според мен необходимостта да бъдем внимателни, позитивно настроени и конструктивни в заеманата от нас позиция и ще се съглася също и с редица изказали се колеги, които говориха за стойността и значението на принципите на правовата държава. В основата на всичко, което ще направим в Киргизстан, стои задачата да гарантираме, че принципите на правовата държава наистина се спазват, като това важи за съдебната система, както и за политическата и конституциална реформа, чието значение е първостепенно.
<P>
Г-н Lunacek говори за неуспеха на изборите - смятам, че правилната формулировка е тази, която използвах в краткия си обзор - да отговорят на стандартите, които бихме искали да съществуват в международен мащаб. Смятам към смесицата от фактори да добавя, естествено, и финансовата подкрепа, като вече споменах принципите на правовата държава, политическата и конституционалната реформа и изборите, а също и за икономическото измерение, което искаме да обхванем. Малък пример в това отношение, разбира се, е фактът, че Киргизстан е една от най-богатите на водни ресурси държави в региона, която предоставя вода на съседните държави, както е известно на уважаемите колеги. Повече от пет години оказваме помощ на държавата в управлението на водните ресурси и се надявам отново да се върнем към тази дейност веднага след преодоляването на кризата, когато вече стабилно ще действа законно правителство.
<P>
Това са само част от елементите, които искам да отбележа. Смятам, че вероятно сме прави относно степента на присъствие в региона. Пиер Морел беше там няколко дни. Току-що се завърна и на 27 април ще информира г-н Borys от комисията по външни работи, за да представи пред нея актуализирана информация относно всички събития. През няколко часа си разменяме кратки съобщения, дори се чухме няколко пъти по телефона, като, разбира се, г-н Морел поддържа връзка и с други колеги. В негово лице имахме силно представителство. Изказвам благодарност на него и неговия екип за свършената от тях работа.
<P>
Значението на демокрацията, както отбеляза г-н Provera, не бива никога да се подценява според мен; трябва да стигнем отвъд проблемите, за които говори г-жа Vaidere: нестабилността, слуховете, несигурностите, въпросите, които очевидно вече са от огромно значение, и, както отбелязах, определихме какво трябва да направим през тези първи изключително важни дни, като се надявам уважаемите членове на Парламента да преценят, че реакцията ни е била своевременна.
<P>
В заключение ще отбележа само, че някои от членовете на формиращото се в Киргизстан правителство са бившите защитници на човешките права в опозицията, потискани от бившия президент и подкрепяни от Европейския съюз, включително, разбира се, и от членове на Европейския парламент. Затова, въпреки че не си правя илюзии относно естеството на политиката в тази държава и даже в целия регион, смятам, че трябва да опитаме и да дадем шанс на новото правителство да се формира подобаващо, да приеме да извърши политическите и конституционални реформи, които ще бъдат от съществено значение, да проведе изборите, както обяви, че ще направи, и ако има желание да направи всички тези неща, да му предоставим подкрепата си в бъдеще. На тази основа искам да изкажа благодарността си за направените коментари и да ви уверя, че ще приложим стратегията, по начина, който посочих в изявлението си.
<SPEAKER ID="250" NAME="Председател">
Разискването приключи.
<P>
Гласуването ще се проведе по време на първата месечна сесия през май.
<P>
Писмени изявления (член 149)
<SPEAKER ID="251" NAME="Paolo Bartolozzi  " LANGUAGE="IT">
Г-н председател, госпожи и господа, недоволството на народа, избухнало през последните дни в столицата на Киргизстан, спира напредъка на "Революцията на лалетата", която през 2005 г. събуди надеждите за демократична промяна в бившата съветска република.
<P>
Европейският парламент следи развитието на политическата криза в страната с голяма загриженост. Това не се дължи единствено на изключително важната за Русия и Съединените щати геостратегическа позиция на страната, но и на факта, че стабилността на Централна Азия, нейното политическо и икономическо развитие и междурегионалното сътрудничество интересуват ЕС, не на последно място, поради важността на Централна Азия за енергийните ни доставки и за икономическото и търговското ни партньорство.
<P>
Рискът от избухване на гражданска война и от "втори Афганистан" трябва да бъде избегнат. Вярваме в дипломатическото посредничество, което президентите на Съединените щати, Русия и Казахстан - последният в качеството му на действащ председател на ОССЕ - прилагат в преговорите си с временното киргизко правителство за установяване на обществения ред и конституционалната законност с оглед на провеждане на свободни избори и решаване на проблемите на страната.
<P>
Като председател на делегацията ЕС-Средна Азия се надявам, дори независимо от последните етнически сблъсъци, да направим всичко по силите ни, за да помирим страната и да възвърнем трайно демократичния живот в Киргизстан.
<SPEAKER ID="252" NAME="Krzysztof Lisek  " LANGUAGE="PL">
Стабилизирането на положението в Централна Азия ще гарантира доброто сътрудничетво с ЕС. Никой не се съмнява, че Киргизстан играе важна роля в региона. Киргизстан е важен за Европейския съюз по стратегически причини - като държава, която разполага с източници на енергия и природни богатства, както и защото в нея е разположена американска военна база, която подкрепя силите на НАТО в Афганистан. В същото време провалът на съответните реформи след придобиването на независимост доведе до драматичната ситуация, която наблюдаваме днес. Нека за момента се съсредоточим върху гарантирането на безопасността на гражданите, както и да им предоставим хуманитарна помощ. Освен това трябва да вземем всички възможни мерки, за да предотвратим радикализирането на страната. Не трябва да позволим избухване на гражданска война. В дългосрочен план от съществено значение е разработването на нова стратегия за целия регион. Нуждаем се от бързо разработване на конкретна позиция на ЕС, покриваща основни аспекти като предотвратяване на религиозен фундаментализъм, борба с бедността и корупцията, изграждане на гражданско общество, защита на правата на човека и на процеса на демократизиране. По-конкретно, следва да изпратим екип от наблюдатели на следващите избори. Трябва да бъдем осведомявани за всичко, което се случва, и без да се намесваме във вътрешните работи на Киргизстан, следва да направим всичко възможно, за да помогнем на страната да се насочи към демокрацията и, след като положението се стабилизира, да извърши ефективни реформи. Смятам, че по-нататъшното изпращане на помощи от ЕС за Киргизстан трябва да се извършва при условие за провеждане на реформи, които да гарантират законността и реда в държавата и зачитането на правата на човека.
<SPEAKER ID="993" NAME="Kristiina Ojuland  " LANGUAGE="ET">
Г-н председател, баронесо Аштън, приветствам изпращането на специалния представител на Европейския съюз в Киргизстан. Трябва да знаем какви са плановете на временното правителство. Трябва да се гарантира прекратяването на насилието в Киргизстан и развитието при спазването на принципите на правовата държава и демокрацията. По време на революцията в Киргизстан силите, които дойдоха на власт, обвиниха президента Бакиев за ограничаването на свободата на печата, насилието над журналисти, арестите на опозиционни лидери, корупцията, отстъплението от демократичните ценности и лошото икономическо положение на страната. Следователно в най-скоро време следва да очакваме Киргизстан да се превърне в демократична страна, управлявана от принципите на правовата държава. В същото време надеждите ни ще се оправдаят само ако самите ние сме готови да насочим ресурси към изпълнението на този план, защото бедстващата киргизка икономика не може да си позволи необходимата подкрепа за извършването на дългоочакваните социални, икономически и политически реформи. С цел постигането на устойчиво развитие в Централна Азия трябва не само да предложим икономическа помощ, но и да предоставим на временното правителство ноу-хау за извършването на реформите, както направихме в Косово, Македония и други държави. Във връзка с това е важно да се отбележи предоставянето на такъв вид помощ от Естония на Украйна и Грузия, което показва, че опитът ни в общуването с хората, населяващи териториите на бившия Съветски съюз, не трябва да се подценява. С промяната на режима в настоящия момент не можем да изпускаме възможността да улесним прехода на Киргизстан към демократичните ценности. Би било безотговорно от наша страна да оставим Киргизстан без подкрепа и да превърнем страната в зависима от някои от големите й съседи.
