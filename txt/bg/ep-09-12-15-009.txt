<CHAPTER ID="009">
Обяснение на вот
<P>
Устни обяснения на вот
<SPEAKER ID="082" NAME="Aldo Patriciello" AFFILIATION="PPE">
(IT) Г-н председател, госпожи и господа, приветствам отличната работа, извършена от докладчика и от всички членове на Парламента, които работиха за създаването на този нов инструмент, който ще позволи предоставянето на микрокредити на малки и средни предприятия и на хора, които са загубили работата си през последните години.
<P>
С оглед на загубата на 3 милиона работни места само в рамките на Европейския съюз и затрудненията на банките във връзка с предоставянето на кредити този инструмент ще осигури по-лесен достъп до необходимите ресурси за тези, които искат да започнат нов бизнес.
<P>
Сигурен съм, че тази нова инициатива ще допринесе за създаването на нови работни места, особено ако се въведат нови съпътстващи мерки, като например финансиране за обучение, които ще помогнат на младите хора да осъществяват инвестиционни проекти.
<P>
Този инструмент, г-н председател, трябва да бъде приет възможно най-бързо, за да се съживят малките и средните предприятия, които са живителната сила на европейската икономика.
<SPEAKER ID="083" NAME="Димитър Стоянов" AFFILIATION="NI">
Благодаря, г-н Председател, аз гласувах "за" доклада за финансовите мерки. Смятам, че той е много подходящ точно в този момент и той ще се отрази много добре, ако наистина бъде приложен, така както беше приет в моята страна България, тъй като в момента съществува един изключително неблагоприятен климат за хората с малък бизнес, с малки възможности, които нямат никакъв шанс да вземат кредит от банки.
<P>
Всички банки водят политика, която не е съвместима по принцип с идеята на банковите институции. Имам чувството, че банките си измислят нарочно допълнителни и допълнителни условия, само и само да не отпускат кредити, а без кредити няма как да се задвижи бизнесът.
<P>
Все пак, когато бъдат отпуснати кредити, тези предприятия се задължават да дадат 100-150% гаранции, което води до тяхното лесно фалиране. Затова смятам, че Съюзът, и Парламентът в случая, стъпи много на място с този доклад и този доклад наистина ще допринесе за развитието на европейската икономика и икономиката на България.
<SPEAKER ID="084" NAME="Diane Dodds" AFFILIATION="NI">
(EN) Г-н председател, искам да изясня, че въпреки че според мен помощта за малкия бизнес е много добра идея и такава, която трябва да бъде развита, тя трябва да бъде развита на равнище на национални правителства. Имам сериозни опасения относно това предложение, отчетността на парите, които ще бъдат отпуснати, и връщането на парите по него.
<P>
Искам да насърча националните правителства да направят всичко възможно, за да помогнат на малкия бизнес, който е гръбнакът на нашата икономика. Европейският съюз може да помогне с намаляване на регулациите и осигуряване на средства на национално равнище.
<SPEAKER ID="085" NAME="Syed Kamall" AFFILIATION="ECR">
(EN) Г-н председател, подкрепихме това предложение. Мисля, че е много важно да помогнем на предприемачите в целия Европейски съюз и в държавите-членки да създадат заможност и работни места и да извадят хората от бедността. Благодарен съм също така, че обсъждахме парите да се вземат от съществуващия бюджет, вместо да се правят нови разходи, и да се използват за предотвратяване на още повече разходи от страна на частния сектор.
<P>
Въпреки това искам да отбележа, че трябва да бъдем много внимателни, когато използваме държавно финансиране и пари на данъкоплатците. В моя избирателен район са ми известни някои механизми за микрофинансиране, като например отличния Карибски кредитен съюз в Кройдън (Croydon Caribbean Credit Union), който помага на общностите в неравностойно положение да излязат от бедността. Тези механизми бяха изтласкани от местната власт и други държавни механизми за микрофинансиране. Важно е при създаването на подобрен достъп до микрофинансиране да не се изтласкват множеството отлични частни доставчици, които вече съществуват.
<SPEAKER ID="086" NAME="Alfredo Pallone" AFFILIATION="PPE">
(IT) Г-н председател, госпожи и господа, мисля, че всички сме съгласни по въпроса за микрокредитирането, но трябва също така да обсъдим финансовите ресурси. Считам, че трябва да бъде наше задължение да увеличим този финансов ресурс.
<P>
Трябва също да внимаваме да не разширяваме обхвата на микрокредитирането с други заинтересовани страни в малките и средните предприятия, тъй като се оказа, че микрокредитирането е от помощ на по-малко успешни социални партньори. Наред с това трябва да обсъдим и един културен въпрос: в много страни, а според мен особено в страните, където потребността е най-голяма, липсва правилният културен подход, необходим за получаването на тези суми. Твърдо смятам, че тези инструменти трябва да бъдат приети първо от съответните правителства.
<P>
Има два вида скорост в Европа: скоростта на държави, които вече са приложили този подход, като например Франция и Германия, а има и други държави, които вместо това трябва да предприемат културен подход към този въпрос. Накратко, убеден съм, че истинският проблем - това, което представлява основният въпрос в Европа - е, че това не е само въпрос на осигуряване на финансиране като самоцел; трябва да се стремим към създаване на условия, при които най-необлагодетелстваните работници ще могат да създават заетост за себе си.
<P>
Писмени обяснения на вот
<SPEAKER ID="089" NAME="Luís Paulo Alves  " LANGUAGE="PT">
Гласувах в подкрепа на създаването на механизма за микрофинансиране за трудова заетост, тъй като той цели да се предоставят възможности на безработните и да се насърчава предприемачеството. Този механизъм, който е насочен към хора, които желаят да стартират или разработят микропредприятие (по-малко от 10 служители и оборот от по-малко от 2 млн. евро), ще отвори нови хоризонти за много безработни лица. Като се има предвид сегашното състояние на икономиката, щеше да бъде полезно, ако тази важна програма беше обявена по-рано, защото от много време насам хората намират за труден достъпа до кредитиране.
<P>
Тъй като механизмът е насочен към държавни и частни организации, които предоставят микрокредитиране на физически лица и микропредприятия на национално, регионално и местно равнище в държавите членки на Европейския съюз, той трябва да бъде внимателно наблюдаван от съответните органи, за да се гарантира, че кредитирането действително достига местата, където е най-необходимо, и че няма да видим повторение на ситуациите, настъпили по време на последната финансова криза.
<SPEAKER ID="090" NAME="Andrew Henry William Brons  " LANGUAGE="EN">
Подкрепям това, държавата да предоставя микрофинансиране, което да помогне на хората да създават собствен малък бизнес. Въпреки това съм против Европейският съюз да извършва тази функция. Независимо от това гласувах в подкрепа на някои изменения, защото винаги е било вероятно резолюцията да бъде приета, а аз исках да подобря резолюцията, доколкото е възможно. "Блокирането" на гласуването по няколко изменения ми попречи да гласувам отделно за някои изменения.
<SPEAKER ID="091" NAME="David Casa  " LANGUAGE="EN">
Една от най-неблагоприятните последици от световната икономическа криза е липсата на кредитиране, предоставяно от банките, което пречи на хората, както и на големите компании да извършват своята икономическа дейност. Предложението, направено от Европейската комисия, предвижда създаване на механизъм за микрофинансиране, който се стреми да подпомогне облекчаването на сегашното колебание при финансиране от банки и други финансови институции. Именно поради тази причина реших да подкрепя докладчика по въпроса и да гласувам в подкрепа на доклада.
<SPEAKER ID="092" NAME="Nikolaos Chountis  " LANGUAGE="EL">
Гласувах против доклада, тъй като безработицата, която непрекъснато се увеличава в Европейския съюз, не може да бъде преодоляна с програма за микрофинансиране. Необходими са интегрирани програми с адекватно финансиране по отделен бюджетен ред, съсредоточени върху преодоляване на младежката безработица, която е изключително висока в Гърция, където един на всеки четирима младежи под 25-годишна възраст е без работа.
<P>
Като цяло това, от което имаме нужда, са политики, които да призовават за увеличаване на бюджета на Общността и които отхвърлят неолибералната рамка на Пакта за стабилност и ниските дефицити. Смятам също така, че финансирането в рамките на този механизъм трябва да бъде напълно доброволно и по никакъв начин не трябва никой да бъде принуждаван да използва механизма под заплахата, че социалните му помощи ще бъдат прекратени или намалени. За съжаление измененията в този смисъл, внесени от мен и моите колеги, членовете на Конфедеративната група на Европейската обединена левица - Северна зелена левица, бяха отхвърлени.
<SPEAKER ID="093" NAME="Diogo Feio  " LANGUAGE="PT">
Тъй като Европа преживява дълбока икономическа и финансова криза, която доведе до сериозни социални проблеми и нарастваща безработица във всички държави-членки, е много важно Европейският съюз да създаде ефективни механизми за справяне с кризата, както и да подкрепи онези, които са най-засегнати, включително безработните и фирмите в затруднено положение.
<P>
Ето защо приветствам създаването на механизъм за микрофинансиране за трудовата заетост, който да е с акцент върху предприемачеството и да дава възможност на всеки да започне собствен бизнес. Европейското микрофинансиране ще бъде на разположение за случаите, в които се отказва или се прави по-труден достъпът до банково кредитиране, чрез подкрепа за развитието на микропредприятията, в комбинация с наставничество, обучение и помощ за изплащане на лихви, предоставяна от Европейския социален фонд.
<P>
Също така е важно да се отбележи, че този механизъм трябва да служи единствено за целите на стимулирането на предприемачеството като средство за създаване на нови работни места, помагайки да се осъществяват солидни бизнес идеи, и не трябва да се използва за социално подпомагане или за насърчаване на потреблението.
<SPEAKER ID="094" NAME="José Manuel Fernandes  " LANGUAGE="PT">
В настоящата обстановка на икономическа криза и растяща безработица е важно да се насърчи развитието на самостоятелната заетост, както и създаването и развитието на микропредприятия. Микрокредитирането ще помогне за постигането на тази цел. Затова приветствам предложението на Комисията и работата на Парламента по въпроса. Това е начин за насърчаване на предприемачеството и за повишаване на нивата на заетост и социално приобщаване. Механизмът за микрофинансиране е в допълнение към други програми, които поддържат заетостта и социалното приобщаване. Ето защо мисля, че е важно механизмът да не се финансира за сметка на вече съществуващи програми и да не ги застрашава.
<P>
Вече гласувах в негова подкрепа в комисията по бюджети в контекста на бюджетната процедура за 2010 г., в която бяха създадени два нови бюджетни реда - един за оперативни разходи в размер на 37,5 млн. евро и един за административни разходи в размер на 0,25 млн. евро. Надявам се програмата скоро да започне да функционира и процесът за одобряване на молбите да бъде бърз и без излишна бюрокрация.
<SPEAKER ID="095" NAME="Ilda Figueiredo  " LANGUAGE="PT">
За наше съжаление мнозинството в Парламента отново не удържа на своята дума и одобри предложение, което взема пари от програма "Прогрес", която вече очевидно страда от недостатъчно финансиране за своите области на действие в социалната сфера. Независимо от наличието на съображения по отношение на целите на новия европейски механизъм за микрофинансиране неприемливо е, че той трябва да се финансира чрез намаляване на наличните средства по съществуващите програми, в този случай "Прогрес" - програма на Общността в областта на трудовата заетост, социалното приобщаване и равните права.
<P>
Текстът, одобрен от комисията по заетост и социални въпроси, ясно отхвърли идеята за финансиране на механизма от програма "Прогрес" и предложи създаването на нов бюджетен ред със собствени средства: с други думи "нови" пари. Измененията, внесени от нашата политическа група, са в същата насока, но бяха отхвърлени днес.
<P>
Тъй като социалните условия в различните държави-членки се влошават, неприемливо е средствата да се насочват извън областта на трудовата заетост и сферата на социалното приобщаване към други приоритети, които бяха определени междувременно, дори и ако става дума за сферата на микрофинансирането.
<SPEAKER ID="096" NAME="Bruno Gollnisch  " LANGUAGE="FR">
Благодарение на доклада Göncz относно микрокредитирането и противоречията, които съпътстваха финансирането на този проект, аз се постарах да разбера за какво става дума в тази прочута програма "Прогрес", за която левите са толкова категорични, че не трябва да бъде лишена от нито един цент за финансиране на микропредприятия и индивидуални инициативи. Защото каква е действителната цел, на която служи в момента програмата "Прогрес", определяна като "програмата на Общността за трудова заетост и социална солидарност"? Тази да се създава документация и да се финансират проучвания и доклади. Защото, за момента, "целевата аудитория" на "Прогрес" не са нито безработните, нито социално изключените, а вземащите политически решения и лицата, формиращи общественото мнение.
<P>
Някои хора отказват да вземат 100 млн. евро за микрокредитиране от нищожната сума от 700 млн. евро, разпределена за период от седем години. Малко по-малко пари за тези, които печелят от системата, малко повече пари за европейците с постоянен бюджет: с това не може да се спори. Дойде времето да се спре наблюдаването на бедността и трудностите на нашите съграждани и вместо това да се предприемат конкретни действия. Имам една резерва обаче: микрокредитирането е необходимо само защото "банкстърите", които са толкова бързи в усвояването на държавна помощ, не правят това, което се предполага, че трябва да правят: да наливат пари в икономиката.
<SPEAKER ID="097" NAME="Françoise Grossetête  " LANGUAGE="FR">
Гласувах в подкрепа на доклада Göncz относно европейския механизъм за микрофинансиране. Микрофинансирането се отнася за микрокредити (заеми в размер на по-малко от 25 000 евро) и микропредприятия (предприятия, които наемат на работа до 10 души).
<P>
В този период на икономическа криза и поради значителния спад в броя на отпуснатите заеми е жизнено важно Европейският съюз да създаде механизъм, насочен към най-уязвимите, като например безработни, млади хора и малки предприятия.
<P>
Когато една икономика или работни места са изложени на риск, е от критично значение да се стимулира растеж чрез значителни инвестиции. Средствата за механизма ще се увеличат на 100 млн. евро, като парите са взети от бюджета на програма "Прогрес" (програма на Общността за трудова заетост и социална солидарност). Механизмът ще влезе в сила от 1 януари 2010 г. (за период от четири години). Съветът трябва да чуе това послание, така че да може да бъде постигнато споразумение през следващите няколко дни.
<SPEAKER ID="098" NAME="Sylvie Guillaume  " LANGUAGE="FR">
Гласувах в подкрепа на доклада на моята колега, г-жа Göncz, защото според мен е от съществено значение, особено в контекста на социална криза и криза в областта на заетостта, да бъде подкрепено микрофинансирането, като му се предостави конкретен бюджетен ред. Това е специален инструмент в борбата срещу банковата изолация и бедността. Противно на това, което Европейската комисия иска, ние се противопоставяме на идеята за преразпределяне на бюджетни кредити от програма "Прогрес" към европейския инструмент за микрофинансиране, защото това ще отправи отрицателно послание към икономическите оператори. Трябва да поддържаме програма "Прогрес", която е насочена към най-уязвимите групи и зависи от общата отговорност на държавите-членки и на Европейския съюз да я прилагат ефективно при сегашните обстоятелства.
<SPEAKER ID="099" NAME="Lívia Járóka  " LANGUAGE="HU">
Изключително много съм доволна, че Европейският парламент днес одобри с голямо мнозинство доклада относно европейския инструмент за микрофинансиране за трудова заетост и социално приобщаване. Планираната система за микрокредитиране може да допринесе значително за създаване на социално сближаване и нови работни места, да не говорим за значително облекчаване на вредните последици от финансовата и икономическа криза. Във време на глобална рецесия е особено важно да се предоставят нови възможности на гражданите, които са изтласкани от пазара на труда и традиционния кредитен пазар, и да се проправи път за устойчива, дългосрочна самостоятелна заетост. Освен това е важно да съществува прост финансов механизъм за хората в необлагодетелстваните райони, които възнамеряват да започнат собствен бизнес, и за най-уязвимите групи, които независимо от високия риск, ниските маржове и риска от неизпълнение помагат за основаването и процъфтяването на предприятията. Преобладаващата част от служителите в Европа работят в микро-, малки и средни предприятия.
<P>
Поради тази причина, за да се гарантира, че дружествата не губят, а всъщност увеличават потенциала си за заетост, трябва да им се оказва подходяща помощ, която в някои случаи е в такъв малък размер, че традиционният банков сектор не е в състояние да предоставя такива средства. По време на днешното гласуване Европейският парламент отправи ясно послание, че процедурата на съвместно вземане на решение трябва да приключи възможно най-скоро, така че механизмът за микрофинансиране вече да бъде достъпен от 2010 г.
<SPEAKER ID="998" NAME="Eija-Riitta Korhola  " LANGUAGE="FI">
Г-н председател, гласувах в подкрепа на доклада относно механизмите за микрофинансиране.
<P>
Все още има много неща, които можем да направим, за да насърчим младите хора в Европа да се занимават с предприемачество. Финансовата и икономическа криза доведоха до криза в трудовата заетост и социалната сфера и всъщност се прогнозира, че през следващата година ще има нови 10 милиона безработни в Европа. Ако е имало някога момент за предприемане на незабавни действия, то той е сега.
<P>
Предвид настоящото свиване на кредитирането, което в момента утежнява ситуацията, твърдо подкрепям инициативата в доклада да се предоставят микрокредити на безработните и заплашените от безработица, които срещат трудности при достъпа до търговски заеми за своите бизнес идеи. От друга страна, трябва също да инвестираме например в работилниците и бизнес инкубаторите за млади хора, както и в обучението по предприемачество.
<P>
Цялостният подход в инвестирането за подобряване на статистиката за работните места и предприемачеството е предпоставка за една просперираща Европа.
<SPEAKER ID="997" NAME="Patrick Le Hyaric  " LANGUAGE="FR">
Подкрепям финансирането на социалните разпоредби, за да се помогне на работниците, които са загубили работните си места. Това обаче не означава, че предприятията се освобождават от своите социални и териториални задължения. Държавните органи не са длъжни да компенсират това неприемливо неизпълнение на задълженията. Ето защо аз ще се въздържа.
<SPEAKER ID="100" NAME="Jörg Leichtfried  " LANGUAGE="DE">
Гласувам в подкрепа на доклада за създаване на нов механизъм за микрофинансиране, който ще помогне на хората, чиито работни места са изложени на риск, да създават или разработват микропредприятия. По дефиниция това са дружества с по-малко от десет служители и оборот в размер на по-малко от 2 млн. евро. Тази финансова възможност ще бъде достъпна първоначално за период от четири години, считано от 1 януари 2010 г.
<P>
Това ще даде на хората, които са загубили работните си места в резултат на кризата или които изпитват затруднения при получаването на достъп до кредитиране за дружеството си, възможността да преминат обучение, да запазят съществуващите работни места, а в някои случаи дори да създадат нови. Така ще се стимулира икономиката и ще се подпомогне излизането от кризата.
<SPEAKER ID="101" NAME="Jean-Luc Mélenchon  " LANGUAGE="FR">
Ще гласуваме против предложението за решение за създаване на европейски механизъм за микрофинансиране за трудова заетост и социално приобщаване. Във време, когато толкова много европейски граждани биват съкратени заради кризата на капитализма и пълната липса на солидарност, показвана от онези, които продължават да трупат печалби за тяхна сметка, е време Европейският съюз да промени своя либерален подход за решаване на възникналите проблеми.
<P>
Изправени пред ненаситните търговски апетити, които бяха създадени от либералния догматизъм на Европейския съюз, ние се нуждаем от политика, която защитава европейските работници, създателите на богатството, от което биват лишени в името на печалбата. Това е още един пример за Европа на големите печалби и на малките произволни подаяния. Обещаните нищожни суми, липсата на яснота по отношение на тяхното разпределение и на индивидуалистичната логика зад предлагания инструмент са свидетелство за това. То няма никаква връзка с Европа на общите интереси и на социалното равенство, от която се нуждаят нашите народи.
<SPEAKER ID="102" NAME="Nuno Melo  " LANGUAGE="PT">
Във време на криза, когато кредитирането е ограничено, а достъпът до него е труден, този вид механизъм е от значителна важност за подпомагане на предоставянето на микрокредити за малките предприятия и хората, които са загубили своите работни места и имат желание да започнат нов собствен бизнес. Трудно е да се постигнат такива цели без този вид механизъм за подкрепа. Освен това в сегашната ситуация на криза банките не са чувствителни към нуждите от кредитиране на възникващите предприятия, което в повечето случаи прави невъзможно започването на дейността им. Предвид перспективата още няколко милиона работни места да бъдат загубени в Европейския съюз е важно да има стимули, до които хората, останали без работа, да имат достъп в опита да създадат нов живот за себе си, като по този начин се избягват социалните кризи и се намаляват разходите на държавите-членки за мерки за социална подкрепа.
<SPEAKER ID="103" NAME="Andreas Mölzer  " LANGUAGE="DE">
Финансовата и икономическа криза, причинена главно от британски и американски спекуланти, сега води до нарастваща безработица в Европа в резултат на икономическия спад. Предимно младите хора са тези, които вече бяха изложени на сериозен риск от безработица и бяха особено силно засегнати от променящата се ситуация. Затова е изключително важно да им дадем възможност да започнат или да започнат наново кариерата си и да проправим пътя за някои от тях да създадат собствени дружества. Надявам се, че новият европейски инструмент за микрофинансиране за заетостта и социалното приобщаване "Прогрес" ще им даде значителна подкрепа в това отношение.
<P>
Новият инструмент също така ни позволява да реагираме на продължаващата кредитна криза. В допълнение към помощта за изплащане на лихви хората, които създават микропредприятия, ще получават и подкрепа под формата на наставничество, обучение, персонални професионални напътствия и изграждане на капацитет. Подкрепям инициативата на комисията да увеличи средствата за механизма за микрофинансиране с 50% в сравнение с предложението на Комисията до 150 млн. евро. Като се имат предвид огромните суми, които бяха похарчени за спасяване на банките, е важно да бъдем щедри към хората, които бяха най-тежко засегнати от положението. Поради всички тези причини гласувах в подкрепа на този доклад.
<SPEAKER ID="996" NAME="Wojciech Michał Olejniczak  " LANGUAGE="PL">
На 10 ноември 2009 г. Европейската комисия публикува предложение за решение на Европейския парламент и на Съвета за създаване на европейски инструмент за микрофинансиране. То е свързано с документ на Комисията, озаглавен "Осъществяване на Европейския план за възстановяване" и с приоритетите на Съвета, които са: поддържане на заетостта, създаване на работни места и насърчаване на мобилността, подобряване на уменията и адаптиране към потребностите на пазара на труда и увеличаване на достъпа до трудова заетост.
<P>
Предполага се, че механизмът за микрофинансиране трябва да осигури по-лесен достъп до финансови услуги за безработните и групите от представители на деловите среди, които са се оказали в трудно положение. Насочен е към хора от определени социални групи, които нямат кредитоспособността, изисквана от търговските банки, но биха искали да започнат бизнес. Въвеждането на този вид механизъм за подкрепа, който идва от фондовете на Европейския съюз, има особено важно значение в положение, в което нивата на кредитирането за момента са намалени, а стойността на отпуснатите кредити е паднала.
<P>
Положението в сектора на кредитирането показва, че финансовата и икономическа криза се превръща в криза в областта на заетостта и социална криза. Докладът на комисията по заетост и социални въпроси съдържа значителни изменения в предложението на Комисията, включително противопоставяне на прехвърлянето на необходимите средства от програмата "Прогрес" към европейския механизъм за микрофинансиране. Докладчикът предлага поставяне на механизма в отделен бюджетен ред и също предлага увеличаване на бюджета на механизма с 50 млн. евро през следващите четири години. С оглед на тези аспекти аз подкрепям доклада.
<SPEAKER ID="104" NAME="Evelyn Regner  " LANGUAGE="DE">
Гласувах в подкрепа на резолюцията за въвеждане на механизма за микрофинансиране, защото според мен най-важният приоритет е да се приеме бързо настоящата резолюция. Това ще даде на групите от населението в неравностойно положение възможността да теглят заеми и да си помагат сами. Въпреки това аз призовавам Съвета да не взима средствата от "Прогрес". Важно е тази програма да запази средствата си в пълен размер. По-конкретно, в тази криза парите на Европейския съюз не трябва да бъдат преразпределяни за сметка на най-слабите членове на обществото.
<SPEAKER ID="995" NAME="Daciana Octavia Sârbu  " LANGUAGE="EN">
Радвам се, че Европейският парламент днес одобри схема за гарантиране на достъп до допълнителни заеми за малките предприятия. Това решение ще позволи на 100 млн. евро да бъдат предоставени на регионално и национално равнище през следващите четири години. Това е ценно и навременно развитие, което ще предостави нови възможности на много от хората, страдащи от последствията от глобалната рецесия. Мерките, обявени днес, ще подкрепят тези, които искат да започнат нов бизнес, както и ще предоставят професионално обучение и по този начин ще разширят набора от умения, които гражданите могат да придобият за създаване на предприятия, които са от жизненоважно значение за икономиката на Европа. Все повече и повече се забелязва по-засилено внимание към малките и средните предприятия в политиката и законодателството на Европейския съюз. Приветствам това ново развитие, и по-специално приноса на Европейския парламент за стимулирането на развитието на малките предприятия в трудни икономически времена.
<SPEAKER ID="994" NAME="Czesław Adam Siekierski  " LANGUAGE="PL">
Програмата "Прогрес" беше започната, за да подпомогне осъществяването на целите на Европейския съюз в областта на заетостта, социалните въпроси и равните възможности, които са заложени в Социалната програма. Наличните бюджетни средства по тази програма се очаква да бъдат стимул за процеса на трансформация и модернизация в петте области: заетост, социална интеграция и социална защита, условия на труд, борба с дискриминацията и равни възможности за жените и мъжете.
<P>
Понастоящем финансовата и икономическа криза се превръща в социална криза и криза в областта на заетостта. Безработните и хората от социалните групи, които са в неблагоприятно положение, се нуждаят от активна подкрепа и съвети, ако искат да станат независими. Програмата "Прогрес" е насочена към най-уязвимите групи, като във връзка с това мисля, че държавите-членки и Европейският съюз са отговорни за ефективното изпълнение на програмата. Съюзът следва също да положи всички усилия за увеличаване обхвата на насочената финансова подкрепа за нови еднолични търговци и за основателите на микропредприятия под формата на наблюдение, обучение - включително практическо обучение - и развитие на умения.
<P>
Предполага се, че програмата "Прогрес" трябва да послужи за развитие на микропредприятията и на социалната икономика. В настоящото икономическо и финансово положение, което се характеризира с намалено предлагане на кредити, програмата "Прогрес" разширява обхвата на насочената финансова помощ за нови представители на деловите среди. Основната отговорност за заетостта и социалната политика принадлежи на държавите-членки, но Европейският съюз трябва да бъде инициаторът на тези промени. Необходимо е да се създадат реални възможности за наемане на работа за всички и за повишаване на качеството и производителността на труда.
<SPEAKER ID="105" NAME="Bart Staes  " LANGUAGE="NL">
Микрофинансирането е интересен инструмент за предоставяне на финансова подкрепа на хора, които са безработни или са изложени на риск да загубят работата си, както и на предприятия в социалната икономика, по време на криза. Гласувах против доклада, тъй като не е сигурно дали инструментът ще бъде финансиран с нови пари. Възможно е да бъдат използвани средствата от съществуващата програма "Прогрес", една програма, която стартира през 2007 г. и се състои от действия, свързани с намаляване на бедността, борба срещу дискриминацията, социално приобщаване, равенството между половете и заетостта. Взимането на пари за борба с бедността от програми, които се борят с бедността, не е добра стратегия.
<P>
Съветът, по-конкретно, отхвърля идеята за отделен бюджет. На държавите-членки очевидно липсва политическа смелост. За да може това да започне в началото на 2010 г., се освобождават 25 млн. евро от бюджета на Европейския съюз за 2010 г. Понастоящем няма съгласие между Парламента и Съвета относно финансирането през следващите три години (2011-2013). Това, от което се нуждае Европа, е устойчива стратегия, а не еднократна инжекция като тази инициатива. На инструмента за микрофинансиране му липсва последователност и дългосрочна визия. В допълнение, микрокредитите вече могат да бъдат предоставяни от Европейския социален фонд, а също и от Европейския фонд за приспособяване към глобализацията. В такъв случай аз казвам категорично "не" на доклада.
<SPEAKER ID="993" NAME="Derek Vaughan  " LANGUAGE="EN">
Това е чудесна инициатива, която ще улесни хората, които са загубили или рискуват да загубят работата си, да получат кредит за започване на собствен бизнес. Европейският механизъм за микрофинансиране "Прогрес" ще предостави до 25 000 евро на хора, които искат заем, за да започнат или развиват много малки дружества и които не са били в състояние да получат кредит чрез конвенционалните пазари.
<P>
Със задоволство отбелязвам, че Европейският парламент успя да гарантира, че тези пари няма да дойдат от програмата "Прогрес", която има за цел да помага на уязвими хора, но беше създадена с пари от бюджета за 2010 г. за първата година. Средствата в размер на 100 млн. евро, които са на разположение от началото на 2010 г., са точно този вид помощ, от която се нуждаят малките предприятия в тези времена на финансова криза, когато банките все още не са склонни да отпускат кредити. Това ще помогне на предприятията в цял Уелс и съм разочарован, че колегите от Партията за независимост на Обединеното кралство (UKIP) не можаха да подкрепят тази прогресивна инициатива.
