<CHAPTER ID="014">
Судан и Южен Судан (разискване) 
<SPEAKER ID="274" NAME="Председател">
Следващата точка е декларацията на заместник-председателя на Комисията/върховен представител на Съюза по въпросите на външните работи и политиката на сигурност относно Судан и Южен Судан (2011/2717 [RSP]).
<P>
Мисля, че я замества г-н Пиебалгс. Благодаря Ви, г-н Пиебалгс. Г-н член на Комисията, имате думата от името на върховния представител и Комисията.
<SPEAKER ID="275" NAME="Андрис Пиебалгс" LANGUAGE="EN">
Г-жо председател, шестгодишният преходен период на суданското всестранно мирно споразумение изтича след около един месец. Това е исторически момент за Судан, а и за целия африкански континент. Народът на Южен Судан чака дълго този момент, когато - на 9 юли - ще бъде обявена независимостта на неговата страна. Европейският съюз ще бъде представляван на церемонията за деня на независимостта от върховния представител и заместник-председател на Комисията.
<P>
След провеждането на убедителен референдум в началото на тази година ние поздравяваме суданските партии за забележителната работа по организиране на референдума. Приветствахме това, че президентът Башир каза публично, че Северен Судан пръв ще признае независим Южен Судан. Но положителната инерция от периода непосредствено след референдума изчезна. Има тревожни тенденции към нарастващо напрежение и конфликт. Неотдавнашните ожесточени сблъсъци във и около Абией биха могли да доведат до ново военно противопоставяне между Северен и Южен Судан.
<P>
Ние обсъждахме Судан в Съвета по външни работи и през януари, и през май, и ще се върнем отново на него на Съвета по външни работи на 20 юни. На Съвета върховният представител възнамерява да представи цялостен стратегически подход на ЕС към Судан, съсредоточен главно върху независим Южен Судан, но също така включващ елементи на конструктивен ангажимент със Северен Судан, включително преходните области, Дарфур и Изтока. Всъщност ще станем свидетели на раждането не на една, а на две нови държави.
<P>
Цялостният подход ще бъде документ за политическа стратегия, определящ всички ключови черти на нашата политика спрямо Судан. Главните цели на ЕС са да подкрепи мира между двете държави, както и демократизацията и просперитета и на двете. Искаме да видим две жизнеспособни държави, които съществуват съвместно като добри съседи, споделящи отворена граница, включително трансграничен обмен на хора, стоки, капитали и идеи.
<P>
Южен Судан ще се нуждае от цялото ни внимание по отношение на стабилизация, изграждане на държавен и институционален капацитет, и дългосрочно развитие. Наша изключителна грижа ще бъде да избегнем провала на държавата.
<P>
Като част от възможна стратегия за отговор ще разглеждаме редица важни елементи: засилване на присъствието на ЕС в Юба чрез установяване на делегация на ЕС; започване на цялостен политически диалог; стабилизиране на Южен Судан и общата граница чрез конкретни мерки и инструменти - включително Общата политика за сигурност и отбрана и Инструмента за стабилност - и увеличаване на помощта за развитие.
<P>
Що се отнася до последното, ЕС току-що предостави на разположение на Южен Судан допълнителни средства в размер на 200 милиона евро, с което общият размер на нашата помощ към днешна дата възлиза на приблизително 300 милиона евро. Работим заедно с държавите-членки в общи програми на ЕС за максимално въздействие на място. Същевременно ще продължим хуманитарната помощ и ще работим, за да се гарантира, че търговията е част от цялостния подход.
<P>
Северен Судан, от друга страна, ще понесе някои загуби. Необходимо е подкрепим ориентираните към реформи елементи от Севера, да насърчим обхватен политически диалог и да засилим своите усилия за подкрепа на правата на човека. Опитваме се да засилим политическия си диалог с правителството в Хартум. Предназначението на последното ми посещение беше да даде сигнал за подновяването на ангажимента на ЕС след положителната реакция на Хартум по отношение на резултатите от референдума.
<P>
Ние обаче сме изключително обезпокоени от неотдавнашното насилие и, както казах, от военната окупация на град Абией, която представлява очевидно нарушение на Всестранното мирно споразумение (ВМС). Призоваваме страните да се въздържат от по-нататъшни провокации и да договорят условия за дългосрочно мирно съвместно съществуване на местните общности, живеещи във и около Абией.
<P>
Продължаваме също така да сме загрижени за задържането на защитници на правата на човека, журналисти, политици от опозицията и мирни демонстранти студенти. Един от основните принципи на ВМС беше установяването на демократични правителства на базата на зачитането на многообразието и основните свободи. Искаме да видим спазване на основните свободи и истински приобщаващи демократични правителства и в Северен, и в Южен Судан.
<P>
Трябва да спомена и Дарфур. Европейският съюз остава дълбоко загрижен за продължаващото насилие в Дарфур, което води до разселване, и сериозното въздействие, което това има върху хуманитарните операции.
<P>
Има положителни новини. Тримата европейски граждани, които бяха държани като заложници в Дарфур в продължение на няколко месеца, са освободени, но същевременно знаем, че положението в Дарфур е както преди. Ще е необходимо да продължим да подкрепяме усилията за постигане на цялостен и справедлив мир в Дарфур, като се опитваме да осигурим положителен резултат от процеса на мирни преговори и да създадем условия, които позволяват на място реализирането на политически процес, базиран в Дарфур. Приветстваме резултатите от последната конференция на всички заинтересовани страни в Доха и се надяваме, че тя ще осигури важно развитие към траен мир в Дарфур.
<P>
Накрая, трябва да спомена правосъдието. Не може да бъде постигнат траен мир в Дарфур без правосъдие и помирение. Трябва да се сложи край на безнаказаността. Съветът многократно напомня за задължението на правителството на Судан да сътрудничи изцяло на Международния наказателен съд в съответствие с резолюция 1593 на Съвета за сигурност на Организацията на обединените нации. Народът на Дарфур заслужава да постигне това, за което копнее толкова отдавна - траен мир и справедливост.
<SPEAKER ID="276" NAME="Мария Неделчева" LANGUAGE="FR">
Г-жо председател, г-н член на Комисията, госпожи и господа, това, което най-много ме порази по време на референдума за самоопределение в Южен Судан, беше ентусиазмът и радостта, дори ликуването на жителите му. Хората бяха щастливи, защото поне веднъж думите им бяха чути. Поне веднъж, след повече от 20 години война, те почувстваха, че това, което искат да кажат, ще бъде чуто.
<P>
Не бива да разочароваме тези шест милиона души от Южен Судан, но не бива да забравяме и жителите на Северен Судан. Важно е в хода на демократичния импулс, породен от резултатите от референдума, преговорите да бъдат колкото е възможно по-прозрачни, за да осигурят солидна основа за бъдещето развитие на всяка от тези нови държави, както и за бъдещото развитие на взаимоотношенията между тях и с международната общност. Жизнеността и стабилността и на Севера, и на Юга, са от решаващо значение. Жизненоважно е да бъдат намерени най-после решения на проблеми, които досега са оставали нерешени. Говоря за проблемите на гражданството, споделянето на дълга и приходите от нефта, и трудния въпрос за неопределените граници.
<P>
Освен това референдуми трябва да се проведат и в областите Абией, Южен Кордофан и Сини Нил, в рамките на Всестранното мирно споразумение. Положението в Абией се влошава с всеки изминал ден. Това е много тревожно. Абией не бива да достига то точка, от която няма връщане, която ще провали повече от шест години преговори. Напрежението, което се превръща в открит конфликт, заплашва да помрачи независимостта на Южен Судан и да хвърли отново региона в хаос.
<P>
Положението в Абией обаче не бива да ни кара да забравяме положението в Дарфур. В това отношение трябва да бъдат взети под внимание заключенията на конференцията в Доха, както току-що казахте, г-н член на Комисията, и не бива да изпускаме от погледа си продължаващата необходимост да бъде насочвана хуманитарна помощ и да бъде гарантирана безопасността на хуманитарните работници. Прозрачните преговори са гаранция за две жизнеспособни държави, както и прекратяването на насилието и ефективното сътрудничество между двете държави.
<P>
Разбира се, това е рамката, която беше вече очертана по време на процеса на референдума. Важно е това да продължи, за да се гарантира реализирането на практика на политическата воля на двете държави и на международната общност под формата на истински проекти за развитие за гражданите на двете страни. Именно тези граждани и тяхното благополучие следва да бъдат главната цел на демократизацията, политическия плурализъм и спазването на правата на човека за религиозно, културно и етническо многообразие и в Южен, и в Северен Судан.
<SPEAKER ID="277" NAME="Véronique De Keyser" LANGUAGE="FR">
Г-жо председател, на 9 юли Южен Судан ще празнува своята новопризната независимост и достойнство, и суданците наистина говорят с достойнство и вълнение за това събитие.
<P>
Г-н Пиебалгс, аз бях подготвила триминутно изказване. Но докато Ви слушах, се чудех дали всъщност ще мога да се изкажа. Трябва да Ви поздравя: считам, че Парламентът има основание да се гордее с действията на целия Европейски съюз и с начина, по който е воден целият този судански въпрос, и аз като суданците стискам палци това да продължи към независимостта и по-нататък.
<P>
Вие говорихте по главните въпроси, т.е. въпросът за Абией, който е все още нерешен, политическите решения, които трябваше да бъдат взети относно гражданство, дълг, валута и т.н. Преди всичко Вие споменахте нещата, които се надявате да направите по отношение на развитието, хуманитарната дейност, фактът, че е необходимо правосъдие и че не бива да омаловажаваме Международния наказателен съд. Вие фактически обхванахте всички най-важни точки.
<P>
Аз само ще добавя някои неща. Що се отнася до проблема за развитието и хуманитарната дейност, вярно е, че остава да се направи още много в Южен Судан и че трябва да продължим да развиваме Севера, и най-важното, че не бива да го изолираме. Все още има много за вършене, защото страната е живяла само от нефта. Не е развила разнообразна икономика; няма образование; няма пътища, няма болници и т.н. Нуждите и очакванията на хората са огромни и ако не искаме тези хора да бъдат разочаровани от независимостта, то развитието и хуманитарната дейност трябва да продължат още дълго. Определено трябва да помним това.
<P>
Що се отнася до въпроса за правата на човека, правата на жените и политическия плурализъм, все още съществува полигамия, дори в Юга. Жените се купуват наред с кравите; 80 % от жените са неграмотни; все още предстои да бъдат въведени права на децата и политически плурализъм не съществува: няма култура на политически плурализъм, както видяхме по време на изборите и референдума. Същевременно това е вълнуващо и чудесно.
<P>
Срещнах се с изборните комисии и на Южен Судан, и на Северен Судан, по-специално с тази на Юга. Те искат да създават закони. Те искат добра конституция, искат да изграждат страната си и ни казват: "ще имаме пари, не се безпокойте, но ни помогнете - бъдете там". Считам, че в това отношение Вие сте изпълнили тяхната молба. Вашето посещение и това на г-жа Георгиева преди, а и вероятното посещение на лейди Аштън за празненствата по случай независимостта са все важни събития.
<P>
Вашето желание да представите стратегически план за Южен Судан е нещо, за което призоваваме след всички избори. Не искаме това да бъде неуспешен опит, а да има подходящи последващи действия и бъдеще за страните, които посещаваме. Аз промених изцяло текста на изказването си заради всичко това, г-н Пиебалгс. Бих искала да Ви благодаря, защото, както казах, хубаво е да можем да се гордеем с Европейския съюз, особено в това трудно време.
<SPEAKER ID="278" NAME="Ivo Vajgl" LANGUAGE="SL">
Г-жо председател, г-н член на Комисията, когато бъде провъзгласена независимостта на още една африканска държава, Южен Судан, на 9 юли, ще бъде затворена още една глава от колониалното наследство на този континент. Искаме да вярваме, че след като бъде взето демократично решение на референдума, Южен Судан ще реши нерешените си въпроси със своя северен съсед с мирни средства, т.е. чрез преговори. Искаме да вярваме, че регионът ще избегне риска от спорове и сблъсъци заради граници, демографски и миграционни модели, които се дължат на нефт и други национални ресурси, които са в изобилие и в двете страни, колкото и да са бедни от статистическа гледна точка.
<P>
Обръщам вниманието ви към необходимостта от продължително сътрудничество от страна на международната общност, ООН, Африканския съюз и Европейския съюз за консолидиране и на двете държави, за обезпечаване на мира и изграждане на институции за демократичен и плуралистичен Южен Судан. Госпожи и господа, това е предизвикателство, пред което сме изправени сега, по време, когато целият голям регион преживява възраждане и се открива за изискванията и стандартите на съвремието.
<P>
Судан отново е изправен пред важен исторически поврат. Всички споразумения, постигнати в края на кървавата гражданска война, все още не са станали реалност. Положението в провинция Абией е по-близо до криза, отколкото до мир, в Дарфур има насилие и Судан се нуждае от нашето внимание и щедра помощ.
<P>
Друг важен факт е, че Съветът за сигурност на ООН поднови мандата на мисията на ООН в Судан (МОНС) и ще разположи допълнителни мироопазващи сили в Судан. Нашето послание до правителствата в Хартум и Юба е, че те трябва да приветстват мироопазващите сили на ООН като приятели и да гарантират тяхната сигурност.
<SPEAKER ID="279" NAME="Nirj Deva" LANGUAGE="EN">
Г-жо председател, членът на Комисията Пиебалгс е прав. Пред нас е и едно от най-големите предизвикателства за Европейския съюз. Като докладчик за доклада на Европейския парламент относно изграждането на нации трябва да кажа, че това е изключителна възможност за нас да партнираме на Южен Судан, една от най-бедните и най-новите "бъдещи държави", на 9 юли и да направим изграждането на нация - за което постоянно говорим в Парламента - реалност на място.
<P>
Това е страна, богата на природни ресурси, но също така и страна с най-ужасните социални показатели. Едно дете, родено днес в Южен Судан, има по-голям шанс да умре в най-ранно детство, отколкото да ходи на начално училище. Каква статистика само. Хранителните продукти, осигурявани от агенциите за помощ и предназначени за разпределение сред бедните, сега се продават на пазара. Необходимо е да изградим капацитет отдолу догоре. Те нямат държавни служители. Нямат обучени администратори. Нямат инфраструктурата, необходима за една съвременна "бъдеща държава". Необходими са им правова държава, добро управление, прозрачност, необходим им е нашият опит като партньори. Те трябва да ни поканят, а ние трябва да им окажем съдействие с ноу-хау.
<SPEAKER ID="280" NAME="Judith Sargentini" LANGUAGE="NL">
Г-жо председател, бихте искали да вдигнете флага и чаша шампанско, защото, когато един народ е способен да прогласява собствената си независимост, това е единственото правилно и уместно нещо. Неприятното тук е, че Южен Судан всъщност наследява едно минало и че флагът и шампанското вероятно са неуместни предвид положението, в което се оказват гражданите на Южен Судан. Сега, когато Абией е включена в Севера, гражданите на Южен Судан следва да бъдат похвалени за позицията, която заеха, отказвайки да бъдат провокирани. Въпросът обаче е колко дълго ще продължи това.
<P>
Това, че ние, международната общност, наблюдавахме, докато въпросът за Абией остана нерешен в референдума, е всъщност много безотговорно и е начин да се стигне до война, която да започне отново в бъдеще. Фактът, че отново ще трябва да бъдат изпратени войски на ООН да възстановяват мира, също е нещо, което можем да приемем със сигурност. Това, което за мен е особено трудно, е въпросът за какво говорим и за какво не говорим? Нека разгледаме факта, че Судан се опитва да повлияе на предстоящия референдум в Абией, като настоява онези пастири, които прекарват част от времето си там, а част от времето - не, да бъдат включени в преброяването. Основателно ли е Южен Судан да оспорва, че не, те не бива да се броят, тъй като не са постоянни жители? Ако това е гледището, което възприемате, тогава не отричате ли правото на съществуване на пастирите? Това е положение от типа "параграф 22", за което не може да се намери отговор от нищото.
<P>
Има още два фактора, които трябва да бъдат споменати. Ще се даде ли справедлив старт на Южен Судан? Ако е така, тогава със сигурност гражданите на Южен Судан имат правото да им бъдат опростени дълговете. Въпросните дългове бяха натрупани от режима в Хартум и никой не може да каже, че тези дългове са били от полза за народа на Юга.
<P>
Другият фактор е как ще подходим по отношение на богатствата под земята на Южен Судан? Докато сме на въпроса, всъщност включен ли е Южен Судан в Инициативата за прозрачност на добивната промишленост (EITI), която проверява за липса на корупция и проучва кои нефтени активи се използват в полза на народа? Ако не, как можем да помогнем ние, в Европа? Единственото нещо в края на краищата, което наистина е от полза, когато става въпрос за европейска помощ за Южен Судан - а фактически и за Северен - е всъщност търговията и стартирането на справедливи инвестиции. Всички следим с тревога събитията и се надявам, че отново ще можем да поздравим свободата на Южен Судан с флага и чаша шампанско.
<SPEAKER ID="281" NAME="Gabriele Zimmer" LANGUAGE="DE">
Г-жо председател, всички гледаме към този регион на света с голяма загриженост и всички осъзнаваме много добре, че рискът от гражданска война съвсем не е премахнат. Изключителната крехкост на мирния процес, който беше задействан, се демонстрира от настоящите събития в Абией.
<P>
Избухналият конфликт е драматичен. Армията на Севера окупира Абией и 15 000 души избягаха. Считам, че ние, Европейският съюз, трябва да помогнем по съвсем осезаем начин, както направихме преди, и че това трябва да стане под формата на доставяне на храни и хуманитарна помощ колкото е възможно по-скоро, и подготвяне на неотложна хуманитарна помощ за бежанците.
<P>
Дори без тази ескалация на конфликта в Южен Судан повече от 40 % от населението вече зависят от продоволствена помощ. Южен Судан ще бъде една от най-бедните страни на земята и ако искаме Целите на хилядолетието за развитие да бъдат реализирани и там, спешно е необходимо финансирането, предоставено от Съвета - 200 милиона евро - всъщност да бъде изразходвано за продоволствена сигурност, образование и здравеопазване в тази част на света.
<P>
Моята група подкрепя незабавното оттегляне на въоръжените части на Севера и Юга от Абией, придържане към всестранното мирно споразумение и признаване на демилитаризираната зона. С оглед продължаването на мандата на ООН, което беше разисквано, ние призоваваме рисковете и проблемите, като тези, които излязоха наяве във връзка с Мисията на Организацията на Обединените нации в Демократична република Конго (MONUC), да бъдат взети предвид и оценени.
<P>
Разочаровани сме, че в тази резолюция няма истински силен призив за анулиране на дълга и за разглеждане на чуждестранните дългове. Считам, че за това трябва да се съжалява.
<SPEAKER ID="282" NAME="Bastiaan Belder" LANGUAGE="NL">
Г-жо председател, има два въпроса, които бих искал да повдигна пред върховния представител или нейния заместник във връзка с настоящото положение в Судан. Най-напред, призовавам върховния представител спешно да окаже натиск върху суданските органи за освобождаването на християнина Hawa Abdalla Muhammad Saleh, който беше задържан от службата за сигурност в бежански лагер в Дарфур на религиозни основания на 25 май. Според съобщенията Saleh е бил изтезаван след задържането и след това е отведен на неизвестно място в Хартум - една лична трагедия, която изисква Европа да се намеси.
<P>
Вторият ми въпрос е, че като член на Европейския парламент бях силно засегнат, когато прочетох острото порицание от един орган по отношение на положението в Судан, който е международен наблюдател в многократно засегнатия от вълнения конфликтен регион на Абией, че дипломатическият натиск на Европа върху убийствения и войнолюбив режим на президента Ал-Башир е бил "нулев и зле координиран". Това всъщност е съкрушително порицание.
<P>
Дали международната общност, включително Европа, не дава отново на президента Ал-Башир, след като окупира Абией, усещане за неуязвимост? Точно в този момент си струва да изтъкнем в колко слаба позиция е Ал-Башир във вътрешно отношение и че това е един повече от благоприятен момент да се окаже международен натиск върху режима.? Затова се надявам на европейски натиск върху Ал-Башир.
<SPEAKER ID="283" NAME="Mario Mauro" AFFILIATION="PPE">
(IT) Г-жо председател, г-н член на Комисията, с цялото ми уважение към прагматичния подход, който възприехте във Вашето изказване, искам да направя две препоръки, при което искам да подчертая работата по наблюдаването на референдума, извършена неотдавна от г-жа De Keyser така задълбочено, която според мен беше безценна за нашите институции.
<P>
Имам предвид нещо съвсем конкретно: лично аз не бях изненадан изобщо, че референдумът и резултатът от него бяха последвани от нарастване на враждебните действия, причинено - почти - от суданските институции и органи, особено в региона на Абией. Типично е за постоянната политика на промяна на подхода на Хартум да се намекне за решение и след това да се оттегли, без никакво предупреждение. Това породи бедствието, в което се е превърнал Судан.
<P>
Позволете ми да направя едно предложение: в рамките на Европейската служба за външна дейност ние създадохме отдел, който се занимава конкретно с хуманитарните кризи. Този отдел трябва да бъде предупреден за Абией сега, а не когато се изправим пред огромно бедствие. Той трябва да бъде мобилизиран, защото е надежден отдел, който е доказал колко струва, например по време на либийската криза. Считам, че този отдел трябва да бъде насърчен днес да изготви план и да го представи на комисията по външни работи, като обясни как възнамерява да действа, за да можем да разберем колко ценна е външната политика на Европейския съюз, когато всички работим заедно за постигане на най-добър резултат.
<P>
Последната ми препоръка се отнася до отношенията ни с Китай; чуваме отвсякъде, че Китай играе важна роля в Судан, което звучи като някакво призрачно присъствие, от което трябва да се боим. Лично аз в този конкретен момент подкрепям необходимостта от много предпазливи, и при все това благоприятни отношения с Китай, чрез които можем да преценим дали, освен икономическите му интереси, е заинтересован от това да стигне до сърцевината на въпросите за правата на човека.
<SPEAKER ID="284" NAME="Ana Gomes" AFFILIATION="S&amp;D">
(EN) Г-жо председател, ЕС трябва да продължи натиска върху правителството на Судан да оттегли войските от граничния град Абией. Необходимо е спешно решение на проблема Абией, за да бъде предотвратена ескалацията на въоръжения конфликт между Судан и Южен Судан. Този конфликт застрашава мирния процес, който трябваше да последва референдума от януари 2011 г.
<P>
Стрелбата от членове на милициите срещу хеликоптер на ООН в края на май беше възмутителен и малодушен акт; възмутителен като призива на правителството в Хартум мироопазващите сили на ООН да се оттеглят след 9 юли. Присъствието на ООН е по-необходимо от всякога, за да помогне да бъдат наблюдавани страните и да бъде стабилизиран регионът, с което да се попречи на разширяването на конфликта.
<P>
Осигуряването на мирен преход към независимост в Южен Судан изисква борбата срещу безнаказаността да остане на първо място в дневния ред на ЕС по отношение и на двете страни и за безполезно намесващите се техни съседи. ЕС не бива да бъде изкушаван да сключва евентуални "удобни сделки" с президента Ал-Башир в замяна на това да забрави, че той и неговите сподвижници трябва да бъдат изправени пред Международния наказателен съд, за да отговарят за военни престъпления и престъпления срещу човечеството, извършени срещу суданския народ в Дарфур.
<SPEAKER ID="285" NAME="Charles Goerens" AFFILIATION="ALDE">
(FR) Г-жо председател, неотдавнашният референдум за независимост в Южен Судан възвести нова ера в политическите отношения с тази нова държава. Със създаването на тази млада държава онова, което преди се считаше за вътрешен въпрос на Судан, стана международен въпрос. Всички отношения с Хартум, особено по отношение на въпросите на сигурността, сега ще бъдат международни въпроси, от което следва, че те ще са предмет на международното право.
<P>
Затова ние аплодираме начина, по който различните страни изпълняват задачите си, и в това отношение си струва да се споменат някои от най-големите непосредствени предизвикателства, които ще срещне новосъздадената държава. Първо, сред тези страни трябва да спомена бившия президент на Южна Африка и председател на Африканския съюз, Табо Мбеки, и неговото посредничество, и считам, че трябва да подчертаем също посредническата роля на нашия специален представител за Судан, Розалинд Марсдън.
<P>
Второ, присъединяването на новата държава към Споразумението от Котону открива нови перспективи за сътрудничество за развитие и отношения с Европейския съюз. Считам, че това е наложително и ние трябва да направим всичко по силите си, за да подкрепим бързото ратифициране.
<P>
Трето, съществува необходимост да бъде развит капацитет за справяне с огромните проблеми, пред които е изправена новата, все още много крехка държава. Това също изисква вниманието на международната общност.
<P>
Четвърто, съществува необходимост също така от принос за развитието на Северен Судан, който не бива да забравяме и който се подготвя за изготвяне на нова конституция.
<P>
Накрая, съществува ужасното положение по отношение на сигурността в региона на Дарфур и едностранното желание на правителството да организира референдум за статута му на 1 юли 2011 г.
<P>
Естествено, аз приветствам личното участие на нашия член на Комисията, отговарящ за развитието, и неговия персонал на този решаващ етап. Той е разбрал, че този решаващ период за бъдещето на Южен Судан представлява изпитание за силата на Европейския съюз и на другите.
<SPEAKER ID="286" NAME="Peter van Dalen" AFFILIATION="ECR">
(NL) Г-жо председател, славната дата 9 юли наближава. Южен Судан официално ще стане независим - една нация, която открито застава в подкрепа на ключовите ценности на християнската вяра, но също така нация, която ще бъде подложена на много изпитания, тъй като хитрата стара лисица Омар Ал-Башир може почти да е загубил косата си, но определено крие в ръкава си още фокуси. В региона на Абией той започна да избива гражданите. Етническото прочистване на южното племе нгок-динка изглежда започна. Животът на служителите от Организацията на обединените нации там е в опасност.
<P>
Баронеса Аштън знае, че има подкрепата ни за нейната политика по правата на човека, като по отношение на бунтовниците в Бенгази тя взе ясни решения, и то правилни. Направете същото сега във връзка с Омар Ал-Башир, тъй като хората в Южен Судан заслужават нашата силна подкрепа.
<SPEAKER ID="287" NAME="Sabine Lösing" AFFILIATION="GUE/NGL">
(DE) Г-жо председател, през февруари много хора, включително в Парламента, бяха изпълнени с надежда и загриженост за бъдещето на Судан. Имаше различни гледища относно продължаващия риск от яростни сблъсъци. Беше ясно, че народът на Судан е изправен пред сериозни проблеми и се нуждае от подкрепа. Сега положението в Судан отново е на първите страници в печата. Причината за последните събития са нерешените въпроси, свързани с предстоящата независимост на Юга, и тези проблеми не могат да бъдат решени с оръжие. Затова приветствам неотдавнашното споразумение между Северен и Южен Судан, постигнато с посредничеството на Африканския съюз, за демилитаризирана зона по протежение на бъдещата граница между двете държави. Значителни въоръжени сили на ООН - 7 000 души по модела на Мисията на Организацията на Обединените нации в Демократична република Конго (MONUC), биха могли да причинят обаче повече вреда, отколкото полза. Достатъчно е да погледнем Конго, за да видим до какво могат да доведат войските на MONUC.
<P>
Помощта за Судан трябва да бъде безпристрастна и необвързана с която и да е заинтересована група. Тя трябва да вземе присърце интересите на хората от Юга и Севера, и това важи и за материалната, и за дипломатическата помощ. За да се избегне по-нататъшно подхранване на конфликта, всякакви доставки на оръжие трябва да бъдат спрени. Призоваваме за край на всякакво гражданско/военно сътрудничество и на мисията за обучение на военни.
<SPEAKER ID="288" NAME="Michèle Striffler" AFFILIATION="PPE">
(FR) Г-жо председател, г-н член на Комисията, госпожи и господа, ние определено приветстваме мирния и заслужаващ доверие начин, по който беше проведен референдумът за самоопределение в Южен Судан през януари. Както беше вече казано, Южен Судан ще обяви независимостта си на 9 юли 2011 г. Предизвикателствата са огромни и по отношение на вътрешната организация на новата държава, и по отношение на взаимоотношенията й със Судан по общите им граници в богатия на нефт регион Абией.
<P>
И Судан, и Южен Судан имат огромни хуманитарни потребности. Основните предизвикателства са сигурността, достигането до бедстващите хора и зачитането на хуманитарните принципи. Кризата далеч не е свършила. Жизненоважно е международната общност да запази присъствието си и много високо равнище на хуманитарен ангажимент. Трябва да внимаваме много как ще се развие положението, тъй като вече е ужасно, но би могло да се влоши и да застраши стабилността в региона.
<P>
Също така жизненоважно е помощта за развитие, организирана за Южен Судан, да бъде съгласувана и да допълва хуманитарната помощ. Реалното значение на връзката между неотложността и развитието се подчертава в този контекст, където държавните инфраструктури са много слаби и хуманитарната криза определено ще продължи. Затова помощта за развитие трябва да окаже подкрепа за държавните инфраструктури и да повиши достъпа на населението до основни услуги, които са организирани в момента от неправителствени организации (НПО) и международни организации.
<P>
Последно, събитията в Южен Судан и региона Абией не бива да ни карат да пренебрегваме положението в Дарфур, което се счита за най-тежката хуманитарна криза в света. Животът на милиони хора зависи от външна помощ.
<P>
Накрая, тъй като ми останаха няколко секунди, бих искала да аплодирам работата на г-н Пиебалгс, която според мен беше изключителна.
<SPEAKER ID="289" NAME="Richard Howitt" AFFILIATION="S&amp;D">
(EN) Г-жо председател, искам на днешното ни заседание да подчертая силно необходимостта ЕС да работи с Южен Судан за демократизация и изграждане на институции. Да, това ще бъде страна с един от най-високите проценти на детска смъртност и едни от най-ниските показатели в областта на образованието в света, което поражда необходимост от ускорено присъединяване към Споразумението от Котону, с достъп до Европейския фонд за развитие и справедливо облекчаване на дълга. Но, също както ЕС следва да се гордее, че сме допринесли за до голяма степен мирен и достоверен процес на провеждане на референдум - и изказвам възхищението си от колегата Veronique De Keyser за нейното лично лидерство - ЕС трябва да даде приоритет на оказване на помощ за Южен Судан в процеса на преразглеждане на конституцията, укрепване на многопартийна система и предотвратяване на наченките на корупция от самото начало.
<P>
Г-жо председател, за Южен Судан датата 9 юли стои преди всичко; за Северен Судан, макар че всестранното мирно споразумение наближава края на срока си, неговите задължения не се изчерпват. Заплахата от насилие остава не само в самия Южен Судан, но и в съседните провинции, Сини Нил и Южен Кордофан в Северен Судан, а все още и в Дарфур. Всъщност исках да помоля г-н Пиебалгс в своя отговор да обясни какво прави ЕС за борба срещу продължаващите и влошаващите се нарушения на правата на човека, по-специално по отношение на защитниците на правата на човека като Hawa Abdulla от мироопазващата мисия на АС-ООН, който беше подложен на произволно задържане и побой.
<P>
Имах привилегията да присъствам в Източен Тимор на раждането на първата нова държава в света за това хилядолетие. Надявам се, че Южен Судан може да постигне своята независимост, като същевременно избегне трагичния преход, преживян от народа на Източен Тимор, и да осигури мир и благоденствие за суданския народ, който страда толкова много по време на най-продължителната гражданска война в Африка.
<SPEAKER ID="290" NAME="Niccolò Rinaldi" AFFILIATION="ALDE">
(IT) Г-жо председател, трудно е да се наблюдават последните стъпки от формирането на една нова страна по мирен път. Крайната цел - мирът - трябва да бъде защитена, но без да бъдат загубени важни елементи от глобалното споразумение.
<P>
Военните действия на Хартум в Абией като че ли застрашават добрия общ резултат от това пътуване, макар не и основаването на 54-ата африканска държава на 9 юли.
<P>
Югът не бива да реагира на провокации и не бива да губи от погледа си крайната цел, която е не само независимост, но и учредяване на надеждни институции и напредък на неговото население, 90 % от което живее под границата на бедността. Народът едва ли ще се облагодетелства от чуждестранни инвестиции, които вече обещават да бъдат прозрачни, а не хищнически.
<P>
Считам, че това - проблемът за чуждестранните инвестиции в Южен Судан - скоро ще бъде нова фронтова линия, която Европейският съюз трябва да наблюдава, и на която трябва да затвърди доверието, което е заслужил през последните години в този регион.
<SPEAKER ID="291" NAME="Charles Tannock" AFFILIATION="ECR">
(EN) Г-жо председател, на 9 юли Южен Судан ще обяви независимост като нова, англоезична африканска държава. ЕС правилно подкрепи процеса за постигане на ВСМ и референдума в Южен Судан. Следващите няколко месеца обаче ще останат от критично значение. Южен Судан трябва да може да се установи като жизнеспособна суверенна държава. Дори без враждебен съсед на север, Южен Судан е изправен пред огромни предизвикателства по отношение на развитието. Инфраструктурата до голяма степен не съществува. Има широко разпространена враждебност между различните общности. Показателите за здравеопазването са едни от най-лошите в света и икономиката е почти изцяло зависима от износа на нефт.
<P>
Затова е от съществено значение да бъде увеличена помощта на ЕС за развитие и хуманитарната помощ за Южен Судан. Но Южен Судан се нуждае и от недвусмислената подкрепа на ЕС в политическо отношение. Неотдавнашното завземане на оспорваната гранична област Абией от правителството в Хартум подсказва, че президентът Башир още не се е примирил напълно с разделянето на страната. Накрая, надявам се също, че Южен Судан ще изпълни обещанието си и ще бъде първата африканска държава, която да признае наново стабилната и демократична Република Сомалиленд, също като независима държава.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Г-жо председател, последните сблъсъци в Абией илюстрират колко неоснователни бяха тържествата на САЩ и Европейския съюз след референдума. Отново видяхме, че империалистическият мир е също толкова кървав, колкото и империалистическата война. Очевидно за Севера и Юга, които са на пътя на империализма и са жертви на вътрешни борби и политиката "разделяй и владей", е трудно да избегнат директния конфликт.
<P>
Различни империалистически сили от 20 години се опитват да експлоатират нефта и златото, медните и уранови залежи в Абией. Тази вътрешна борба е отговорна за риска от нова, дори още по-кървава война сега, когато НАТО, САЩ и Европейският съюз участват пряко, към което се стремят силите за обединяване на Европа след войната в Либия.
<P>
Спешно ни е необходим край на всякаква империалистическа намеса в Судан и на всички враждебни действия и противопоставяне между Севера и Юга. Ние считаме също така, че е необходимо народът на Судан - и в Севера, и в Юга, да вземе съдбата си в собствените си ръце. Това е единственият начин да бъде избягната войната и единственият начин да бъде контролирано богатството на неговата страна, и да продължат към друг път на развитие.
<SPEAKER ID="293" NAME="Joachim Zeller" AFFILIATION="PPE">
(DE) Г-жо председател, г-н член на Комисията, госпожи и господа, имах възможността да преживея референдума в Южен Судан като изборен наблюдател за Парламента и бях впечатлен от сериозната подкрепа от страна на народа на Южен Судан за идеята сам да решава съдбата на своята страна в бъдеще.
<P>
Станах свидетел също така на големите надежди на народа, който взе решение за освобождаване на своята страна от робството. Хиляди, може би десетки хиляди хора, наричани вътрешно разселени лица, които десетилетните боеве в Юга бяха изтласкали в бежанските лагери на Севера, се върнаха в предишните си домове на Юг.
<P>
Разбира се, наред с независимостта на своята страна, хората на Южен Судан искат преди всичко да живеят в мир и да намерят път към по-щастливо бъдеще след десетилетия на война, в която милиони жители на Южен Судан бяха принудени да пожертват живота си.
<P>
Новата държава Южен Судан ще стане официално независима на 9 юли, с което ще увеличи семейството на държавите в нашия свят. Първоначалните условия са възможно най-лоши и за това вече се каза много, разбира се. Седемдесет процента от населението живеят като номадски пастири на добитък; 80 % са неграмотни, спорът за Абией се разраства във военен конфликт. И като че ли това не е достатъчно, съперничеството между племената и въоръжените групи в Южен Судан също се разраства, а според изчисленията на наблюдателите повече от хиляда души са загубили живота си от януари насам. Ранените и изнасилените дори не се броят.
<P>
Судан беше провалила се държава. Съществува опасност държавата Южен Судан да бъде провалила се държава още от самото начало. Аз съм твърдо убеден, че предвид колониалната история на тези страни, Европа има голямо задължение към този регион. Заедно с Организацията на обединените нации и Африканския съюз, това положение изисква обща външна политика на Европа и това е също така възможност тази политика да се докаже на практика. Не става въпрос само за пари, а и за подкрепа за крехкото и зараждащо се гражданско общество. Необходимо е да преговаряме сериозно с онези, които държат бъдещето на страната в ръцете си, а именно племенните вождове и ръководителите на военните групи, за да не заличат надеждите на народа на тяхната страна.
<SPEAKER ID="294" NAME="Corina Creţu" AFFILIATION="S&amp;D">
(RO) Г-жо председател, след по-малко от месец ще бъде обявена независимостта на Южен Судан, която получи масово одобрение на референдума през януари. За съжаление, през това време споровете за определянето на границата и споделянето на приходите от добива на нефт не бяха уредени. Затова новата държава започва съществуването си под сянката на конфликт. Ето защо считам, че е необходимо да бъдат засилени дипломатическите усилия, включително от страна на Европейския съюз.
<P>
Ние приветстваме Вашето посещение в Судан и това на нашите уважаеми колеги, включително дейността на г-жа De Keyser. Обаче, както знаете, неотдавна положението рязко се влоши. Повече от 80 000 души напуснаха домовете си, което е признак за непосредствен риск от хуманитарна криза. Въпросът ми към члена на Комисията е за възможността в района да присъстват умиротворителни сили, предвид направеното вчера изявление на ООН, която признава провала на нейните сили, които останаха пасивни в отговор на неотдавнашното напрежение.
<SPEAKER ID="295" NAME="Marielle De Sarnez" AFFILIATION="ALDE">
(FR) Г-жо председател, преди няколко часа правителството на Судан информира Организацията на обединените нации, че ще бъдат създадени необходимите условия за завръщането на хиляди жители, които избягаха от оспорвания регион на Абией по границата между Северен и Южен Судан.
<P>
Както знаем, макар че разселените жители винаги си тръгват много бързо, завръщането им отнема време и твърде често е източник на значителни хуманитарни и социални проблеми. Затова предлагам Европейският съюз да организира наблюдателна мисия колкото е възможно по-бързо, подобно на работата, която извършихме на Балканите. Естествено, тази мисия би могла да бъде проведена с помощта на Африканския съюз и няма причина в нея да не участват и трети страни.
<P>
Накрая, няколко думи за слуховете, които се носят относно възможността за "етническо прочистване" в региона. Ако предположенията се окажат верни, международната общественост ще е необходимо, разбира се, да действа бързо, с тласък от страна на Европейския съюз. При никакви обстоятелства не бива да се повтаря трагедията от бивша Югославия.
<SPEAKER ID="296" NAME="Cristian Dan Preda" AFFILIATION="PPE">
(RO) Г-жо председател, резултатът от референдума за независимост на Южен Судан беше приветстван от доста хора. Това означаваше създаване на 54-та държава в Африка.
<P>
Обаче събитията в момента донякъде смекчиха ентусиазма. Трябва да бъдем реалисти и да признаем, че на настоящия кръстопът мирното разделяне на Судан е застрашено. Окупирането на оспорвания регион на Абией от судански правителствени войски на 21 май и насилието, което продължи вчера, както и в Кадугли, ни показват, че гражданската война между Север и Юг може да пламне отново по всяко време. Това, разбира се, трябва да бъде избягнато на всяка цена и нашето послание трябва да бъде казано високо и ясно.
<P>
Военните операции, провеждани от суданското правителство и милициите в Абией, представляват сериозно нарушение на всеобщото мирно споразумение. Искрено съм убеден, че всички сме категорични за едно: всяка ескалация на насилието трябва да бъде избягната, тъй като би могла да доведе до още човешки жертви. Положението със сигурността трябва да бъде решено според споразуменията за Кадугли и Абией от началото на годината, включително, според мен, чрез намесата на смесени сили за сигурност, упълномощени от ООН.
<P>
Ако тези пречки бъдат преодолени, все още остават множество въпросителни относно жизнеспособността на двете държави, които трябва да съществуват съвместно на територията на бившия Судан. Необходими са политическа воля и готовност за диалог, защото остава цяла поредица нерешени въпроси: общи граници, гражданство, национални задължения и, разбира се, нефтените ресурси.
<P>
От друга страна, искам да подчертая влошаването на положението по отношение на правата на човека и принципите на правовата държава в Судан, където наскоро отбелязахме увеличаване на броя на произволните задържания. Не мога да не ви припомня, че за Омар Ал-Башир все още е издадена международна заповед за задържане - факт, който органите в тази страна пренебрегват.
<P>
Ще завърша с положителен тон. Искам да приветствам освобождаването на тримата български заложници, които работеха за Хуманитарната въздушна служба на ООН и бяха отвлечени от Дарфур през януари.
<SPEAKER ID="297" NAME="Miroslav Mikolášik" AFFILIATION="PPE">
(SK) Г-жо председател, кървавата гражданска война, която продължи повече от две десетилетия в Судан, опустоши страната и разруши или беляза по друг трагичен начин живота на милиони от неговите жители. Зверствата, извършвани по време на гражданската война, накрая завършиха с подписването на мирното споразумение, неразделна част от което беше провеждането на успешен референдум.
<P>
Профилактиката е най-доброто лечение и затова аз съм твърдо убеден, че ресурсите на ЕС, предназначени за Судан, трябва да бъдат разпределяни не само за хуманитарна помощ и за развитие, но и в подкрепа на демократичен контрол и правова държава, които са основни предпоставки за прилагането на основните права на човека за разорения от войната судански народ.
<P>
Резултатите от референдума показват ясно копнежа на преобладаващо християнския Южен Судан за независимост. Ако това се случи - а аз считам, че то вече се случва - Южен Судан, като най-младата държава в света, ще се нуждае от помощ и подкрепа.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Г-жо председател, напълно съм съгласна с изявлението и декларацията на баронеса Аштън, но същевременно споделям загрижеността за бъдещото развитие на тази страна.
<P>
Регионът Абией в Судан е разкъсван от конфликти в продължение на много години. Гражданската война завърши преди по-малко от шест години, след като продължи повече от 20 години. Този регион беше ключов за конфликта и според изявление на Международната кризисна група събитията в тази част на страната ще влияят на съдбата на целия Судан. Ще се запази ли мирът в страната или тя ще потъне в нова война?
<P>
Ако южната част се отдели, ще бъде необходимо да покажем подкрепа за колкото е възможно по-мирен преход. Затова бих желала да изразя подкрепа за Комисията, която енергично осъди използването на сила срещу невинни граждани, които бяха - и продължават да са - жертви на намесата на суданската армия, която окупира този регион.
<P>
ЕС има възможността да бъде миротворец, да съдейства за стабилността в региона и да укрепи позицията си не само като най-голям донор в света, но и своята политическа позиция, и преди всичко да помогне на жителите на тази страна.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Г-жо председател, бих искал да привлека вниманието към нещо, което според мен е много важен фактор. Всички ние, в Парламента, сме много доволни, че в резултат от референдума скоро ще бъде създадена нова държава - Южен Судан. Трябва обаче да се подчертае, че това е само една възможност, защото на тази държава днес й липсват основни атрибути, които би следвало да бъдат характерни за всяка държава. Липсват й структури и компетентни служители, и няма съдебна система. С други думи, тя е открита за действията на различни сили, които биха могли да подкопаят мира и сигурността в нея. В този контекст считам, че освен много важната хуманитарна помощ, необходимо е също така да бъде защитена сигурността, и че сегашните сили на ООН все още са нужни там.
<SPEAKER ID="300" NAME="Elena Băsescu" AFFILIATION="PPE">
(RO) Г-жо председател, аз също бих желала да приветствам изявлението, направено от заместник-председателя на Комисията, на фона на задълбочаващия се конфликт между двете страни. Считам, че политическите лидери трябва да зачитат волята на народа, изразена чрез референдума за независимост. Судан има дълга история на бурни вътрешни промени и последните събития показват връщане към това минало. Искам да подчертая особено трудното положение на населението в конфликтните зони. Съществува риск от предизвикване на хуманитарна катастрофа, ако членовете на международната общност не се намесят.
<P>
Съобщава се освен това за нападения в областите, защитавани от войски на ООН, които застрашават живота на войниците и връщането на бежанците. Трябва да подчертая значението на постепенното обезоръжаване на групите, които блокират прилагането на резултатите от референдума. Трафикът на оръжие в региона също насърчава още бунтовнически вълнения, като същевременно компрометира процеса на установяване на независимост.
<SPEAKER ID="301" NAME="Seán Kelly" AFFILIATION="PPE">
(EN) Г-жо председател, днешното обсъждане на Судан и Южен Судан е окуражаващо и положително в един свят, в който има повече лоши, отколкото добри новини.
<P>
Европейският съюз има и възможност, и отговорност да отгледа по-нататък новата държава и да гарантира установяването на демокрацията, правовата държава и спазването на правата на човека в Судан и Южен Судан. По-специално считам, че историята на Европейския съюз - заради основополагащите принципи на Шуман за мир и просперитет - ни поставя в положение, в което големите държави по света не биха могли да бъдат, защото би изглеждало, че те използват Судан за експлоатация за свои собствени вътрешни и външни политики.
<P>
Ние можем да направим много, като работим с ООН, за да установим тези нови държави, по-специално Южен Судан, и да осигурим в тях да няма граждански войни, както често става, когато възникват нови държави.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Г-жо председател, след независимостта, която ще бъде придобита точно след един месец, Южен Судан ще трябва да се изправи незабавно срещу редица хуманитарни и социално-икономически проблеми. С оглед на тези обстоятелства външната помощ в подкрепа на Судан в борбата срещу крайната бедност, за засилване на местните организации и за ускоряване на ползите от мира за неговите жители ще бъде по-важна от всякога още дълго време.
<P>
Макар да се очаква, че Южен Судан ще кандидатства за присъединяване към Споразумението от Котону, десетият Европейски фонд за развитие няма да е на разположение още известно време след присъединяване към споразумението. Затова съществува риск от празнина във финансирането в периода непосредствено след референдума, когато Южен Судан ще бъде много уязвим и изложен на значителен риск от национален срив. Очевидно е необходимо това да бъде предотвратено, поради заплахата от хуманитарна катастрофа, и затова трябва да направим всичко по силите си да помогнем на суданците да преминат през този критичен период и да предотвратят повтаряне на кървавите конфликти.
<SPEAKER ID="303" NAME="Andreas Mölzer" AFFILIATION="NI">
(DE) Г-жо председател, армията на Севера принуди със сила 15 000 поддръжници на Южен Судан да напуснат града, а след това изведнъж искат да проведат референдум в Абией в двойно по-кратки срокове под надзора на армията, след като преди не можеха да се съгласят с Юга дори за това кой има право да гласува. Това е наистина гротескно начинание.
<P>
Не само различните виждания по отношение на собствеността и принадлежността правят Абией ябълката на раздора в една гражданска война, която продължава десетилетия; има също така различни религии, а именно мюсюлманският Север срещу християните и природосъобразните религии на южните суданци, които бяха принудени да живеят заедно от произволно определените граници, начертани от бившите колониални сили. Когато разглеждаме последното ескалиране на напрежението, това не бива да се забравя.
<P>
Няма да е възможно да се проведе референдумът, докато статутът на гласоподавателите в Абией остава нерешен. Аналогично, не бива да забравяме също така оспорваните региони Сини Нил и Южен Кордофан, с планините Нуба. Според мен това би било груба небрежност и не бива да се допуска.
<SPEAKER ID="304" NAME="Boris Zala" AFFILIATION="S&amp;D">
(SK) Г-жо председател, госпожи и господа, никога не съм вярвал на президента Башир и не му вярвам дори и сега. От това е съвсем ясно, че съм песимист по отношение на вероятността нещо да се случи в Судан. Твърдо съм убеден, че президентът се стреми да се намеси с военни сили срещу Юга, било то като окупира определени части от територията или важни градове или източници на суровини.
<P>
Би било много интересно от тази гледна точка да се види какви превантивни действия или превантивни стъпки е подготвила Службата на върховния комисар, за да се избегне това, може би в сътрудничество с ООН или Африканския съюз, от една страна, и би било много интересно, разбира се, да се видят методът или стъпките, които Службата би желала да предприеме, ако това се случи, и в случай че Северен Судан не спази мирното споразумение, което беше подписано, и в което аз всъщност вярвам.
<SPEAKER ID="305" NAME="Jaroslav Paška" AFFILIATION="EFD">
(SK) Г-жо председател, Южен Судан е страна, която гласува за своята независимост, и тя ще бъде най-новия член на Организацията на обединените нации. Това е страна, която гласува за своята независимост, но която е зависима на практика във всяко отношение. Тя зависи от своя северен съсед, зависи от помощта, било то от Европа или от околните африкански страни. Това е страна, в която мъжете не са се научили да работят. Мъжете чакат знак за започване на война, за да грабнат оръжие и да започнат да се бият помежду си. Това е страна, в която работят само жените и децата, където децата не ходят на училище и затова нямат образование. Това е страна, която няма работници, няма учители и няма лекари. Това е страна, в която всичко трябва да бъде изградено от нулата, и затова ще бъде много трудно и много трудоемко да се изгради подходяща политическа система и да се изправи страната на крака. Това е трудна задача не само за Европа, но и за ООН.
<SPEAKER ID="306" NAME="Андрис Пиебалгс" LANGUAGE="EN">
Г-жо председател, преди всичко съм много благодарен за широката подкрепа за стратегията, която ви беше представена. Ще се спра само на някои елементи, които бяха изтъкнати по време на разискването.
<P>
Народите на Северен и Южен Судан са несъмнено господари на своите страни. Ние подкрепяме процеса, но референдумът определено представлява вододел: това е качествено нова ситуация изцяло. Това не е същата ситуация като преди. Да, има насилие, има трудности, но ситуацията е различна. Вече виждаме светлина в края на тунела. Ето защо бих казал, че това е голяма победа за нас, защото ние подкрепихме политически процеса и чрез нашите действия, и във финансово отношение. Така че това е напълно нова ситуация.
<P>
Никога не сме правили компромиси по въпроси, свързани с правата на човека или Международния наказателен съд (МНС). Нашата позиция е много ясна по отношение и на МНС, и на правата на човека. Винаги, когато има нарушаване на правата на човека, върховният представител прави много силни и ясни изявления, и оказва натиск върху органите. Беше казано, че няма пряка реакция, но се правят промени. Това не е лесен процес и ние ще продължим да го осъществяваме.
<P>
По отношение на Абией положението е трудно, но отново позицията на Европейския съюз ще бъде много ясно и силно осъждане на окупацията, призоваващо за незабавно решаване. В основни линии Съветът за сигурност на Организацията на обединените нации трябва да вземе решение за ситуацията. Той ще реши дали да има друга мисия и ако има резолюция на Съвета за сигурност на Организацията на обединените нации, ние ще бъдем най-големите й поддръжници.
<P>
Но това, което трябва да имаме предвид, е нашата силна политическа позиция и декларация, и нашата подкрепа за гражданските операции. Считам, както казах на Южен Судан, че не бива да очакваме всички въпроси да бъдат решени до 9 юли. Независимостта ще бъде обявена, ще има постоянни дискусии и важният елемент е, че Съветът на Африканския съюз, председателстван от Табо Мбеки, има подкрепа и от двете страни - и от Севера, и от Юга. Ние стоим твърдо зад съвета на Мбеки. Затова имаме пълно основание да считаме, че всички трудни въпроси ще получат отговор.
<P>
Що се отнася до въпроса за дълга, работи се по това като част от Инициативата за тежко задлъжнелите бедни страни. Това изисква време и въпросът с Абией определено не помогна. Но този въпрос не е забравен.
<P>
Китай, доколкото можем да го ангажираме, е пълноправен член на Съвета за сигурност и би бил много полезен за намиране на решения в страната. На този етап не мога да твърдя, че има голяма дейност с китайците. Те се занимават с нефт, те са в Северен Судан, но определено помага много, когато по-широката международна общественост се опитва да намери решение на въпросите.
<P>
И не на последно място, аз съм много благодарен за вашия интерес към Судан. От една страна, той е доста далече от нас, от друга, е много близо. Ако нещо не е наред, ако в Африка умират хора, Европейският съюз не може да стои отвън и да казва: "Ами, това е твърде далече". Вашият широк интерес към тези въпроси определено насърчава и върховния представител, и мен самия, да съчетаем усилията, за да помогнем на хората да изградят мирен живот.
<SPEAKER ID="307" NAME="Председател">
Разискването приключи.
<P>
Гласуването ще се проведе в четвъртък, 9 юни, от 12,00 ч.
<P>
Писмени изявления (член 149)
<SPEAKER ID="307" NAME="Fiorello Provera" LANGUAGE="IT">
Судан, най-голямата страна в Африка на юг от Сахара, е кръстопът между арабския и африканския свят, както и мозайка от много хетерогенни етнически групи. Тя е преживяла многобройни конфликти след получаване на независимост от Обединеното кралство през 1956 г. С подписването на Споразумението от Наиваша и Всестранното мирно споразумение (2005 г.) официално беше сложен край на 20 години на конфликт между Севера и Юга. През януари 2011 г., както беше предвидено във всестранното мирно споразумение, референдум отбеляза последната отсечка от пътя към независимост на Юга от Северен Судан. На този изключително деликатен преходен етап трябва да поддържаме балансиран подход и към Севера, и към Юга, с особено внимание към нуждите на Юга по отношение на изграждането на институции и управлението. Помощта, давана от ЕС на Южен Судан, трябва да бъде премерена с оглед на ефективната способност на тази нова държава да я използва. Всъщност ние трябва да гарантираме, че бъдещите потоци от средства към Юба няма да се окажат използвани неправилно или, още по-лошо, да увеличат вече широко разпространената корупция. Европа също така трябва да засили своя ангажимент за защита на християнските малцинства в северната част на страната, които все повече стават цел на преследвания и дискриминация.
