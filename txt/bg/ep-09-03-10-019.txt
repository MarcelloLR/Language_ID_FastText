<CHAPTER ID="019">
Риск от затварянето на предприятието Qimonda в Германия и Португалия и загубата на хиляди работни места в Европа (разискване) 
<SPEAKER ID="539" NAME="Председател">
Следващата точка е изявлението на Комисията относно риска от затварянето на предприятието QIMONDA в Германия и Португалия и загубата на хиляди работни места в Европа.
<SPEAKER ID="540" NAME="Vladimír Špidla" LANGUAGE="CS">
Г-жо председател, госпожи и господа, както предприятията, така и работниците започват да усещат последиците от финансовата и икономическата криза. Макар и положението в различните държави-членки да е различно, ситуацията със заетостта в Европа като цяло се влошава. През 2009 г. общият процент на заетост може да спадне с 1,6 %, което представлява загуба на 3,5 милиона работни места. Равнището на безработица в ЕС може да достигне около 10 % през 2010 г. С всеки изминал ден предприятията обявяват мерки за преструктуриране или преместват дейността си често със загуба на много работни места. Положението с предприятието Qimonda, което обяви закриване на заводите си в Германия и Португалия, за съжаление, не е необичайно.
<P>
Комисията осъзнава негативните последици от преструктурирането върху работниците, техните семейства и икономическата и социалната структура на даден регион. Бих искал да подчертая обаче, че Комисията не разполага с правомощия да отмени или отложи решенията на отделните предприятия, нито предприятията са задължени да информират Комисията за своите решения. Трябва да кажа, че нито ръководството на Qimonda, нито представители на работниците и служителите са търсили контакт с Комисията.
<P>
Комисията би желала да постави няколко въпроса във връзка с тази ситуация. Преди всичко е от съществено значение преструктурирането да бъде предвидено и управлявано по-добре чрез засилен диалог с представителите на работниците и служителите и останалите заинтересовани страни. Смятам, че наскоро приетата директива или изменената директива относно дружествените съвети представлява едно от най-големите постижения на ЕС по този въпрос. В този контекст е още по-важно засегнатите дружества да следят за спазването на своите задължения, произтичащи от директиви на ЕС във връзка с информирането на работниците и служителите и провеждането на консултации с тях. Комисията призовава също дружествата да въведат мерки, насочени към поддържането на максимални равнища на заети работници чрез гъвкави мерки за организация на труда и използване на механизмите за временно спиране на работата по икономически причини.
<P>
Повечето държави-членки въведоха целенасочени мерки в усилията си да подкрепят заетостта и да ограничат последиците от кризата по отношение на обикновените граждани. Тези мерки се прилагат за четири основни области: задържането на работници на работа, бързата интеграция на работниците на работа, подпомагане на най-уязвимите групи чрез помощи за доходите, удължаване на срока за изплащане на помощи за безработица или увеличаване на семейните помощи и засилване на социалната закрила и инвестициите в социални и здравни инфраструктури.
<P>
Комисията активизира финансовите инструменти на европейско равнище с цел да подпомогне държавите-членки в преодоляването на кризата и социалните й последици. Европейският социален фонд, който предоставя помощ на 9 милиона работници всяка година, беше опростен, така че да могат да бъдат отпускани авансови плащания за проекти на стойност 1,8 милиарда EUR. Надявам се Европейският парламент и Съветът бързо да постигнат споразумение по въпроса. Комисията подкрепя и тези държави-членки, които биха искали да препрограмират Европейския социален фонд. Държавите-членки могат да поискат и намеса от Европейския фонд за адаптиране към глобализацията, за да бъде оказано съдействие на работниците, които са били съкратени. В Европейския план за икономическо възстановяване Комисията предложи разширяване на критериите за допустимост с цел да отговори по-добре на настоящата икономическа криза. Надявам се тук, в Парламента да бъде постигнат компромис със Съвета на ранен етап. Комисията е готова да работи заедно с германските и португалските орани с оглед да се оценят всички искания за помощи от европейски фондове. Комисията подкрепя също социалния диалог на европейско равнище, тъй като социалните партньори имат решаваща роля в управлението на кризата. Европейските социални партньори следва също да представят съвместен принос за начините за преодоляване на кризата на тристранната среща на 19 март.
<P>
За Комисията е важно действията да бъдат предприети на единна основа, тъй като по този начин ще бъде възможна борба с краткосрочните последици от кризата, както и работата в посока към бъдещо икономическо обновление. Комисията имаше предвид именно тази цел, когато въведе европейската инициатива за подпомагане на заетостта в рамките на Европейския план за икономическо възстановяване. На 4 март в Комисията се получи документ, предназначен за срещата на Европейския съвет на 19 и 20 март, съсредоточен наред с другото върху изискванията и методите за подпомагане на работниците, засегнати от кризата, и на уязвимите лица на трудовия пазар.
<P>
Комисията приветства също инициативата на чешкото председателство да организира среща на високо равнище, посветена на заетостта и социалните въпроси през май 2009 г. Целта на тази среща ще бъде да се направи оценка на ситуацията и да се определят конкретни мерки. Срещата следва да доведе до възприемането на общ подход за намаляване на социалното въздействие от кризата, постигане на нов консенсус със социалните партньори и другите участници по въпроса за модернизирането на социалните политики и определяне на мерки за ускоряване на икономическото възстановяване и преодоляване на кризата чрез справяне със структурните недостатъци на трудовия пазар.
<SPEAKER ID="541" NAME="José Albino Silva Peneda" LANGUAGE="PT">
Евентуалното закриване на Qimonda застрашава почти 2000 работни места в северната част на Португалия, която за няколко години се превърна от един от най-индустриализираните региони в Европа в един от най-бедните региони на континента.
<P>
Трябва да се уточни, че индустриалната структура в северните части на Португалия се базираше на традиционни сектори, като текстилната промишленост имаше голямо значение сред тях. Въпросният случай възникна точно в момента, когато тази индустриална структура навлезе в решителен етап на преобразуване, като премина през процеси на преструктуриране, които са винаги трудни и скъпоструващи. Ако това закриване се превърне в реалност, то ще има огромно въздействие не само върху региона, но и върху страната като цяло.
<P>
Известно ми е, че това дали Qimonda ще продължи дейността си зависи преди всичко от пазарните сили и волята на заинтересованите страни. Въпреки това не е трудно да се признае, че тъй като Qimonda се смята за един от основните износители в Португалия и е и основна част от преобразуването на икономическата система на региона, не можем да приемем, че единствено пазарните сили трябва самостоятелно да решават бъдещето й. Това обстоятелство обяснява защо португалските и германските органи се занимават с въпроса на най-високо равнище, и по-конкретно съвсем наскоро на равнище на президента на Португалската република и германският канцлер Меркел. Именно и по тази причина, г-н Шпидла, ако португалското правителство още не Ви е поканило да посетите региона, който преживява същинска социална криза, аз лично Ви каня, г-н член на Комисията, защото искам да видите със собствените си очи сериозността на ситуацията, да подкрепите положените усилия и да мобилизирате всички инструменти, с които разполага Комисията, за да се предотврати разпространението на липсата на доверие в целия регион.
<SPEAKER ID="542" NAME="Edite Estrela" LANGUAGE="PT">
Qimonda е парадигматичен случай в настоящия контекст на глобална финансова и икономическа криза. Това е предприятие, което използва модерна технология, за което работят висококвалифицирани работници и което насърчава научноизследователската дейност. Qimonda изпълнява целите на Лисабонската стратегия. Португалското правителство прави всичко възможно, за да намери решение, чрез което предприятието да се възстанови, но решението зависи и от участието на германското федерално правителство и на регионалните правителства на Бавария и Саксония. Португалското правителство вече реши да отпусне 100 милиона EUR за тази цел. Както казах, правителството прави и ще продължи да прави всичко възможно, както беше признато и от германските работници в Qimonda по време на последното официално посещение на президента на Португалската република.
<P>
Европейската комисия и държавите-членки предприемат стъпки - и съвсем основателно - за спасяване на множество банки и подпомагане на някои промишлености, като например автомобилната промишленост. Защо да не се окаже подкрепа и на Qimonda? Оставянето на Qimonda на съдбата й ще има изключително сериозни последици. Не само хиляди работници в Португалия и Германия ще загубят работата си, но ще бъде загубен безценен потенциал от интелектуална собственост и множество общностни средства, инвестирани в Qimonda. Поддържането на дейността на Qimonda в Германия и Португалия е от такова стратегическо значение за Европа, че подкрепата на Европейския съюз е напълно оправдана.
<P>
Г-н член на Комисията, ние трябва да сме последователни и ако трябва да бъдем последователни, ще направим всичко възможно, за да спасим Qimonda. Qimonda съвсем не е каквото и да е предприятие!
<SPEAKER ID="544" NAME="Ewa Tomaszewska" LANGUAGE="PL">
Г-н председател, германското дружество Qimonda, един от най-големите производители на запаметяващи чипове, обяви фалит. През последната година предприятието получи 325 милиона EUR под формата на субсидии, които се оказаха неадекватни.
<P>
През 2007 г. Qimonda осигури работа на 13 500 души. През декември миналата година беше предприето 10 до 15 % намаление на техните заплати въз основа на уверението, че разликата ще им бъде изплатена до април тази година. Вместо това, 500 работници изненадващо останаха без работа. Те не получиха заплати или обезщетения за неизползван отпуск или дължимото обезщетение при уволнение. Други 500 работници ще загубят работата си през следващия месец, а още 1500 работници са заплашени надолу по веригата.
<P>
В нашите страни съществуват множество подобни предприятия, включително в Кросно или Сталова-Вола в Полша. Това, което очакваме от Комисията, е последователна програма за закрила на работните места по време на кризата.
<SPEAKER ID="545" NAME="Elisabeth Schroedter" LANGUAGE="DE">
Г-н председател, г-н член на Комисията, госпожи и господа, фалитът на предприятието Qimonda се дължи на масов спад в цените на остарели DRAM чипове. В годишно изражение Qimonda е месеци напред в сравнение с конкуренцията, когато става въпрос за изследвания относно енергоспестяващи чипове и именно в това отношение - в този потенциал за нововъведения - трябва да се инвестира. Надяваме се, че Комисията ще насочи вниманието си върху това.
<P>
Въпреки всичко, това може да означава, че не всички работни места ще бъдат запазени. Членът на Комисията беше прав. Именно тук трябва да се намеси Европейския фонд за адаптиране към глобализацията. В случая с Qimonda обаче имаме висококвалифицирани работници, които чрез наистина добре подбрана и конкретно ориентирана преквалификация, биха могли да намерят нова работа в нови изгряващи промишлености. Работниците, които осъществиха преминаването към промишленост на базата на слънчева енергия, показаха това. Случаят с Qimonda показа, че от Комисията също зависи от това да се гарантира, че се провежда преквалификация за работни места, които имат бъдеще, а не просто на случаен принцип. Единствено целенасочените инвестиции, екологосъобразно преструктуриране на икономиката и съответна преквалификация на работната сила ще осигури на хората надежда и реални перспективи за бъдещето.
<SPEAKER ID="546" NAME="Gabriele Zimmer" LANGUAGE="DE">
Г-н председател, г-н член на Комисията, едва ли ще бъдете изненадани да чуете, че не съм доволна от отговора Ви, особено като се има предвид, че положихме големи усилия преди няколко седмици да осъществим контакт с много широк кръг представители на Комисията, по-конкретно члена на Комисията Ферхойген, като поискахме ясни отговори. Днес беше налице много голяма възможност да дадете по-точен отговор и да посочите как самата Комисия възнамерява да поеме отговорността си.
<P>
Според мен съществуват два аспекта, които бих искала да въведа в това разискване. На първо място, Qimonda е в състояние да осигури съществен технологически напредък за Европейския съюз по отношение на полупроводниковата технология и нанотехнологията. На второ място, Qimonda няма конкуренти в Европа, но има някои конкуренти в Азия, където те биват подпомагани от 70 % субсидии - в това се състои огромната разлика. На трето място, закриването на производството на Qimonda ще означава загуба на ядро от сътрудници в мрежа от около 40 000 работни места само в регион като Саксония.
<P>
Какво очакват от Съюза работниците, техните семейства и хората от засегнатите региони? Най-напред те очакват ясен и незабавен ангажимент, че Комисията желае да запази настоящото местоположение на европейската промишленост на полупроводникови технологии и нанотехнологии, че няма да се допусне този начален старт за бъдещето да бъде пропилян и че изявленията относно ускоряването на бъдещите изследвания, по-конкретно по отношение на Осмата рамкова програма за изследванията са действителни.
<P>
Ние очакваме също Комисията, федералното германско правителство и регионалното правителство на Саксония да подкрепят необходимото решение за предотвратяване на закриването на производството. Няма много време, само няколко дни. Висшето ръководство вече се оттегля. Алтернативните решения биха били силно напредналите технологии за изследвания да бъдат преместени в Азия, или да бъдат продадени на безценица. Бих възразила, че това не може да бъде в интерес на Европейския съюз.
<SPEAKER ID="547" NAME="Joel Hasse Ferreira" AFFILIATION="PSE">
(PT) Г-н председател, г-н член на Комисията, госпожи и господа, затрудненото положение на Qimonda се влоши още повече от появата на финансовата и икономическата криза. Португалското правителство направи всичко, което сметна за подходящо и полезно, за да намери решение на ситуацията. Бихме искали баварското правителство също да знае как реагира на ситуацията с голямо чувство на отговорност. Спасяването на заводите в Мюнхен ще има решаващо въздействие върху обитателите на Вила ду Конде и Дрезден.
<P>
Португалският министър на икономиката и нововъведенията, Manuel Pinho, потвърди значението на това да се осигури функционирането на това предприятие. Qimonda е изключително важна за Португалия и тъй като може да бъде конкурентоспособна на глобално равнище, това предприятие е също толкова важно и за Европа.
<P>
Г-н председател, Португалия ще продължи да работи в посока към намиране на решение, което гарантира функционирането на предприятието. Надяваме се германското правителство - както на федерално, така и на регионално равнище - наистина да положи усилия за намиране на решение на този проблем.
<P>
Колкото до мен, бих искал да подчертая още веднъж стратегическото значение на запазването на този вид промишленост на европейска територия. Надявам се, че нито едно национално или регионално правителство няма да направи грешката да допусне това предприятие да закрие заводите си и да закрие работни места на територията на Съюза.
<P>
Госпожи и господа, разбираме нуждата да се помогне на големи групи от автомобилната промишленост в процеса на преструктурирането им, но средствата на Съюза и енергията на Европейската комисия не могат да бъдат изразходвани в тази помощ.
<P>
Г-н член на Комисията, с цел да се избегнат евентуални разминавания в комуникацията, призоваваме г-н Шпидла, с когото сме свързани с делови връзки и връзки на политическа солидарност, както и председателя на Комисията, който едва ли може да забрави, че е наш сънародник, както и съгражданин на значителна част от работниците на Qimonda, за това Комисията да се ангажира с подкрепата на Qimonda.
<P>
Преди да завърша, трябва да се подчертае, че президентът на Португалия Cavaco Silva неотдавна заяви в Германия, че има нова надежда за Qimonda. Трябва също да се спомене, както моите колеги вече направиха, значението на специфичния икономически сектор, в който осъществява дейност Qimonda. Нека не забравяме следователно, че португалското правителство показва готовност да подкрепи Qimonda с всички необходими средства, като се вземат предвид икономическите мащаби на страната.
<P>
Госпожи и господа, нека помогнем за спасяването на Qimonda. Времето лети!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Г-н председател, г-н член на Комисията, госпожи и господа, в това важно разискване е от основно значение да стане ясно какви са залозите, а именно: бъдещето на стратегическата нанотехнологична индустрия, заедно с научноизследователската и развойна дейност в сектор с основно значение за бъдещето на информационното общество, чието централно ядро и изследователски център се намира в комплекса на Qimonda в Германия със своя завод за полупроводникови изделия в Португалия. Европейският съюз не може да продължи да допуска разрушаването на неговите промишлености, особено в стратегическа област и да стане зависим от САЩ и страните от Азия, които подкрепят своите промишлености. Съжаление предизвиква сериозната липса на чувствителност към въпроса с Qimonda като производствено предприятие, която г-н Шпидла показа в тази зала.
<P>
В този процес са засегнати множество работни места: почти 2000 във Вила ду Конде, 5000 в Германия, над 5000 по света, както и хиляди работни места, които ще бъдат засегнати непряко в дружествата доставчици и центрове за научноизследователска и развойна дейност на останалите партньори на Qimonda. Огромен обем научни изследвания е заплашен от риска от закриване на Qimonda в Германия и верижните ефекти, които тази ситуация би имала в Португалия. Извън съмнение е, че Европейският съюз следва да се ангажира с този въпрос, поне по същия начин както в случая с банковия сектор. Не трябва да се забравя, че Вила ду Конде е в Северна Португалия, където безработицата нарасна много, дали поради факта, че предприятията в текстилния сектор и производството на облекло бяха закрити или защото мултинационалните дружества, производители на обувки и кабели, наред с други неща, преместиха дейността си. Понастоящем това е район с висок социален риск, ако не се предприемат стъпки за намаляване на нарастването на безработицата и гарантиране на производството.
<P>
По тази причина е от основно значение да се положат всички възможни усилия. В краткосрочен план това включва държавни помощи, финансова подкрепа от Общността и кредитни гаранции за поддържане на промишленост със стратегическо значение за икономиката на Европейския съюз. В средносрочен план това включва развитие на тази промишлена област и създаване на повече работни места с наличие на права. Добре би било, ако Европейската комисия и правителствата на нашите страни, разберат това. Що се отнася до нас, ние ще продължим да се борим.
<SPEAKER ID="549" NAME="Colm Burke" AFFILIATION="PPE-DE">
(EN) - Г-н председател, изразявам задоволството си от приоритета, предоставен на това разискване. Загубата на предприятия, като Qimonda поради големия им мащаб и значение на икономическа котва за регионални и дори национални икономики, трябва да се разглежда сериозно от политиците.
<P>
Преместването или изнасянето на тези предприятия често е функция от глобализиращи се сили. Глобализацията - обикновено положителна сила, която увеличава глобалното благосъстояние - за съжаление, може да нанесе опустошителен удар върху регионалните икономики, когато големите предприятия се преместят. Това се случи в моята област в Южна Ирландия, където предприятието Dell обяви съкращение на 1900 души от своя персонал в завода си в Лимерик. По същия начин, в Уотърфорд, където Waterford Wedgwood е възможно да закрие дейността си в недалечно бъдеще и отново хиляди работни места да бъдат загубени както пряко, така и при съпътстващите дейности.
<P>
Това трябва да бъде сериозно разгледано от лицата, отговарящи за политиките. Следователно приветствам решителността на члена на Комисията Шпидла да направи всичко възможно, за да бъдат предоставени средства от Европейския фонд за адаптиране към глобализацията и Европейския социален фонд. Средствата в размер на 500 милиона EUR от Европейския фонд за адаптиране към глобализацията могат да донесат огромни ползи, като предоставят втора възможност на съкратените работници за придобиване на нови умения и за преквалификация, както и да се превърнат в предприемачи, които да ни изведат от рецесията.
<P>
Топката решително се намира в полето на националните правителства, които трябва да кандидатстват за това финансиране. В този контекст е възможно да си струва да се настоява за 75 % съфинансиране, така че да се улесни кандидатирането им и следователно да се предостави възможност за възстановяване на място на засегнатите работници бързо и ефективно.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Г-жо председател, г-н член на Комисията, в продължение на години говорим за Лисабонската стратегия и това едва ли е най-подходящият момент, за да обсъждаме този въпрос. Независимо от това, несъмнено се нуждаем от стратегия: стратегия, която да отговаря на трудностите и предизвикателствата, поставени от настоящата криза. Това очакваме и от Комисията. От съществена важност е Комисията да не се отдръпва от тази тема, а вместо това да намери капацитет за разработване на съвместни действия с правителствата на Португалия и Германия, както и с германските провинции (Länder). Особено важно е да не забравяме, че става въпрос за промишленост, както вече беше казано, която е от значение за Европа заради своето качество и стойност, заради изследвания, които предприема, и заради екологичното качество, което се свързва с това предприятие. От съществена важност е Комисията да не се отдръпва. Подкрепям поканата, оправена от моя колега, г-н Peneda, към г-н Шпидла и Комисията да посетят Португалия.
<P>
Важно е Комисията да не забравя, че в момента европейците гледат към Европа и очакват отговори от европейските органи: те имат нужда да усетят, че европейските органи са наблизо. Европейската общественост не разбира Европа, която си измива ръцете от проблемите. Вместо това хората искат Европа, която е достатъчно смела, за да запретне ръкави и да си изцапа ръцете, помагайки им за преодоляването на техните трудности.
<SPEAKER ID="551" NAME="Vladimír Špidla" LANGUAGE="CS">
Госпожи и господа, случаят, който обсъждаме, е важен и съставлява част от цялостната икономическа ситуация. Вие със сигурност си давате сметка, че стратегията, която Комисията разработва, е определена политика за промишлеността, тъй като Комисията твърдо вярва, че промишлеността винаги трябва да съставлява съществена част от нашата икономика и че тя е факлоносецът на високите технологии. Ясно е, че кризата, в която се намираме, има структурни елементи и следователно Комисията в своите стратегии и основни документи формулира, от една страна, бъдещата "екологосъобразна икономика" или "екологосъобразни работни места", като в същото време оказва силен натиск за модернизация и нововъведения. Ясно е също така, че, както заявих в началото, стопанските решения зависят от дружествата и Комисията няма да се намесва в тази дела.
<P>
Другото нещо, разбира се, е, че при известно преструктуриране и решения със социални последици в рамките на общностите, съществуват инструменти и европейски политики, които ние, разбира се, винаги имаме задължението да мобилизираме и ги мобилизираме. Що се отнася до двукратно отправения ми призив да се запозная със ситуацията на място, аз, разбира се, съм готов да го направя, тъй като в крайна сметка това е едно от нашите обичайни и основни задължения да вземаме решения въз основа на възможностите. Бяха споменати възможности в рамките на европейските фондове, като се споменаха и подходи, обсъждани между португалското и германското правителство. Във всеки случай мога високо и ясно да заявя, че Комисията винаги активно използва всички налични възможности, както прави и в този случай, и както без съмнение ще постъпва и за в бъдеще.
<SPEAKER ID="552" NAME="Председател">
Точката е приключена.
