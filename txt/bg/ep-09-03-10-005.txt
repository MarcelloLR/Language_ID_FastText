<CHAPTER ID="005">
Изисквания за одобрение на типа по отношение на общата безопасност на моторните превозни средства (разискване)
<SPEAKER ID="015" NAME="Председател">
Следващата точка е доклад на г-н Schwab, от името на комисията по вътрешния пазар и защита на потребителите във връзка с предложението за регламент на Европейския парламент и Съвета относно изискванията за одобрение на типа по отношение на общата безопасност на моторните превозни средства - C6-0210/2008 -.
<SPEAKER ID="016" NAME="Andreas Schwab" LANGUAGE="DE">
Г-жо председател, г-н член на Комисията, госпожи и господа, бих искал да започна - и не поради изискванията на етикета, а най-откровено казано - като изразя искрената си благодарност към заместник-председателя на ЕК г-н Ферхойген, Комисията, нейните служители, чешкото председателство, което за съжаление не може да бъде с нас днес, и членовете на комисията за тяхното позитивно и градивно сътрудничество по отношение на настоящото досие.
<P>
Ако разгледаме начина, по който биха могли да се предприемат благоприятни за околната среда мерки по отношение на автомобилите, понякога се изненадваме от това колко време се отделя на други мерки. Смятам, че ние като Парламент, като европейска структура, заедно сме предприели важна стъпка, която към настоящия момент не е показала значимостта си за широката публика или в политическото разискване.
<P>
Регламентът, който приемаме днес, е благоприятен за околната среда, тъй като, като част от пакета CO2, представлява сериозен принос на европейската политика за намаляване на емисиите на CO2 от моторните превозни средства. В същото време обаче - и бих нарекъл това интелигентна политика на околната среда - помага и на потребителите - водачите - да плащат по-малко и едновременно да подпомагат околната среда с оглед на това, че резултатът е значително намаляване не само на CO2, но също и на потреблението на бензинови и дизелови горива. Освен това - и това също е важен момент, който има голямо значение за Парламента и неговите членове - води до подобряване на сигурността на европейските пътища и не само по отношение на товарните превозни средства, но и по отношение на леките автомобили.
<P>
Нямам намерението да се задълбочавам в регламента точка по точка, но смятам, че той съдържа няколко важни политически сигнали, на които трябва да обърнем сериозно внимание на този етап.
<P>
Първият въпрос се отнася до това, че въвеждането на задължителна система за следене на налягането в гумите на моторните превозни средства ще допринесе за по-доброто налягане в гумите чрез подобреното им качество, постижимо от автомобилната промишленост. Европейските водачи ще изразходват до 5 % по-малко гориво без да има рязко повишаване на цените. Системата за следене на налягането в гумите, която е вече на пазара, струва около 100 EUR, а понякога значително по-малко. В резултат на това намаляването на разходите на крайния потребител ще бъде значително над посоченото.
<P>
Втората точка, която смятам, че заслужава особено внимание, е фактът, че успяхме да постигнем задължителния монтаж на системата за стабилност - позната като система ESP - в превозните средства от 2011 г., и че направихме това съвместно с подкрепата на европейската автомобилна промишленост, тъй като това ще доведе до значителното подобряване на сигурността по европейските пътища. За съжаление, поради факта, че съответните технически спецификации не бяха напълно готови, не успяхме да осигурим и задължителния монтаж на системите за аварийно спиране и системите за предупреждение при неволно напускане на пътната лента - извинявам се за тези технически термини, които като цяло не се използват в обществено разискване - до 2018 г. в частност при товарните автомобили. Тази мярка ще доведе до значителното подобряване на сигурността на европейските пътища, особено на автомагистралите. Всичко, което мога да кажа е, че това ще доведе до намаляването на броя на ранените и на смъртните случаи с около 35 000 души.
<P>
И накрая, макар все още да има някои различия по този въпрос, чрез този регламент допринесохме за това гумите да произвеждат значително по-малко шум. Това действително предполага известни разходи и по тази причина сметнахме, че е от изключителна важност да се включи текст в регламента, който да посочва, че намаляването на шума от пътния трафик не може да бъде отговорност единствено на производителите на гуми и непряко на крайните потребители, но и на всяка държава-членка по отношение на пътните настилки, които осигурява, и съм дълбоко благодарен, че накрая Съветът прие тази уговорка.
<P>
Благодаря за вашето сътрудничество и очаквам с нетърпение едно интересно разискване.
<SPEAKER ID="017" NAME="Günter Verheugen" LANGUAGE="DE">
Г-жо председател, уважаеми колеги, аз също бих искал да започна, като изразя благодарността си, в този случай към докладчика, г-н Schwab, както и към членовете на Парламента, които участваха в подготвителната работа, за тяхното истински градивно и всеотдайно сътрудничество, което прави възможно постигането на споразумение още на първо четене.
<P>
Всъщност разискваме един, както изглежда, технически регламент, въпреки че това е регламент с широко влияние и дългосрочна политическа значимост. Днес имаме за цел да приемем регламент, който бележи нов етап по отношение на повишаването на безопасността на пътищата. Този регламент ще направи европейските коли по-безопасни. Освен това бележи нов етап по отношение на съвместимостта на европейските автомобили с опазването на околната среда, а съответствието с опазването на околната среда, разбира се, е нещо, което ще бъде постигнато не само чрез производството на двигатели с нисък разход на гориво - автомобилите предлагат също и други, напълно различни възможности за спестяване на гориво и намаляване на замърсяването. Изводът е, че регламентът ще представлява също и съществена част от нашата политика за по-добро законотворчество, тъй като ще доведе до наистина драстично опростяване на цялата регулаторна среда.
<P>
Позволете ми да започна с въпроса за сигурността, който бе най-същественият елемент в този проект. Сигурността по пътищата в Европа все още е въпрос, който изисква сериозното ни внимание и предизвиква нашата сериозна загриженост. Правилата, които полагаме тук и които ще представляват стандарт за европейските автомобили от 2011 г., ще доведат до 35 000 по-малко смъртни случаи и тежко ранени годишно по европейските пътища. Въвеждането на програмата за електронна устойчивост при пътническите и товарните автомобили в частност, може да спаси почти 3 000 живота годишно и да предпази от сериозни наранявания 25 000 души. В основата си това е съоръжение за сигурност, което засега рядко се използва, особено по отношение на товарните автомобили, чести участници в сериозни произшествия. Разходите на производителите ще бъдат значително по-несъществени на фона на общата икономическа полза.
<P>
Настоящият пакет от мерки ще играе значителна роля при прилагането на европейската стратегия за намаляване на емисиите от CO2 от пътническите автомобили и лекотоварните превозни средства. Това налага задължителното въвеждане на гуми с ниско съпротивление при търкаляне и изисква монтажа на системи за следене на налягането в гумите и показатели във връзка с превключването на предавките. Тези мерки ще намалят емисиите на CO2 с 6 до 7 г CO2 на километър. Ето защо това е действително забележителен принос. Освен това не бих искал да изпусна възможността да подчертая, че това предложение ще доведе до значително намаляване на шума по пътищата, тъй като намаляването на равнището на шум на гумите ще създаде предпоставки за значително подобрение на ситуацията.
<P>
Позволете ми сега да наблегна отново на това, че можем да постигнем устойчива мобилност в Европа само чрез един цялостен подход, като включим потенциала на всички разглеждани фактори, което означава самия автомобил - предмет на нашето обсъждане днес - но освен това трябва да разгледаме и транспортната инфраструктура, както и поведението на пътя на хората, участващи в движението. Много се радвам, че Европейският парламент вижда нещата именно по този начин.
<P>
Що се отнася до опростяването на законодателството, настоящият регламент ще допринесе за внушителното опростяване на регулаторната среда. Този регламент сам по себе си ще отмени 50 съществуващи директиви и, където е възможно, ще ги отмени с международни наредби. Намаляването на административните разходи, по-голямата прозрачност и по-широкото хармонизиране на международно равнище ще допринесат за забележителни спестявания в промишлеността, а това от своя страна ще подпомогне конкурентоспособността. Същевременно държавите-членки ще имат полза от намаляването на административните разходи.
<P>
По отношение на автомобилите едва ли е възможно да не споменем факта, че европейската автомобилна промишленост днес се намира в сериозна криза, най-сериозната от десетилетия. Ето защо е естествено да се колебаем дали точно сега е подходящият момент за въвеждането на технически предписания. Нека бъда ясен в отговора си като кажа, че това, което целим да приемем тук днес, е една от последиците от процеса CARS 21, по който работихме усилено съвместно с производителите, държавите-членки и гражданското общество, очертавайки бъдещата рамка на европейската автомобилна промишленост и представата ни за европейския автомобил на бъдещето. Бих искал силно да подчертая, че дори по време на настоящата криза - и всъщност особено по време на настоящата криза - европейските производители не бива да забавят темпото, когато става дума за развитие и пускане на пазара на автомобили, които отговарят на изискванията от началото на XXI век, а тези изисквания са достатъчно ясни. Потребителите искат автомобили, които изразходват по-малко гориво, които влияят по-малко на околната среда, и са по-безопасни.
<P>
Представата за европейския автомобил на бъдещето, произтичаща от CARS 21, и общата насока на всички участници що се отнася до бъдещето на тази промишленост е именно следната - това, което искаме, е Европа да посрещне световната конкуренция, разработвайки не само най-качествените автомобили, но също така и такива, които изразходват най-малко, благоприятни са за околната среда и са най-безопасни. Напълно съм убеден, че с подобни продукти европейската промишленост ще задържи водещата си позиция на световния автомобилен пазар. Благодаря ви много.
<SPEAKER ID="018" NAME="Jorgo Chatzimarkakis" LANGUAGE="DE">
Г-жо председател, г-н член на Комисията, първо бих искал да поздравя г-н Schwab за споразумението, което изготви съвместно със Съвета. Не бяха обхванати всички въпроси, но това е разбираемо предвид естеството на работата.
<P>
Лично аз категорично приветствам въвеждането на задължителни системи за безопасност за превозните средства. Задължителното въвеждане на нова технология за безопасност като електронната стабилизираща система (ESP) предполага, че в бъдеще не само купувачите на първокласни коли ще бъдат облагодетелствани от високите стандарти за сигурност по пътищата, но и водачите на товарни превозни средства. Тази стъпка представлява сериозен принос за безопасността на Европа. Същата мярка трябва безусловно да се приложи и по отношение на безопасността на гумите.
<P>
Добре е сцеплението на гумите с влажна пътна настилка, а оттук и безопасността, ясно да се разграничи като по-важно от съпротивлението при търкаляне, което спомага за намаляването на емисиите на CO2. Съпротивлението при търкаляне на гумите, зависещо от условията на шофиране и скоростта, се изчислява на 20 % до 30 % от разхода на гориво. Ето защо е ясно, че трябва да бъде постигнато понижаване предвид настоящото разискване по темата за околната среда и с оглед на намаляването на разходите за петрол. Необходимо е обаче да знаем, че без съпротивление при търкаляне, което се появява чрез деформацията на гумите и нарушаването на еластичността им, удобното и безопасно шофиране би било невъзможно. Ето защо е необходимо да разгледаме въпроса за безопасността и от друг ъгъл. Новостите в производството на гуми показват, че е възможно да се осигури както безопасност, така и ниско съпротивление при търкаляне. По този начин ще дадем възможност на европейската автомобилна промишленост да заеме и задържи водеща роля в света.
<P>
Предложението за споразумение, което ще гласуваме утре, е насочено към по-голямата сигурност по пътищата и отклонява паниката около емисиите на CO2.
<SPEAKER ID="019" NAME="Malcolm Harbour">
от името на групата PPE-DE. (EN) - Г-жо председател, от името на моята група бих искал да благодаря на моя колега, Andreas Schwab, за умелото изготвяне на този сложен комплект документи. Може би трябва да споменем в отсъствието на Съвета, че преговорите там бяха тежки, но безпристрастни, и получихме много добър резултат.
<P>
Бих искал да се позова на някои факти, споменати от члена на Комисията. Имах привилегията да взема участие в инициативата Cars 21 от самото начало и сега виждаме влиянието на общия подход. Този термин е важен и служи за класически пример за това как редица разпоредби бяха обединени в осъвременен вариант на регулаторната рамка, засягаща всички моторни превозни средства, но е нещо, което промишлеността очаква.
<P>
Определихме пътна карта в проекта Cars 21 относно предизвикателствата, свързани с околната среда и безопасността, с които очакваме промишлеността да се справи. В основата на тази инициатива лежи предоставянето на стабилност и информация, за да могат производителите да планират и проектират своите нови продукти разумно и последователно, макар и с поставени конкретни цели и крайни срокове. Не искаме да се отказваме от тези предизвикателства, а да им придадем стабилност. Както Гюнтер Ферхойген подчерта, предвид бедстващото състояние на промишлеността днес поради липсата на търсене, регулаторната стабилност е от решаващо значение.
<P>
Бих искал да подчертая две неща. Първо, споразумението за въвеждане на програмата за електронна устойчивост възможно най-скоро е сериозен принос за безопасността и аз приветствам това. Тези от нас, които имаха възможността да подложат на проверка тези системи, ще оценят тяхната ефективност. Второ, искам да изтъкна някои въпроси, свързани с международната рамка, отмяната на директивите на ЕС и тяхното въвеждане в националното законодателство. Приветствам това, но смятам, че сега, повече от всякога, е необходимо, уважаеми г-н член на Комисията, този процес да стане значително по-прозрачен относно посоката, която Комисията ще предприеме във връзка с преговорите по тези директиви, които се провеждат в друга структура - на Обединените нации, а не в тази зала.
<SPEAKER ID="020" NAME="Gary Titley" LANGUAGE="EN">
Г-жо председател, нека започна, като поздравя г-н Schwab за неговия доклад и му благодаря за проявеното в изключителна степен сътрудничество от негова страна като цяло.
<P>
Миналият четвъртък вечер, наш колега, Linda McAvan, претърпя много сериозно пътно-транспортно произшествие. Въпреки че колата й беше смачкана, тя излезе в относително добро състояние. Това се случи поради факта, че автомобилът, който е управлявала, е бил снабден с най-модерните мерки за безопасност и това е предотвратило по-сериозни наранявания. Това е контекстът, в който обсъждаме настоящия доклад. Безопасността на пътищата спасява животи, както г-н членът на Комисията Ферхойген отбеляза, и е от огромна важност за благополучието на гражданите на Европейския съюз. Не бива да пренебрегваме това, дори в настоящите трудни времена.
<P>
Ето защо бях решен да се противопоставя на колегите в Парламента и в Съвета, които имаха намерение да отслабят предложението на Комисията. Смятам, че първоначалното предложение на Комисията е достатъчно добро и във връзка с това бяхме решени да се противопоставим на неговото изменение.
<P>
Въпреки това то имаше една слаба страна - липсваха разпоредби относно ликвидирането на гумите, които не отговарят на новите изисквания след датата на въвеждането им. Според мен това е сериозен недостатък. Ето защо предложих на комисията - и комисията прие - изменение, според което гумите, които не отговарят на стандартите след датата на въвеждането им, трябва да бъдат ликвидирани след 12-месечен срок.
<P>
При настоящото състояние на автомобилната промишленост обаче, предвид това, че автомобили не се продават, в разискването със Съвета стана ясно, че всъщност 12 месеца вероятно е нереалистичен период и трябваше да вземем под внимание сериозните последици за околната среда от изхвърлянето на гуми, които все още са в отлично състояние. Ето защо в тристранните разговори бяхме подготвени да приемем 30-месечен срок, в който гумите, които не отговарят на изискванията следва да бъдат разпродадени. Все пак благодарение на изказването на г-н Schwab, ако Комисията счита, че може да се постави по-ранен срок, това е предвидено в процедурата на комитология. Това бе особено важна област за укрепване.
<P>
Бих обърнал внимание и на значимостта на мерките за защита на околната среда - особено на системата за следене на налягането в гумите, - която не само ще намали емисиите на CO2, но ще направи автомобилите по-безопасни, тъй като не достатъчно напомпаните гуми са причина за много произшествия. Намалихме съпротивлението при търкаляне и включихме показатели при превключването на предавките в настоящото предложение, което не фигурираше в първоначалния документ. Това не само ще бъде благоприятно за околната среда, но и ще спести пари на водачите на автомобили - днес парите в брой са особено важни за хората.
<P>
Въпросът за безопасността бе добре представен. Смятам, че системата за наблюдение на налягането в гумите е съществена, тъй като недостатъчно напомпаните гуми - за мой срам, Обединеното кралство е един от най-големите нарушители в това отношение - са причина за произшествия. Системите за предупреждение при неволно напускане на пътната лента и програмата за електронна устойчивост са също от изключителна важност. Поздравявам г-н Schwab относно въвеждането на тези мерки до една година, защото те ще представляват сериозно предимство по отношение на сигурността.
<P>
Както г-н Harbour и членът на Комисията подчертаха, опростяването е част от настоящото предложение, а това е от особена важност.
<P>
Накрая, ще обърна внимание на постигнатото по отношение на изискването за поставяне на по-голям акцент, при автомобилните услуги, върху намаляването на шума. Предвид това, че пътният трафик причинява стрес, а стресът от своя страна вреди на здравето, е от значение да обърнем внимание на този въпрос.
<SPEAKER ID="021" NAME="Olle Schmidt" LANGUAGE="SV">
Г-жо председател, г-н член на Комисията, настоящият доклад е градивен и съдържа ясни цели относно опазването на околната среда и безопасността. Комисията ясно изрази становището си по въпроса за шума и здравето. Цели 210 милиона европейци днес са изложени на шума от пътния трафик, което, според СЗО, представлява пряка заплаха за здравето. Справянето с проблема за шума от автомобилните гуми не е единственият начин за намаляване на шума от пътния трафик, но най-добрите резултати са постигнати чрез комплекс от мерки, сред които основна част е справянето с шума, произлизащ от гумите.
<P>
Някои хора, може би дори присъстващи в тази зала, смятат, че е налице противоречие между емисиите на шум и безопасността на гумите. Няма доказателства за това в никое от проведените подробни независими изследвания. Следователно аз съм разочарован, че споразумението не отразява това, за което гласувахме в комисията. Що се отнася до камионите, 90 % от гумите вече отговарят на нивата на шум, посочени в споразумението. За съжаление, не бихме нарекли това високо ниво на амбициозност.
<SPEAKER ID="022" NAME="Seán Ó Neachtain" LANGUAGE="GA">
Г-жо председател, бих искал да приветствам настоящия доклад и да поздравя г-н Schwab за изготвянето му.
<P>
Трябва да приветстваме всяко решение, което прави пътищата по-безопасни. Самото превозно средство, разбира се, както и гарантирането на по-високи стандарти на безопасност за превозните средства, са основните аспекти на сигурността.
<P>
Както уважаемият член на Комисията заяви, тук става дума за обединяването или съчетаването на повече от 50 други правила. Приветствам това опростяване, защото в цяла Европа произведените автомобили трябва да отговарят на най-високите стандарти, а производителите трябва да бъдат отговорни за постигането на тези стандарти - не само по отношение на автомобилните гуми, но и във връзка с останалите аспекти, споменати тази сутрин, като електронното контролиране и други модерни средства, които гарантират, че автомобилите и превозните средства, които пускаме на пътя, отговарят на най-добрите възможни стандарти.
<SPEAKER ID="023" NAME="Heide Rühle">
от името на групата Verts/ALE. - (DE) Г-жо председател, аз също бих искала да благодаря на докладчика, на докладчика в сянка и особено на г-н Titley и на Комисията, за доброто предложение.
<P>
От друга страна, благодарностите ми към чешкото председателство са с известна доза противоречивост. Искам да изтъкна, че бяхме подложени на сериозно напрежение от страна на Съвета в този тристранен диалог, както и че Съветът не прояви достатъчно амбиция. Всъщност, тъкмо обратното - бяхме предварително предупредени от Съвета да не поставяме твърде високи искания, за да не излагаме на риск производителите в условията на настоящата икономическа криза. Имам напълно различно отношение по този въпрос и смятам, че това е така и с по-голямата част от присъстващите в залата - именно по време на икономическа криза е необходимо поставянето на ясни стандарти, както и насърчаването на европейската промишленост чрез конкретни стимули, за да се повиши равнището на стандартите й и да се разработят модели на бъдещето, а не съобразени със сегашната ситуация. Енергийната ефективност и емисиите на CO2 категорично играят изключително важна роля в това отношение.
<P>
Въпросът за сигурността, без съмнение, е също така важен, докато проблемът, свързан с намаляването на шума, който бе пренебрегнат в настоящото разискване, не трябва да бъде подминаван предвид увеличаващия се брой хора, заболяващи вследствие на шума, което е съпътствано от тежки загуби за обществото. Поради това е важно този регламент да бъде съобразен със съответните стандарти.
<P>
Като цяло постигнахме добър компромис. Не подписахме споразумението на първо четене, тъй като имахме известни критики относно процедурата, както и натиска на чешкото председателство, но като група приемаме и ще гласуваме в подкрепа на настоящото споразумение.
<SPEAKER ID="024" NAME="Jim Allister" AFFILIATION="NI">
(EN) Г-жо председател, през изминалата нощ бе извършено поредното терористично убийство в моя избирателен район в Северна Ирландия. Преди да премина към разискваната тема, позволете ми да изкажа съболезнования към семейството на моя избирател - полицай, жестоко убит от ИРА - и да осъдя този пореден ужасяващ терористичен акт.
<P>
По отношение на разискваната тема в залата трябва да кажа, че рядко съм бил обект на лобиране в моя избирателен район в полза на регламенти на Европейския съюз и вероятно трябва да добавя, че дори в още по-редки случаи съм бил убеждаван. В този случай обаче, с удоволствие се оставих да бъда убеден, защото настоящото предложение съдържа разпоредби, които освен че подобряват безопасността по пътищата, за щастие подпомагат и на едно дружество в Северна Ирландия, което разработва и произвежда системи за следене на налягането в гумите по най-съвременни технологии. Следователно предложение, което налага въвеждането на такива системи, е не само в полза на безопасността по пътищата, но е и благоприятно за работните места в моя избирателен район.
<P>
Предвид трагичния брой смъртни случаи по пътищата на Европейския съюз, мерки, които спомагат за по-голямата безопасност на нашите автомобили - оттук и на нашите пътища -трябва да бъдат приветствани. Това преди всичко е област, в която регламентът играе решаваща роля. Този регламент трябва да бъде не просто регламент, а регламент, основаващ се на благоразумие, рационалност и необходимост. В този случай обаче смятам, че настоящият доклад е уцелил точния баланс и поздравявам докладчика за свършената работа.
<SPEAKER ID="025" NAME="Zuzana Roithová" AFFILIATION="PPE-DE">
(CS) Г-жо председател, госпожи и господа, оценявам високия професионализъм на г-н Schwab, показан от него в изменението на проекта за регламента на Комисията, включващо мерки за повишаване конкурентоспособността на европейското автомобилостроене и същевременно, позволяващо на държавите-членки да следят за ефективното придържане към изискванията за типово одобрение на моторните превозни средства. Например чрез проверка на налягането в гумите, можем да намалим разхода на гориво, а оттук и на вредните емисии. А чрез въвеждането през 2011 г. на модерна електронна система за контрол на управлението една година по-рано ще бъде постигнато понижаване на броя на произшествията по европейските пътища. Друга полза е понижаването на шума свързана както с гумите, така и с изграждането на пътищата. Настоящият регламент ще намали административната тежест и ще опрости законовите разпоредби в съответствие със споразумението на ООН за обединяване на изискванията за превозните средства. Настоящият регламент е отличен пример за цялостен подход в законодателството и съм радостен, че чешкото председателство бе добре подготвено за него, както и че споразумението между Парламента, г-н Schwab и Съвета ще бъде постигнато на първо четене.
<SPEAKER ID="026" NAME="Wolfgang Bulfon" AFFILIATION="PSE">
(DE) Г-жо председател, бе постигнато трудно споразумение и съм на мнение, че г-н Schwab е създал един шедьовър, така че оттук нататък, ще се обръщам към него с грандмайстор Schwab.
<P>
За да се повиши безопасността на водачите на автомобили по европейските пътища, по-бързото въвеждане на антиблокиращата спирачна система ESP е особено необходимо. Освен това фактът, че сцеплението на гумите с влажна пътна настилка в бъдеще ще бъде подобрено също представлява развитие в положителна насока, както и фактът, че системите за следене на налягането в гумите, системите за предупреждение при неволно напускане на пътната лента и усъвършенстваните системи за аварийно спиране ще бъдат разгледани и по отношение на други категории превозни средства.
<P>
Въпреки това бих отправил критика относно факта, че производителите са продължили разработването на гуми с по-високо равнище на шум за товарните автомобили и също така не приветствам въвеждането на мерки за безопасност, различни от антиблокиращата спирачна система ESP, по-рано от предложеното.
<P>
Освен това искам да почертая, че в споразумението със Съвета не бе включена спецификация на работните характеристики що се отнася до способността на зимните гуми да приведат или задържат колата в движение. За мен лично е непонятно, че не са уточнени спецификации за изискваните качества при условия на поледица или кал например.
<P>
Продажбата на гумите от клас C1, C2 и C3, които не отговарят на разпоредбите от този регламент, заложени в Приложение 1, ще бъде разрешена с уговорката, че тече преходен период, през следващите 30 месеца. Във връзка с това Парламентът бе предвидил 12-месечен преходен период, който щеше да бъде достатъчен за тази цел.
<P>
В заключение, бих искал още веднъж да ви напомня проектираната максимална скорост от 180 км/ч, тъй като смятам, че това е твърде чувствителен въпрос.
<SPEAKER ID="027" NAME="Toine Manders" AFFILIATION="ALDE">
(NL) Г-жо председател, бих искал да благодаря на г-н Schwab за неговата всеотдайност, като се има предвид това, че бе поставен натясно в тристранните разговори. Докато следвах европейско право, правомощията при съвместното вземане на решения очевидно бяха по-различни от тези в днешно време.
<P>
Споразумението по време на първото четене, което бе договорено от четирима членове на Европейския парламент - включително и мен като докладчик в сянка - категорично се отличава от текста, приет от Парламента. Различава се от предложението на Комисията - икономическата криза бе неправилно намесена с оглед представянето на едно ужасно предложение. Разбира се, всеки се оплаква, че му липсва състоятелност и въпреки това, очевидно то се приема.
<P>
Според групата на Алианса на либералите и демократите за Европа, демокрацията и ролята на парламента са накърнени. В края на краищата, ако текстът, приет от Парламента на първо четене, не е включен в тристранните преговори, необходимо е второ четене, тъй като такъв е редът. Освен това смятаме, че е лош знак, че четирима членове на Комисията се съгласяват с един текст в тристранни преговори и целия Парламент просто ги следва.
<P>
Групата ALDE ще гласува против настоящото предложение по принципни съображения. Причините са главно процедурни и не са свързани с това, че не одобряваме текста на предложението, въпреки че има какво да се желае в това отношение.
<SPEAKER ID="028" NAME="Avril Doyle" AFFILIATION="PPE-DE">
(EN) Г-жо председател, искам да повдигна въпрос, свързан с темата. Комисията е запозната, че три флуорни газа са сред шестте най-разпространени парникови газове. Бях докладчик по Директивата относно подвижните климатични системи (MAC), свързана с тяхната употреба в подвижните климатични системи.
<P>
Изглежда, че са използвани вратички между настоящото законодателство и законодателството в областта на типовото одобрение, което бе средството, избрано за прилагането на директивата. През последните седмици ми бе сигнализирано за намеренията на производители да избегнат през 2011 г., а и след това, всяка промяна в охлаждането, прилагайки типово одобрение на някои сегменти. Това означава, че крайният срок за забрана на употребата на R134a ще бъде 2017 г., а не 2011 г. Следователно, избягването на тонове емисии на CO2 вече няма да се получи.
<P>
Националните органи за типово одобрение носят крайната отговорност за прилагането на Директивата относно подвижните климатични системи. Например VCA, органът за типово одобрение в Обединеното кралство, неотдавна заяви, че от януари 2011 г. ще одобрява нови автомобили, снабдени с - вече одобрени по стандартите на регламент (EC) № 706/2007 - подвижни климатични системи, съдържащи флуорни газове с потенциал за глобално затопляне (ПГЗ) по-висок от 150. Вследствие на това имаме доказателства за забавяне от страна на производителите на автомобили - дори пълно прекратяване - на развиването и влагането на средства в иновационни устойчиви технологии. Моля уважаемия член на Комисията за коментар.
<SPEAKER ID="029" NAME="Günter Verheugen" LANGUAGE="DE">
Г-жо председател, госпожи и господа, в настоящия момент мога само искрено да благодаря за широката подкрепа на предложението от всички парламентарни групи. Разбира се, това, с което разполагаме е споразумение и във връзка с това винаги бихме могли да желаем повече. Ще добавя, че лично аз и Комисията щяхме да бъдем готови да стигнем по-далеч. Постигнатото от нас обаче се обуславя от обстоятелствата и представлява голяма крачка напред.
<P>
По-конкретно, бих искал още веднъж да наблегна на казаното от г-жа Rühle. От политическа гледна точка, основното е, особено в настоящата ситуация, да подобрим европейските превозни средства в области, които в бъдеще ще бъдат от съществено значение. Едно е пределно ясно - кризата в търсенето не е само следствие на общите икономически условия и икономическата несигурност, но също така е свързана с факта, че превозните средства, предлагани от европейските производители, може би не отговориха на изискванията на европейския пазар в последните години, когато разходът на гориво, грижата за околната среда и безопасността имат решаващо значение. Ето защо сега е от съществена важност това бързо да се промени.
<P>
Моля, позволете ми да кажа нещо по въпроса, засегнат от г-жа Doyle. Наясно съм, че е налице погрешно тълкуване на изискванията, отнасящи се до типовото одобрение в някои държави-членки, - както вие току що уместно посочихте, - но погрешно тълкуване е това, което не съответства на настоящата законова рамка. Комисията ще гарантира необходимото изясняване на въпроса, както и че негативните последици, които Вие, г-жо Doyle, подчертахте, ще бъдат предотвратени.
<SPEAKER ID="030" NAME="Andreas Schwab" LANGUAGE="DE">
Г-жо председател, госпожи и господа, разбира се, радостен съм от всички поздравления, но трябва да кажа, че в тристранните преговори силата и бързината са заслуга и на хората, с които работите. Ето защо с удоволствие споделям признанието, изразено от г-н Bulfon, с всички вас.
<P>
Трябва да призная обаче - и смятам, че това е изключително важно, - че не съм се чувствал притискан от никого, нито съм изпитвал политически натиск. Единствената трудност произхождаше от законодателното предложение - и не искам да крия този факт, това бе малко или много разисквано - ставаше дума, разбира се, за изготвяне на настоящия амбициозен законов акт така, че да не загубим работни места в Европейския съюз, а напротив - да ги запазим. Това равновесие не винаги бе постижимо в конкретните случаи, но смятам, че накрая намерихме благоразумно компромисно решение, което удовлетворява всички интереси.
<P>
Така или иначе трябва да кажа, че за всички въпроси, които уреждахме при тристранните преговори през последните седмици или месеци, бяха отправяни постоянни критики, че нещата се движат твърде бързо. Това със сигурност би могло да бъде предмет на обсъждане в началото на парламентарния мандат, към което впоследствие да се придържаме, но не бива да се изказват критики, че процесът на работа не е достатъчно демократичен в края на парламентарния мандат - когато се решават конкретни въпроси - след тригодишно участие в такъв процес тук в Парламента. Приемам критиката, но мисля, че този въпрос трябва да бъде решен веднага след изборите за целия парламентарен мандат.
<P>
Освен това е важно настоящото предложение да се постави в контекста на предложението на г-н Sacconi, което бе успешно прието. Неговото предложение се отнасяше до намаляването на емисиите на CO2 от моторните превозни средства на 130 г, като 10 г са предвидени за допълнителни мерки. Една част от тези допълнителни мерки вече са регламентирани. С нетърпение очаквам да видя как ще се справим с останалите 10 г, които тепърва ще се обсъждат и какви предложения ще бъдат внесени от Комисията за разискване в Парламента.
<P>
Бих добавил, че когато стана дума за преходния период, трябваше да потърсим компромисно решение от икономическа гледна точка. Не сме поставили 30-месечния период окончателно. Вместо това Комисията трябва да проведе още една оценка на въздействието за всеки отделен тип гуми, на основата на която ще можем да решим какъв да бъде крайният срок за всеки отделен тип. Смятам, че от икономическа гледна точка навременното изтегляне от пазара на законно произведените гуми в Европейския съюз е напълно обоснована, но само тогава, когато пазарът наистина има потенциала да извърши това. Завършвам, изказвайки още веднъж искрените си благодарности към всички, които взеха участие в това.
<SPEAKER ID="031" NAME="Председател">
Разискването приключи.
<P>
Гласуването ще се проведе днес от 12,00 ч.
<P>
Писмени декларации (член 142)
<SPEAKER ID="032" NAME="Ioan Lucian Hămbăşan  " LANGUAGE="RO">
Най-напред бих искал да поздравя г-н Schwab за съставения от него доклад. Настоящият доклад отговаря на нуждите на промишлеността, като предлага опростено и прозрачно законодателство, замествайки не по-малко от 50 основни директиви и по този начин намалява административната тежест. Следователно ние подпомагаме една конкурентна автомобилна промишленост.
<P>
За всички нас е важно да направим европейските пътища по-безопасни и да намалим броя на смъртните случаи и сериозните наранявания чрез въвеждането на стандартно оборудване. Системата ESP трябва да стане достъпна за всеки и да не се предлага само допълнително по избор. Очевидно е, че не бива да забравяме и за въздействието върху околната среда, което ще окаже новата система за следене на налягането в гумите, намалявайки емисиите на въглероден двуокис. Също така това ще допринесе и за намаляването на шума като цяло. Новите технологии ще ни позволят да притежаваме по-безопасни и по-зелени автомобили.
