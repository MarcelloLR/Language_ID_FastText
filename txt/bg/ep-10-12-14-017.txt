<CHAPTER ID="017">
Време за въпроси (въпроси към Комисията)
<SPEAKER ID="573" NAME="Председател">
Следващата точка е време за въпроси (B7-0655/2010).
<P>
Следните въпроси са отправени към Комисията.
<P>
Първа част
<P>

<P>
Относно: Защита на здравето на жените
<P>
Комисията прие нова стратегия относно равенството между половете за периода 2010-2015 г. Тази стратегия припомня социалното разделение, което съществува между жените и мъжете, и посочва, че жените продължават да бъдат изложени на по-голям риск от бедност в сравнение с мъжете. При жените рискът от по-бърза загуба на работното място е по-голям в сравнение с мъжете. Понастоящем много жени работят в сектори на пазара на труда с ниско равнище на заплащане, а техният брой на ръководни длъжности е ограничен. Равнището на заетост сред жените е ниско поради майчинството. По тази причина техните пенсии са по-ниски в сравнение с тези на мъжете. Освен това често жените не се ползват със социални гаранции.
<P>
Стратегията не предвижда никакви конкретни мерки или средства с оглед гарантиране на защитата на здравето на жените. Комисията възнамерява ли да представи насоки или предложения относно защитата на здравето на жените?
<SPEAKER ID="575" NAME="Джон Дали" LANGUAGE="EN">
Жените и мъжете са изложени на здравни рискове по различни начини и следователно с различни последици за тяхното здраве. Жените живеят средно шест месеца повече от мъжете, но в по-голямата част от тези допълнителни години те са в по-лошо здравословно състояние.
<P>
Определени болести като остеопорозата имат много по-голяма честота на разпространение сред жените. Ето защо в Стратегията на ЕС за равенство между жените и мъжете (2010-2015 г.), която Комисията неотдавна прие, се отбелязва необходимостта от медицински проучвания и здравеопазване, които да отразяват тези разлики. В стратегията се изтъква, че трябва да продължи процесът на приспособяване на здравните услуги, така че да се отчетат конкретните потребности на жените и мъжете. Стратегията за дейностите, ориентирани специално към здравето на жените, включва семинари за повишаване на осведомеността относно здравето на жените и обмен на добри практики във връзка със здравните политики, разграничени по полов признак.
<P>
В това отношение не започваме от нулата. Още в здравната стратегия на ЕС, приета преди три години, се съдържаха сигнали за необходимостта да се вземат предвид въпросите, свързани с пола, при разработката на здравни политики. За тази цел чрез здравната програма на Общността бяха подкрепени много проекти, свързани със здравето на жените, с което се целеше да се насърчи по-доброто разбиране и разпознаване на здравните потребности на жените.
<P>
Добър пример за това как ЕС може да помогне на държавите-членки да подобрят здравето на жените са профилактичните прегледи (скрининги) за ракови заболявания. По приблизителни изчисления всяка година могат да се предотвратяват по 32 000 смъртни случая от рак на гърдата в целия Европейски съюз, ако се въведат ефективни национални програми за профилактични прегледи за рак на гърдата. Ето защо Комисията разработи насоки на ЕС за скрининг за рак на гърдата.
<P>
Накрая, с радост обявявам, че по-рано тази година Комисията публикува доклад относно здравето на жените, който допринася за повишаване на осведомеността относно необходимостта от политики, които по-добре да откликват на опасенията, свързани с полa.
<SPEAKER ID="576" NAME="Vilija Blinkevičiūt" AFFILIATION="S&amp;D">
(LT) Бих искала също така да проверя нещо. Имаме ли достатъчно данни за защитата на здравето на жените в държавите-членки? Знаем ли как се е отразила по-специално настоящата тежка икономическа и финансова криза на здравето на жените? Дали не трябва също така да разгледаме и въздействието, което бедността оказва върху здравето на жените, и по-специално върху това на възрастните жени? Достъпни ли са висококачествените здравни услуги за жените, които живеят в бедност?
<SPEAKER ID="577" NAME="Джон Дали" LANGUAGE="EN">
Комисията се старае да се сдобие с възможно най-много сведения и обратна информация, за да създаде статистическа база по всички здравни проблеми. Естествено нашата степен на точност зависи много от реакцията и обратната информация, които получаваме от различните държави-членки.
<P>
Съгласен съм, че трябва да продължим да търсим информация и да следим как бедността влияе на здравето, и по-специално на здравето на жените. Но здравето и бедността са взаимно свързани; това не се дължи на пола. Всъщност констатираме, че обикновено в бедните райони здравето е изложено на опасност.
<P>
Предприемаме действия и по отношение на възрастните хора. Както знаете, сега Комисията подема една инициатива, а именно, тази за иновативните партньорства. Първият пилотен проект, свързан с иновативно партньорство, ще бъде посветен на здравословното и активно стареене. Сигурен съм, че той ще повлияе на здравето на нашите граждани и от двата пола.
<SPEAKER ID="578" NAME="Silvia-Adriana Ţicău" AFFILIATION="S&amp;D">
(RO) В момента в Европейския съюз има 120 милиона граждани, които са изложени на риск от бедност. Очевидно жените са пострадали много тежко от икономическата криза и в по-голяма степен са изложени на опасност от изпадане в бедност, особено в случаите на семейства с един родител.
<P>
Системите на здравеопазването са силно засегнати от икономическата криза. Бюджетите бяха намалени и някои големи заведения в този сектор бяха закрити. Бих искала да Ви попитам какви мерки предвиждате да ни представите, за да се осигури достъпът на всички жени до мерките за ранен скрининг за рак на маточната шийка или рак на гърдата, независимо от тяхното социално и материално положение, и особено за да се гарантира, че ще имаме справедлива здравна система, която предлага висококачествени услуги в целия Европейски съюз.
<SPEAKER ID="579" NAME="Джон Дали" LANGUAGE="EN">
За пореден път повтаряме тук, че здравеопазването и доставката на здравни услуги са компетенция на държавите-членки. В действителност Комисията издаде своите насоки за скрининг за рак на гърдата и в момента притискаме държавите-членки да спазват тези насоки и да въведат програми за скрининг за рак на гърдата в страните си във възможно най-кратки срокове. Мога да кажа, че в повечето страни имаме адекватни - и много добри - програми за профилактични прегледи за рак на гърдата, които дават резултати; за съжаление други страни все още действат малко бавно. Мога да ви уверя, че това е една от приоритетните области, които визираме във всички наши договори с държавите-членки.
<P>
Относно: Декларация на Европейския парламент от 23 юни 2010 г. относно създаването на европейска система за ранно предупреждение (ЕСРП) за борба срещу педофилите и лицата, извършващи сексуални посегателства
<P>
На 23 юни 2010 г. Европейският парламент одобри декларация относно създаването на европейска система за ранно предупреждение (ЕСРП) за борба срещу педофилите и лицата, извършващи сексуални посегателства.Още на 22 май 2007 г. Комисията публикува съобщение, озаглавено "Към основна политика по отношение на борбата с престъпленията в кибернетичното пространство".Парламентът прикани Съвета и Комисията да предприемат последващи мерки във връзка със съобщението на Комисията от май 2007 г. и да прилагат Директива 2006/24/ЕО на Европейския парламент и на Съвета от 15 март 2006 г. за запазване на данни, създадени или обработени, във връзка с предоставянето на обществено достъпни електронни съобщителни услуги или на обществени съобщителни мрежи, както и да разширят обхвата й с цел определянето на норми за защита на данните на лицата, които са качили съдържание в интернет, така че правоприлагащите и съдебните органи да могат да противодействат бързо и ефективно на детската порнография и сексуалните посегателства в онлайн среда. Може ли Комисията да посочи какви последващи действия е предприела във връзка с тази декларация?
<SPEAKER ID="581" NAME="Ласло Андор" LANGUAGE="EN">
Силно съм ангажиран с борбата против насилието срещу деца и специално против сексуалното малтретиране на деца. На 29 март 2010 г., Комисията одобри предложение за директива относно борбата със сексуалното малтретиране, сексуалната експлоатация на деца и детската порнография. Този амбициозен текст обхваща наказателното преследване на извършителите на престъпления, защитата на жертвите и предотвратяването на престъпленията.
<P>
За да се отразят рисковете, породени от развитието на технологиите, проектодирективата въвежда по-специално нови престъпления като "сприятеляване" с цел склоняване на деца към сексуални действия (грууминг), разглеждане на детска порнография, без да се свалят файлове, сексуална злоупотреба с деца в интернет или рекламиране на възможността за злоупотреба с деца например с помощта на интернет форуми. Следва да се осигурят специални разузнавателни средства като операции под прикритие, при които полицейски служители се внедряват в кръгове от лица, извършващи сексуални посегателства, а специални разследващи звена трябва да анализират материалите с детска порнография, за да идентифицират пострадалите деца.
<P>
Държавите-членки трябва също така да въведат национални системи за блокиране на достъпа до интернет страници, съдържащи детска порнография, и да предприемат действия за отстраняване на съдържанието при източника. Ние внимателно разгледахме Декларацията на Европейския парламент от 23 юни 2010 г. и за мен би било интересно да се запозная с предложението на уважаемия член на Парламента относно системата за ранно предупреждение. Обърнах внимание и на предложението за разширяване на обхвата на Директивата за запазване на данни, за да се съхраняват данни за извършени от потребители търсения на материали с детска порнография и за качено в интернет съдържание, касаещо сексуално малтретиране на деца или за съобщения, използвани за грууминг на деца онлайн.
<P>
Директивата за запазване на данни задължава доставчиците на съобщителни и мрежови услуги да съхраняват данните за трафика и местоположението, както и тези за абонатите. В обхвата й не попада информация относно съдържанието. Съдържание може да се получава и съхранява във връзка с разследвания по наказателни дела посредством способа, известен като законно прихващане. Законното прихващане се регламентира единствено от националното законодателство и се различава в отделните държави-членки, но като цяло то може да се използва само ако даден правоприлагащ орган разполага със сигнали, че се извършва конкретна престъпна дейност и е необходимо по-нататъшно разследване. Това средство за разследване е извън обхвата на Директивата за запазване на данни.
<P>
Законно прихващане се осъществява във връзка с разследване по наказателно дело, което предполага наличието на заподозрян. При директивата за запазване на данни е обратното - тя задължава операторите да запазват определени категории данни, независимо дали притежателите им са заподозрени, или не. За да може да се разшири обхватът на Директивата за запазване на данни така, че да включва огромни обеми от лични данни и информация, касаеща съдържанието, като случаи на търсене в интернет на различни ключови думи от различни езици, на качено съдържание, на разменени съобщения и на елементите, необходими за идентифициране на всички потребители, ще трябва да се приведат убедителни доказателства за необходимост и пропорционалност, които все още не са формулирани. Такова разширение ще е валидно за съдържанието, качено от всекиго на всяка платформа, във всеки даден момент и по всякаква тема.
<P>
Предложението, представено от уважаемия член на Парламента, поражда сериозни опасения относно съответствието му с принципа на пропорционалност, въпреки че целта му е легитимна и заслужава пълното ни внимание. Комисията счита, че директивата, предложена неотдавна от нея, би била по-подходящ инструмент за постигане на общата ни цел за защита на децата срещу лица, извършващи сексуално посегателство над деца.
<SPEAKER ID="582" NAME="Tiziano Motti" AFFILIATION="PPE">
(IT) Г-н председател, госпожи и господа, бих искал да взема думата само за няколко секунди, защото съм удовлетворен от отговора и съм благодарен на члена на Комисията за него. Доволен съм, че се работи и по премахването на проблема из основи.
<P>
Относно декларацията, приета на 23 юни 2010 г., бих искал само да отбележа, че там се споменава за качени данни, а не за свалянето на материали от уебсайтове. Това е така, защото ние всъщност считаме, че правото на неприкосновеност на личния живот на ползващите търсачки също трябва да се отчете надлежно.
<P>
Въпреки всичко считам, че може да се направи повече - че все още може да се направи много повече - защото ако по темата за принципа на пропорционалност гражданите нямат колебания, когато позволяват да бъдат претърсвани преди да се качат в самолет, тъй като са наясно с по-висшата защита на неприкосновеността на личния живот, която се осигурява на пътниците по време на претърсването, то има и голяма вероятност да се постигне задоволителен компромис за защитата на малолетните и непълнолетни лица и в тази област.
<SPEAKER ID="583" NAME="Janusz Władysław Zemke" AFFILIATION="S&amp;D">
(EN) Бих искал да се върна на декларацията, която Парламентът прие на 23 юни 2010 г. Ще припомня, че тя се отнася главно за създаването на бърза и ефективна система за предупреждение срещу педофили. Въпросът ми в тази връзка касае друг проблем - дали не трябва отделните полицейски сили да създадат, под егидата на Европейския съюз, бази данни с осъждани педофили, тъй като тези бази данни, създадени във всяка отделна държава-членка, биха могли да се ползват от полицейските сили на други държави-членки?
<SPEAKER ID="584" NAME="Georgios Papanikolaou" AFFILIATION="PPE">
(EL) Г-н председател, г-н член на Комисията, неотдавна Полша въведе химическа кастрация за педофили и насилници с прилагане на хормонално лечение за потискане на сексуалното им желание след ареста на 45-годишен мъж, който имал две деца от малолетната си дъщеря. Тази мярка, както можете да си представите, предизвика бурни разисквания и реакции в Полша за това чии права имат предимство: правата на обществото, което очаква да бъде защитено от насилници, или правата на хора, осъдени за сексуални престъпления, които могат да бъдат обект на наказание, считано от мнозина за нехуманно. Има ли Комисията позиция относно тези въпроси и относно законодателството за химическата кастрация поради сексуални престъпления?
<SPEAKER ID="585" NAME="Ласло Андор" LANGUAGE="EN">
Както казах в началото на изказването си, едно от най-добрите средства за борба с детската порнография и сексуалното малтретиране на деца е бързото приемане на предложението на Комисията от март 2010 г. относно борбата срещу сексуалното малтретиране на деца.
<P>
Комисията с нетърпение очаква да се запознае с проектодоклада на Европейския парламент и да започне тристранни разговори (триалози). Разчитам също така и на държавите-членки и на Европейския парламент, за да се получи окончателен текст, който ще е от съществено значение за борбата срещу тези престъпления, и бих искал отново да насоча вниманието Ви към принципа на пропорционалност, като по този начин според мен се прави връзка с последния въпрос по темата.
<SPEAKER ID="586" NAME="Председател">
Сега преминаваме към въпрос 17, зададен от г-жа Matera, която седи на място 666. Това число не Ви подхожда.
<P>

<P>
Относно: Младежите и пазарът на труда
<P>
Процентът на хората в трудоспособна възраст, които са безработни и живеят в Европа, е 9.6% по данни на Евростат. Всяка година в Европа завършват образованието си около 3 милиона млади висшисти. За периода 2004-2008 г. населението в риск от бедност в Европа се е увеличило с 1,5%, от 15% на 16,5%.
<P>
С оглед също така на новия документ на Европейската комисия: "Насърчаване на европейското сътрудничество в областта на образованието и професионалното обучение в подкрепа на стратегията "Европа 2020 ", както и на факта, че 2010 г. е Европейската година за борба с бедността, пита Комисията следното.
<P>
Възнамерява ли Комисията да въведе мерки за подобряване на реалните условия за достъп до пазара на младите хора, които да облекчават проблема с безработицата даже и на "патологично" равнище, след навършването на 30-годишна възраст, чрез осигуряване на стимули за държавите-членки да наемат хора на възраст между 19 и 35 години, отговарящи на съответни изисквания и на определено икономическо условие, за средносрочен и дългосрочен период от време.
<SPEAKER ID="588" NAME="Ласло Андор" LANGUAGE="EN">
През последните две години броят на безработните младежи в Европейския съюз се е увеличил с един милион. В момента има пет милиона младежи на възраст под 25 години, които не могат да си намерят работа.
<P>
Комисията познава до болка трудностите, пред които са изправени младите хора на пазара на труда днес. Твърде много от тях са на краткосрочни договори, които предлагат незначителни възможности за усъвършенстване, независимо от това колко висока е квалификацията на отделните лица. Нещо повече, някои групи се сблъскват със специфични трудности, свързани с достъпа до работни места и задържането на пазара на труда. Сред тях са младежите от мигрантски семейства и тези от етнически малцинства като ромите.
<P>
Същевременно, съгласно прогнозите, търсенето на висококвалифицирани лица ще се увеличи с почти 16 милиона, а търсенето на лица със средна квалификация - с над 3,5 милиона. Това e голяма възможност за наемане на работа на млади хора и ние трябва да сторим необходимото, за да могат младежите да се възползват максимално от нея.
<P>
В стратегията "Европа 2020", в която са изложени подробните планове на ЕС за растеж и работни места за следващото десетилетие, се набляга специално на младежите и се определят ясни цели за придобиване на образование. През септември Комисията представи набор от инициативи във връзка с политиката за младежта под названието "Младежта в движение". В документа е изложена програма за подобряване на образованието и повишаване на заетостта сред младите хора през следващото десетилетие. Неотдавна Комисията представи друга водеща инициатива - "Програма за нови умения и работни места". Комисията насърчава въвеждането на гаранция за младежта, която да осигури на всички млади хора възможността да имат работа, да продължават образованието си или да се ползват от мерки за насърчаване на икономическата им активност в срок от четири месеца след завършване на училище.
<P>
Друг момент е необходимостта от намаляване на сегментацията на пазара на труда в съответствие с общите политики за гъвкавост и сигурност. Предлагаме държавите-членки със сегментирани пазари на труда да обмислят възможността за въвеждане на безсрочни трудови договори с достатъчно дълъг изпитателен срок и постепенно увеличаване на правата на защита. Нужно е също да стимулираме по-голяма мобилност на работната сила и да насърчаваме иновациите. Два инструмента, които ще помогнат в това отношение, са схемата на ЕС за трудова мобилност - "Твоята първа работа с EURES" - и "Европейския монитор на свободните работни места". Чрез "Твоята първа работа с EURES" ще се насърчава мобилността на работната сила, а с "Европейския монитор на свободните работни места" ще се даде възможност на младежите и на специалистите по професионална ориентация да установят къде има работни места в целия Европейски съюз и какви умения са необходими. Междувременно Европейският механизъм за микрофинансиране "Прогрес" ще оказва подкрепа за млади предприемачи, които не могат да намерят алтернативно финансиране за създаване на фирми.
<P>
Разбира се, няма единно решение на проблемите, пред които сме изправени, но можем да научим много едни от други като обменяме опит. Рамката за заетост сред младежта, която предлагаме, съдържа насоки за това как политически отговорните лица, заинтересованите страни и институциите могат да съдействат за осъществяване на процесите. Държавните служби по заетостта, социалните партньори, работодателите и услугите в подкрепа на младите хора на местно ниво - всички тези фактори имат решаваща роля. Ние ще работим за насърчаване на по-интензивния обмен на опит и добри практики помежду им на ниво ЕС. Твърдо считам, че чрез обединяване на ресурсите на равнище ЕС можем да спомогнем за разработката и популяризирането на успешни политики в подкрепа на младите хора.
<SPEAKER ID="589" NAME="Barbara Matera" AFFILIATION="PPE">
(IT) Г-н председател, госпожи и господа, удовлетворена съм от отговора на члена на Комисията. Като се има предвид икономическото положение в света и кризата, която силно влоши условията на пазара на труда и засегна най-уязвимата група, а именно младите хора, бих призовала членът на Комисията да направи оценка на необходимостта да се отдаде по-голямо значение на европейските инструменти като Европейския фонд за приспособяване към глобализацията, от който се нуждаем, за да задържим работниците, съкратени поради причини, свързани с икономическата криза, а следователно и в резултат на глобализацията.
<SPEAKER ID="590" NAME="Nikolaos Chountis" AFFILIATION="GUE/NGL">
(EL) Г-н председател, г-н член на Комисията, изслушах Вашия отговор на въпроса на уважаемата ми приятелка и бих искал да насоча вниманието Ви към следното, към онова, което се случва на местно ниво.
<P>
Данните за безработните лица в Гърция през 2009 г. сочат, че безработните млади мъже са били 20%, а безработните млади жени - 34%. Това положение се влоши след намесата на Международния валутен фонд. Същевременно степента на усвояване на средствата по две програми, финансирани от Европейския съюз чрез Националната стратегическа референтна рамка, е 1,9 и 3,2.
<P>
И така, въпросът е следният: защо степента на усвояване е толкова ниска в Гърция? Има ли гръцкото правителство вина за това? И второ, обмисля ли Комисията някакви допълнителни мерки за атакуване на този проблем със заетостта?
<SPEAKER ID="591" NAME="Seán Kelly" AFFILIATION="PPE">
(EN) Накратко, това е много важна, макар и тъжна тема. Знам, че в собствената ми страна 20% от младежите са безработни, а емиграцията, която беше престанала, се възобновява с така нареченото "изтичане на мозъци", което обхваща, наред с останалите, членове на собственото ми семейство.
<P>
И в продължение на темата от последния въпрос дали някои страни са по-възприемчиви от други по отношение на мерките, предлагани от Европейския съюз, и какви пречки се създават на тяхна територия?
<SPEAKER ID="592" NAME="Ласло Андор" LANGUAGE="EN">
Бих искал да Ви благодаря за коментарите и за това, че насочихте вниманието към други фондове освен тези, които вече споменах: Механизмът за микрофинансиране, Европейският социален фонд и Европейският фонд за приспособяване към глобализацията. Те също могат да изиграят важна роля: последният - предимно в случаи на неочаквани масови съкращения, които засягат по-специално хората в материалното производство, но могат да окажат влияние и на други отрасли.
<P>
Ние определено смятаме, че тези Фондове са полезни, и считаме, че им е нужно гарантирано финансиране за следващия финансов период или следващия програмен период, защото, за съжаление, макар да се задава период на благоденствие, трябва да предвидим значителни съкращения в определени случаи поради преструктуриране и преселване в други страни. Трябва да обръщаме внимание на конкретните случаи.
<P>
Сега настъпва разделение в Европейския съюз - някакъв вид двойнственост - с основен регион, където вече е налице растеж на БВП и на броя на работните места, но и със страни като Гърция и Ирландия, които продължават да полагат големи усилия под натиска на финансовия пазар.
<P>
Неотдавна проведох лични преговори с министър Кацели, по време на които обсъдихме как Европейският социален фонд може да се използва по-ефективно в Гърция. В близкото минало имаше няколко причини, включително самата криза, трудности със съфинансирането и известни административни пречки, които затрудниха усвояването на солидни средства от Социалния фонд, но мога да ви уверя, че моите служби работят много усилено и в много тясно сътрудничество с гръцкия управляващ орган за намиране на подходящи възможности за финансиране от Европейския социален фонд (ЕСФ) през настоящия период. Считам, че ще има действителна полза, ако успеем да осъществим финансирането по правилния начин.
<P>
Вярно е, че в кризисни ситуации е още по-трудно и съществува необходимост, както и причини за преструктуриране на наличните средства за финансиране от ЕСФ. В по-дългосрочен план считам, че трябва да пригодим Социалния фонд така, че да е в състояние да функционира по-ефективно в специфични ситуации и да неутрализира влиянието на неравномерното икономическо развитие в Съюза, което вече се проявява и в демографската сфера, като предизвиква миграционни потоци, които може да не са били достатъчно добре преценени в предишния период. Ще му обърнем внимание и ще го свържем с тенденциите на пазара на труда.
<SPEAKER ID="593" NAME="Председател">
Колеги, разполагаме с 40 мин. до закриването на заседанието в 20,30 ч. и затова предлагам да поделим това време между заместник-председателя Рединг и г-н Фюле. Първият въпрос е отправен към г-жа Рединг.
<P>
Колеги, моля, изчислете дали ще успеем да стигнем до Вашия въпрос. Поднасям извиненията си за това, че тази вечер разполагаме с малко време поради просрочването на миналото разискване, но възнамерявам да приключим в 20,30 ч, за да дадем възможност на преводачите да вечерят. Аз лично ще съм тук до полунощ.
<P>
Втора част
<P>

<P>
Subject: Равенство мъже-жени при вземането на решения
<P>
Като се основава на констатацията, че в парламентите и националните правителства жените заемат едва едно от всеки четири места, че те представляват едва 10% от състава на управителните съвети на големите предприятия, които се търгуват на борсата в ЕС, като само 3% от управителите на тези съвети са жени, в стратегията си за равенството между жените и мъжете за 2010-2015 г. Комисията заявява, че възнамерява да "разсъждава върху инициативите", "да проследи напредъка" и да "насърчи подкрепата". За да се преодолеят описаните ограничения, са необходими незабавни целенасочени действия.
<P>
Възнамерява ли Комисията да въведе квоти за увеличаване на представителството на жените при вземане на решения? Възнамерява ли да насърчи по-категорично държавите-членки да разработват системи за осигуряване на грижи за децата, като по този начин позволи на майките да съвместяват по-добре професионалния и личния живот? Какви други мерки възнамерява да вземе Комисията в тази област, по-конкретно срещу стереотипите?
<SPEAKER ID="595" NAME="Вивиан Рединг" LANGUAGE="EN">
Това между другото е една от любимите ми теми и поради тази причина ще разгледам всички законодателни и незаконодателни мерки за преодоляване на несекващите случаи на неравенство при вземането на решения. Най-новите данни не са особено обнадеждаващи, поради което действително трябва да направим нещо - преди всичко защото стойностите упорито запазват същите си, съвсем не положителни равнища.
<P>
Това е един от петте приоритета в стратегията на Комисията за равенство между жените и мъжете за периода 2010-2015 г., която вече представих в Парламента, като също така заявих, че би било добре да има повече жени в управителните съвети и на ръководни позиции. Ето защо трябва да водим разговори с отговорните фактори. Ще поканя ръководителите на големите дружества, регистрирани на фондовата борса, да седнем около една маса през март, за да насърчим провеждането на диалог със заинтересованите страни в стопанския сектор, така че да задвижим нещата. Ако не настъпи промяна, ще предприема въвеждането на целенасочени инициативи за подобряване на положението.
<P>
По въпроса за събирането на информация и разпространението на сравними данни, много добре знаем, че и тук има слабости. Сега вече имаме агенция за равенство между половете във Вилнюс, така че можем да започнем да разчитаме на по-сериозна информация, на сравними данни, и по-специално на база данни за участието на жените и мъжете в процеса на взимане на решения, както и на редовно отчитане.
<P>
Вярно е, че липсата на висококачествена инфраструктура за полагане на грижи е една от причините - но не и единствената - за малкия брой жени, заемащи ръководни длъжности, затова ще разгледаме работата на държавите-членки в това отношение. В периода 2007-2013 г. ще разполагаме с половин милиард евро от структурните фондове за строителство на детски заведения и с още 2,4 млрд. евро за финансиране на мерки за улесняване на достъпа на жените до трудова заетост и за съвместяване на професионалния и личния живот, включително на достъпа до детски заведения.
<P>
Когато чуете изказването ми, ще разберете, че не съм особено впечатлена от това, което много държави-членки правят на ниво грижи за децата, така че това също е сред водещите приоритети в политическия дневен ред. Моят колега, г-н Андор, разглежда тези стойности и действия в стратегията "Европа 2020" и аз действително съм убедена, че държавите-членки трябва да увеличат усилията си в тази област.
<SPEAKER ID="596" NAME="Marc Tarabella" AFFILIATION="S&amp;D">
(FR) Г-н председател, г-жо заместник-председател на Комисията, бих искал да Ви благодаря за Вашия отговор и преди всичко за Вашата ангажираност. Знаех, че това е една от любимите Ви теми. Бих наблегнал по-специално на необходимостта да се насърчава доброто съвместяване на професионалния и личния живот както при мъжете, така и при жените; само по този начин ще постигнем пълно равенство. Над половината държави-членки не са постигнали целта за създаване на детски заведения за минимум 90% от децата на възраст между три години и училищната възраст и за 33% от децата под тригодишна възраст. Затова исках да Ви попитам дали възнамерявате да предприемете ответни мерки или дори да санкционирате държавите-членки, които не са постигнали тази цел.
<SPEAKER ID="597" NAME="Mairead McGuinness" AFFILIATION="PPE">
(EN) Във въпроса се споменава думата "квоти", а аз не чух отговор конкретно на този въпрос за квотите. Второ, според мен би било жалко, ако на децата се гледа като на "проблем" във връзка с участието на жените в работната сила. Децата са деца за много кратък период от време, а жените могат да внасят своя принос на всякаква възраст. Проблемът не е в децата - всъщност проблемът е в това, че се нуждаем от повече деца в Европейския съюз. Проблемът е: как жените да преодолеят ограниченията от типа "стъклен таван", чието съществуване се признава от вносителя на въпроса?
<SPEAKER ID="598" NAME="Silvia-Adriana Ţicău" AFFILIATION="S&amp;D">
(RO) Въпреки че жените съставляват над 55% от висшистите, все още не ги откриваме на ръководни позиции в публичните институции, а често и в предприятията. Освен това има и 17-процентна разлика в заплащането на двата пола.
<P>
Бих искала да Ви призова да обмислите някои комплексни програми и дори по-строги механизми за контрол на държавите-членки във връзка с детските заведения. Ако не успеем да постигнем баланс между професионалния и личния живот, няма да сме в състояние да насърчаваме младите майки да се стремят да израстват професионално, за да могат да достигнат и до ръководна длъжност.
<SPEAKER ID="599" NAME="Вивиан Рединг" LANGUAGE="EN">
Напълно съм съгласна с анализа, че много държави-членки не успяват да изпълнят целите от Барселона. Само осем държави-членки са постигнали тези цели по отношение на децата на възраст от 0 до 3 години, а само седем държави-членки са изпълнили целите относно децата на възраст между 3 години и задължителната училищна възраст.
<P>
Като член на Комисията, отговарящ за равенството, нямам задължения в сферата на социалните въпроси и знам, че всички тези въпроси стоят на дневен ред във връзка със стратегията "Европа 2020". Определено ще трябва да разгледаме всички тези въпроси, защото проблемите ще се влошат със застаряването на населението. А и кой ще се грижи за възрастните? Жените ще трябва да се грижат не само за бебетата, но и за хората в напреднала възраст. Така че наистина трябва да разгледаме въпроса, а също и да анализираме въпроса защо държавите-членки не усвояват наличните средства, за да увеличат броя на детските заведения.
<P>
По отношение на квотите считам, че в отговора си не използвах думата "квоти", но много ясно заявих, че ако няма напредък, то тогава ще предприема нещо и ясно посочих какво имам предвид под напредък. Напредък означава в състава на управителните съвети на дружества, които се търгуват публично на фондовите борси, да има 30% жени до 2015 г. и 40% - до 2020 г. Надявам се, че можем да изпълним тези цели, без да е нужна силна интервенция на европейско ниво. Ако това не стане, е, тогава на дневен ред ще бъдат квотите и въпреки че има хора, които може би не вярват, че ще го направя, щом го казвам, аз съм известна с това, че обикновено върша всичко, което съм обявила. Затова и сега предприятията имат голяма възможност да направят така, че намесата ми да не е необходима, защото ако направят нещата както трябва, няма нужда да се намесваме.
<P>
Напълно съм съгласна с цитираните цифри. Ние, жените, съставляваме 60% от абсолвентите на висшите учебни заведения; това означава, че по някакъв начин би трябвало да заемаме 60% от ръководните длъжности, но сме далеч от постигането на това равнище. Ето защо трябва да помогнем на жените да достигнат до ръководни позиции. Има много причини, поради които те не успяват: едната е културата, а тя най-трудно се променя. И затова темата за жените в процеса на вземане на решения е сред приоритетите в стратегията за равенството между половете, както и тази за неравнопоставеността в заплащането на двата пола - със средна разлика от 17% на европейско ниво, като в някои страни тя е много голяма, а в други - много малка.
<P>
Следващата година ще подемем кампания за повишаване на осведомеността по отношение на тези факти. В Германия например има един много хубав проект, който бихме могли да разпространим и в други страни - там на обществени места има броячи, които отмерват колко по-дълго трябва да работи една жена, за да достигне същата средна заплата като на един мъж. Разбира се, в обсъждането трябва да включим и социалните партньори, а следва да предприемем и мерки за прозрачност.
<P>
Всичко това е в дневния ред на стратегията за жените и ние ще я реализираме на практика стъпка по стъпка - не за да говорим за нея, а за да променим нещата.
<P>
Относно: Разходи за устен превод, писмен превод и информация, свързани с наказателните производства в държавите-членки
<P>
Регламентът относно правото на устен и писмен превод, който наскоро беше приет от Съвета, както и относно правото на информация на обвинения, който в момента се разглежда, представляват две основни мерки от пътния лист, предложен от Комисията с цел засилване на правата за защита на обвинените лица.
<P>
Може ли Комисията да отговори на следните въпроси:
<P>
Предвид това, че се предвижда държавите-членки изключително да поемат разходите за устен превод, писмен превод и информация, какви финансови последици трябва да очакват те и каква сума ще трябва да платят за предоставянето на услуги от този род?Държави-членки като Гърция и Малта са изправени пред сериозни потоци нелегални имигранти, което ги поставя под особено финансово бреме за предоставяне на услуги за устен и писмен превод или информация, свързана с обвинението, както и с обучението на полицаите и прокурорите.
<P>
Възнамерява ли Комисията да предоставя финансова помощ, за да получат тези страни подкрепа и икономическа помощ, която ще им позволи да не поемат изцяло разходите, породени от участието на нелегалните имигранти в наказателните производства? В случай че отговорът е положителен, какви ще бъдат критериите, според които ще бъде определена стойността на тази помощ, както и списъкът на страните, които ще могат да кандидатстват за нея?
<SPEAKER ID="601" NAME="Вивиан Рединг" LANGUAGE="EN">
Когато станах член на Комисията, видях, че в миналото е направено много по въпросите на сигурността и много малко - по въпросите, свързани с правата. Ето защо, тъй като разполагам с инструментариума на Договора от Лисабон, както и с Програмата от Стокхолм, в която са включени много точки за това как трябва да вървим напред, ние решихме да действаме и предприехме много бързи действия.
<P>
Преди всичко, позволете ми да благодаря на Парламента за отличната работа, която беше свършена във връзка с процесуалните права. Вече постигнахме съгласие относно правото на лице, изправено пред съда, на писмен и устен превод в наказателните производства. Бележим добър напредък във връзка с директивата относно правото на информация в наказателното производство: известната декларация за правата. Ако искаме да станем континентът на правата, ще трябва малко по малко да въвеждаме процесуалните права. Те имат своята цена, но са абсолютно необходими за гарантиране на правото на защита на европейските граждани, както и за обезпечаване на правилното функциониране на взаимното признаване.
<P>
Преди да направим каквото и да било предложение, ние винаги извършваме задълбочена оценка на въздействието на финансовите последици от законодателството на ЕС върху държавите-членки. Едва тогава внасяме предложенията за законодателни актове. В този случай, разбира се, оценката се основаваше на стойностите, предоставени от администрациите на държавите-членки. Тези цифри показват, че допълнителните разходи, които трябва да се понесат от държавите-членки, не би трябвало да са твърде големи.
<P>
По отношение на правото на писмен и устен превод в директивата просто се повтаря едно вече съществуващо задължение на държавите-членки, предвидено в Конвенцията за правата на човека на Съвета на Европа, така че тя не съдържа изискване за нещо извънредно. В нея се изисква само нещо съвсем фундаментално. На държавите-членки - а вече има много, които спазват задълженията, предписани от Съда в Страсбург - едва ли ще им се наложи да понасят някакви допълнителни разходи освен тези, които вече правят за тази дейност.
<P>
По отношение на правото на информация, най-големият дял от изразходваните средства ще се пада на първоначалния еднократен разход за изготвяне на декларацията за правата. По този пункт Комисията вече внесе образец, като приложение към директивата, на всички езици на ЕС. Държавите-членки трябва просто да възприемат този образец и да го размножат, така че за тях разходите няма да са много големи. Комисията не разполага с бюджет, съдържащ какъвто и да било бюджетен кредит, който би дал възможност на институцията да предостави финансова помощ на държавите-членки, за да посрещнат тези разходи. Ако държавите-членки направят изчисление като вземат предвид риска от съдебна грешка, средствата за правна защита и повторното разглеждане на дела, загубата на репутация на съдебната система като цяло и понякога обезщетенията, присъдени от Съда в Страсбург или от съдилищата в страната, то тогава е много по-скъпо тези основни права да не се финансират от една отговорна държава.
<SPEAKER ID="602" NAME="Georgios Papanikolaou" AFFILIATION="PPE">
(EL) Г-н председател, г-жо член на Комисията много Ви благодаря за отговора. Казаното от Вас е абсолютно вярно и аз не мога да не се съглася с него.
<P>
Искам обаче да поясня и отново да попитам: за страни като Гърция и Малта например, в които знаете на какъв голям натиск сме подложени както от страна на нелегалните имигранти, така и на хора, за които има вероятност да се нуждаят от помощ в съдебни производства, ако в допълнение към стандартната декларация и различните стандартни документи на тяхно разположение обвиняемите се нуждаят от писмен превод на някой от документите по тяхното дело, което, както знаете, е специализирана дейност, различна за всяко дело, правим ли разчети за това какви ще бъдат разходите, особено за някои малки страни, подложени на такъв огромен натиск и с такива тежки проблеми?
<SPEAKER ID="603" NAME="Brian Crowley" AFFILIATION="ALDE">
(EN) Аз също бих искал да благодаря на члена на Комисията за отговора. Подобно на предишния ми колега считам, че една от най-големите трудности, която трябва да се признае, е, че - макар всички ние да разбираме значението на достъпа до правосъдие във формат, който е разбираем за човека, търсещ правосъдие - тези нови правила не могат да се използват като правен механизъм за по-нататъшно забавяне на гледането на важни съдебни дела, независимо дали се отнасят за депортиране съгласно имиграционните разпоредби или за оспорване на някои свидетелства за съдимост и т.н.
<P>
Има ли някакъв текст в законодателните актове или в предложението, който би дал възможност на съда да пренебрегне необходимостта да се превежда всеки отделен документ на езика?
<SPEAKER ID="604" NAME="Вивиан Рединг" LANGUAGE="EN">
Мога само да повторя, че цената за неправилно функциониране на правосъдието или тази за липса на човешко отношение към човешки същества трябва да се третира, в една Европа на правата, като много по-голяма от разходите за инвестиране в тези основни права.
<P>
Разбира се, много по-трудно е за страните, които са далеч под минималния праг, да го достигнат, като за страните, в които вече има определено равнище на права, това ще е много по-лесно. Дали това е причина за бездействие? Точно обратното. Ние анализираме евентуалните разходи за различните държави-членки и въз основа на натиска, под който действат. Тук не става въпрос само за убежище. Това е и въпрос на наказателно производство например в случай на нелегален имигрант, обвинен в престъпление, който бива съден. Не сме въвели задължение за превод на всички документи, а само на онези, които са от съществено значение, за да се даде възможност на човека, който е обект на наказателно преследване, да разбере какво се случва с него или нея.
<P>
Между другото, преобладаващото болшинство от хората, които ще бъдат засегнати, няма да са нелегални имигранти. Най-големите групи, за които ще има последици, ще са хората, посещаващи друга държава-членка, като туристите например или хората, които живеят в друга държава-членка, но не говорят езика на тази страна. Следователно така ще се осигури много съществена полза за милиони европейски граждани.
<P>
Представете си, че пътувате от Страсбург до съседна страна. Претърпявате пътнотранспортно произшествие. Станали сте причина за нараняване на човек. Отвеждат Ви в полицията, изправят Ви пред съд, а Вие нямате представа в какво сте обвинени. При тези обстоятелства бихте били много доволни, ако знаете най-малкото в какво сте обвинени, за да се опитате да се защитите. Считам, че това е основно право на човека и трябва да отчитаме каква цена плаща обществото, когато това основно човешко право не се съблюдава на практика.
<SPEAKER ID="605" NAME="Председател">
Съжалявам, но тази вечер няма да стигнем до въпросите, зададени от г-жа Harkin, г-н Cashman, г-н Mirsky и г-н Crowley. Те ще получат писмен отговор. Както казах по-рано, закъсняваме поради просрочване на предишното разискване.
<P>
Сега преминаваме към въпросите, отправени към г-н Фюле.
<P>

<P>
Относно: Разширяване на ЕС с оглед на включването на Турция
<P>
Би ли могла Комисията да очертае настоящото положение във връзка с кандидатурата на Турция за присъединяване към ЕС?
<SPEAKER ID="607" NAME="Щефан Фюле" LANGUAGE="EN">
На заседанието на Европейския съвет в Хелзинки през декември 1999 г. на Турция беше предоставен статут на страна кандидатка и през октомври 2005 г. започнаха преговори за присъединяване с Турция. Комисията редовно докладва на Съвета и Парламента за напредъка на Турция във връзка с изпълнението на критериите от Копенхаген.
<P>
На 9 ноември Комисията публикува доклада за напредъка на Турция през 2010 година. Той обхваща периода от началото на октомври 2009 г. до октомври 2010 г., като напредъкът се измерва въз основа на взетите решения, приетите законодателни актове и въведените мерки.
<P>
Турция осъществява своя процес на политическо реформиране по-специално чрез реформите в своята конституция и продължава да изпълнява в достатъчна степен политическите критерии. Конституционните изменения, приети с референдум на 12 септември, създадоха условия за напредък в редица области като съдебната система, основните права и публичната администрация.
<P>
Прилагането на конституционните промени по прозрачен и приобщаващ начин е от съществено значение за напредъка на Турция. Демократичното отваряне, с което се цели по-специално решаването на кюрдския въпрос, все още не оправдава очакванията. Решението на конституционния съд за разпускането на Партията на демократичното общество и рязкото нарастване на терористичните нападения от страна на Кюрдската работническа партия (ПКК) също навреди на тази политика.
<P>
Все още са необходими значителни реформи по отношение на основните права, и по-специално в областта на свободата на изразяване на мнение. Големият брой съдебни дела срещу журналисти и неправомерният натиск върху медиите на практика ограничават свободата на печата.
<P>
Що се отнася до регионалните въпроси и международните задължения, сега е належащо Турция да изпълни задължението си за пълно недискриминационно прилагане на допълнителните протоколи към споразумението за асоцииране. Комисията препоръча, ако липсва напредък по този въпрос, да се приложат мерките, приети от Европейския съюз през 2006 г. Това ще окаже влияние върху цялостния напредък на преговорите.
<P>
Турция продължава да изразява публично подкрепата си за преговорите под егидата на Организацията на обединените нации между лидерите на общностите на кипърските гърци и кипърските турци за постигане на комплексно решение на кипърския проблем. Липсва напредък обаче по отношение на нормализацията на двустранните отношения с Република Кипър.
<P>
Що се отнася до икономическите критерии за присъединяване към Европейския съюз, Турция продължава да е функционираща пазарна икономика, способна да се справи с натиска на конкуренцията и пазарните сили в Съюза. През 2010 г. в Турция се наблюдава голям икономически растеж и възстановяване на загубите, понесени по време на финансовата криза, но процесът на приватизация и структурни реформи трябва да продължи.
<P>
Турция продължи да усъвършенства способността си да поема задълженията, свързани с членството, като привежда своите закони и подзаконови актове в съответствие със законодателството на Европейския съюз. По време на отчетния период бяха отворени две преговорни глави - околна среда и безопасност на храните - като с тях общият брой на отворените понастоящем глави става 13. Важен напредък беше отбелязан по отношение на енергийната сигурност с ратифицирането на междуправителственото споразумение относно "Набуко", както и в областта на сътрудничеството в сектора на въздухоплаването - с парафирането на хоризонталното авиационно споразумение между ЕС и Турция. Предстои да се направи още много в областта на хармонизацията по-специално по отношение на рибарството, социалните политики, правосъдието и вътрешните работи и митническия съюз, където още не са решени дългогодишни проблеми, свързани с търговията.
<P>
Все така изключително важно е Турция да подобри административния си капацитет за въвеждане и прилагане на законодателството, свързано с ЕС.
<SPEAKER ID="608" NAME="Bernd Posselt" AFFILIATION="PPE">
(DE) Г-н председател, искам да помоля за извинение. Имахме среща на групата. Времето за въпроси към г-жа Рединг започна в 20,00 ч. Видях го на монитора и дойдох веднага след задаването на втория въпрос - все пак към нея бяха отправени шест въпроса. Мислех, че отговорите ще продължат половин час, както беше по график. А ето че за малко не успях да получа отговор на въпроса си. Бих искал да Ви помоля, ако бъдете така добър, все пак да ми позволите да го задам след въпроса на г-н Higgins. Действително пристигнах в пленарната зала точно когато трябваше да взема думата.
<SPEAKER ID="609" NAME="Председател">
Проблемът е, че съгласно член 116 от Правилника за дейността, ако даден член на Парламента не е на мястото си в момента, в който трябва да се даде отговор на негов въпрос, въпросът отпада. Служителите се опитаха, макар че не са длъжни, да се обадят в офиса Ви, но нямаше отговор. Разбирам, че има трудности, но времето за въпроси започна с 20 минути закъснение. Определих по 20 минути на всеки член на Комисията. Г-жа Рединг имаше 20 минути, тя отговори на два въпроса и постигнахме съгласие да преминем към г-н Фюле в 20,10 часа. Много съжалявам, г-н Posselt.
<P>
Ще дам думата за задаване на двата доуточняващи въпроса и тогава ще видим до къде ще стигнем.
<SPEAKER ID="610" NAME="Jim Higgins" AFFILIATION="PPE">
(GA) Г-н председател, трябва да признаем, че Турция, макар и мюсюлманска държава, е много полезна за Запада, особено по отношение на Кувейт, Ирак и НАТО. Въпреки че има трудности във връзка с много големия брой на населението - 74 млн. души - и проблеми, касаещи правата на човека, икономическите въпроси и Кипър, дали същевременно членът на Комисията не би могъл да признае, че положението се подобрява? В състояние ли е той да ни представи някакъв план-график - дългосрочен или краткосрочен - в рамките на който ще можем да предоставим на Турция правото да стане пълноправен член на Европейския съюз?
<SPEAKER ID="611" NAME="Seán Kelly" AFFILIATION="PPE">
(EN) Само накратко, независимо от напредъка, отбелязан от Турция в определени области, членът на Комисията отбеляза, че трябва да се постигне значителен напредък по отношение на свободата на изразяване на мнение и свободата на печата. Ако това бъде спазено някой ден и страната действително се присъедини към Европейския съюз, няма ли опасност тя да се върне към типичното за вида й и да се отрече от много от нещата, които търсим и които все още не са постигнати?
<SPEAKER ID="612" NAME="Щефан Фюле" LANGUAGE="EN">
По първия въпрос, аз определено се числя към тези, които не са удовлетворени от темпото на преговорите ни за присъединяване. Не смятам, че отварянето по една глава на ротационно председателство отразява голямото значение на тази държава и ангажираността на двете страни, като се има предвид, че не успяхме да отворим нова глава по време на настоящото председателство, въпреки че имаше голям напредък по-специално по Глава 8 относно конкуренцията.
<P>
Има редица причини за това. Една от тях касае неразрешените проблеми, свързани с факта, че Кипър продължава да е разделен. Броят на главите, които можем да отворим в рамките на преговорите за присъединяване, е действително ограничен. Имаме само три глави, които предстои да бъдат отворени в оставащото време - за конкуренцията, обществените поръчки и социалната политика - а това не са лесни глави. Осем от тях са в процес на замразяване въз основа на препоръки на Комисията като реакция на неизпълнението на допълнителния протокол от страна на Турция, но има други глави, които се блокират от отделни държави-членки.
<P>
При тези обстоятелства за Комисията е трудно да осигури някакъв приемлив план-график. Мога да кажа, че днес в Брюксел, в рамките на първия Съвет по общи въпроси на министерско ниво проведохме добро обсъждане относно взаимоотношенията между ЕС и Турция и преговорите за присъединяване във връзка с постигането на съгласие по текстовете на декларациите. Също така работя по няколко направления за интензифициране на процеса. Убеден съм, че след предстоящите парламентарни избори в Турция и двете страни действително ще са готови да направят точно това.
<P>
Що се отнася до свободата на печата, това е проблем, който буди тревога и който Комисията следи много внимателно. Целта на преговорите е да се премине през всичките 35 глави, през всичките сравнителни анализи при отварянето и затварянето им, за да се гарантира, че Турция не само ще приведе своето законодателство в съответствие с достиженията на правото на Европейския съюз, но и ще си осигури опит в изпълнението на тези достижения. Това важи с голяма сила за политическата част на критериите от Копенхаген, която е свързана конкретно със свободата на медиите и със свободата на изразяване на мнение.
<P>
Заедно с държавите-членки и с подкрепата на Европейския парламент ние ревностно следим процесът на разширяване да не бъде просто упражнение по отмятане на квадратчета, което на по-късен етап би могло да предизвика проблеми с изпълнението на част от законодателството или с работата на институциите. Това е сериозен процес, в който опитът играе все по-важна роля. Ето това е процесът, през който трябва да премине Турция, преди да бъде поставен за разглеждане въпросът дали страната ще успее да стане членка на Европейския съюз. Това би ни дало най-голяма увереност, че всички свободи, включително споменатата от уважаемия член на Парламента, са гарантирани.
<P>
Относно: Сътрудничество между Войводина и Източна Хърватия
<P>
Как оценява Комисията възможността за засилено трансгранично сътрудничество между сръбската провинция Войводина и Източна Хърватия (регион Осиек/Източна Славония) особено по отношение на изграждането на трансгранична инфраструктура, към която принадлежи и проектът за високоскоростен път от Сомбор до Осиек?
<P>
Относно: Явления на количествено и качествено укрепване на национализма в Албания и европейската перспектива на страната
<P>
Вече дълго време основна характеристика на политическия живот в Албания е изключителната правителствена неустойчивост. Тази несигурност има отрицателно въздействие върху необходимостта от осъществяване на нужните в контекста на европейската перспектива за Албания сериозни институционални реформи. В тази постоянна атмосфера на политическа несигурност с безпокойство наблюдаваме количественото и качествено укрепване на явлението на фанатичния национализъм, както в средствата за масова информация, така и в обществото и по-специално сред младите хора. Има и конкретни примери: убийството на албански гражданин от гръцки произход в Химара миналия август, вандализмът с изгарянето на венци, положени в знак на почит на гробището в Бобощица, многократните и крайни словесни нападки от страна на една част от насочения към широката общественост албански печат срещу предстоятеля на Албанската православна църква. Предвид гореизложеното, въпросите към Комисията са следните:
<P>
Осведомена ли е за горепосочените факти? Обезпокоена ли е от зачестилите прояви на зараждащия се фанатичен национализъм? Възнамерява ли да предприеме дипломатически действия спрямо албанското правителство с оглед решаването на този проблем? И накрая, счита ли че всичко това има влияние върху темпа на напредъка на страната по европейския й път?
<SPEAKER ID="614" NAME="Щефан Фюле" LANGUAGE="EN">
Ще отговоря сбито и на двата въпроса.
<P>
Главната цел на програмите за трансгранично сътрудничество е да се подпомогне развитието на обща социално-икономическа среда за хората, общностите и икономиките, включително предоставянето на техническа помощ. Това трябва да подготви страните за управляване на бъдещи трансгранични програми съгласно целите за европейско териториално сътрудничество на структурните фондове на Европейския съюз.
<P>
С програмите за трансгранично сътрудничество между страните от Западните Балкани също така се цели преодоляването на наследството от конфликтите в миналото. Началото на трансграничните програми по Инструмента за предприсъединителна помощ беше поставено в Западните Балкани през 2007 г. До този момент резултатите са много положителни. В рамките на своите трансгранични програми както Хърватия, така и Сърбия проявиха готовност за сътрудничество в областите, разположени от двете страни на река Дунав. Годишният размер на средствата, отпуснати по програмата за трансгранично сътрудничество между Сърбия и Хърватия, възлиза на 1,8 млн. евро. Тези средства се използват за предоставяне на безвъзмездна помощ (грантове) за малки съвместни проекти по предложение на местни заинтересовани страни в най-различни сектори като икономика, култура, туризъм, околна среда и социални въпроси.
<P>
Сред бенефициерите по проектите са общини, неправителствени организации, търговски камари и културни институции. Големи трансгранични инфраструктурни проекти като този, споменат във въпроса, не попадат нито в обхвата, нито в целите на компонента от трансграничното сътрудничество, за който се отнася Инструментът за предприсъединителна помощ. Комисията би могла да разгледа въпроса за финансирането на такива проекти по линия на компонент едно за Сърбия - който касае изграждането на институциите - и компонент три за Хърватия - който попада в областта на регионалното развитие - ако съответните органи в Хърватия и Сърбия отправят искане в този смисъл.
<P>
Ако ми позволите, ще продължа с втория въпрос. Както се споменава в писмения отговор на един предишен въпрос, зададен от уважаемия член на Парламента под номер, Европейската комисия е запозната с трагичния инцидент в Химара и внимателно следи събитията. Предполагаемият извършител се е предал на полицията и е в очакване на съдебен процес. Албанските органи носят пълната отговорност за ефективното разследване на фактите и за справедливия съдебен процес на отговорните за деянието лица.
<P>
Комисията ще следи хода на това дело в съответствие с принципите на правата на човека и правовата държава. В този въпрос уважаемият член на Парламента представя информация и от други инциденти. Албания и Гърция са тясно свързани исторически. От голям интерес и за двете страни е да продължат своето сътрудничество и да преодолеят всички националистически и екстремистки идеи, които бяха корена на голяма част от страданията, изтърпени от целия регион в миналото.
<P>
Комисията многократно е наблягала на необходимостта от строго прилагане на принципите на правовата държава и от пълно зачитане на правата на човека, и по-специално от защита на правата на лицата, принадлежащи към малцинствата. Всички страни кандидатки разбират значението на изпълнението на тези критерии за постигане на напредък по пътя към Европейския съюз.
<P>
В последното си становище Комисията се изказва положително за междуетническите отношения в Албания. Но все още са необходими усилия, за да се наложи уважението към малцинствата и тяхната защитата.
<SPEAKER ID="615" NAME="Bernd Posselt" AFFILIATION="PPE">
(DE) Г-н председател, много Ви благодаря за великодушието. Ще бъда съвсем кратък, г-н член на Комисията. Дали евентуално бихте проявили готовност да разгледате въпроса за свързващата инфраструктура между Сомбор в Сърбия и Осиек в Хърватия? Там има голям мост над река Дунав, а в Хърватия има летище, но не и подходящ път. Това действително би било от изключително голямо значение за целия регион.
<SPEAKER ID="616" NAME="Georgios Koumoutsakos" AFFILIATION="PPE">
(EL) Г-н председател, г-н член на Комисията, много внимателно изслушах отговора Ви и съм Ви благодарен за него, що се отнася до конкретните събития. От друга страна обаче, причината за въпроса ми днес беше главно фактът, че обективно казано, в Албания има изблик на национализъм. У нас, в Гърция, това буди тревога и безпокойство, защото такива неща не бива да се случват в страна, която е в процес на присъединяване. Надяваме се, че ще се вземат мерки срещу тези проблеми.
<SPEAKER ID="617" NAME="Председател">
Г-н Paleckis, бихте ли желал да вземете отношение относно Беларус?
<SPEAKER ID="618" NAME="Justas Vincas Paleckis" AFFILIATION="S&amp;D">
(EN) Да, имам един въпрос относно Беларус. Благодаря Ви за подаръците в навечерието на Коледа.
<P>
Неотдавна президентът Лукашенко посети Москва и подписа много важни споразумения с президента Медведев. Как бихте оценили новото положение преди изборите и след подписването на тези споразумения?
<SPEAKER ID="619" NAME="Председател">
Г-н член на Комисията, това са три въпроса. Имате максимум три минути, моля.
<SPEAKER ID="620" NAME="Щефан Фюле">
член на Комисията. - (EN) По първия въпрос, отговорът е да, въз основа на искането и за двете страни. Готов съм да го разгледам и да преценя какво може да направи Комисията, за да помогне.
<P>
Второ, всяка националистическа надпревара буди тревога у Комисията, а това е въпрос, към който трябва да се отнесем много сериозно в рамките на отношенията ни със страната. Както знаете, в началото на октомври представихме становище относно Албания. Имаше набор от така наречените ключови приоритети - общо 12 - представляващи предварителни условия, които Албания трябва да изпълни като предпоставка за нашата препоръка да се започнат преговори за присъединяване. В рамките на тези 12 ключови приоритета моите колеги и аз ще се погрижим проблемът, който повдигнахте, да намери удовлетворително решение, а Комисията да се въздържа от препоръка за започване на преговори, освен ако въпросите като този, поставен от Вас, не се решат по задоволителен начин.
<P>
Двоумя се как да отговоря кратко на третия въпрос. Мисля, че в настоящия предизборен процес се наблюдава известен ограничен напредък. Имаме голямо желание да се запознаем с доклада на наблюдателната мисия на Бюрото за демократични институции и права на човека към Организацията за сигурност и сътрудничество в Европа (ОССЕ/БДИПЧ). На тази основа сме готови да предприемем по-нататъшни стъпки за привличане на Беларус, но с това привличане ще се ангажират всички групи, като се обърне голямо внимание на стъпките, които трябва да бъдат предприети от органите на Беларус по такива основни въпроси като демокрацията, принципите на правовата държава и основните права.
<P>
Ще спра дотук и ще представя писмен отговор относно настоящата работа на Комисията и на държавите-членки по съвместния междинен план, за който ще разговарям утре с Вас и с колегите Ви от Евронест, както и за работата по възложените пълномощия относно споразумението за реадмисия и споразумението за облекчаване на визовия режим, като ще изложа и допълнителна информация, с която ще отговоря на въпроса Ви. Ще включа и подготвеното си изказване.
<SPEAKER ID="621" NAME="Председател">
Г-н Paleckis, прецених, че е важно да включим в протокола Вашите коментари относно Беларус, като се имат предвид провеждащите се в момента избори.
<P>
Поднасям извиненията си на г-н Madlener, на г-жа Theocharous и на г-н Hadjigeorgiou, които също присъстват. Не успяхме да стигнем до техните въпроси. Те ще получат писмен отговор.
<P>
Г-н Madlener, наистина няма време.
<SPEAKER ID="622" NAME="Barry Madlener" AFFILIATION="NI">
(NL) (без микрофон) ... за да задам този въпрос, а сега всъщност просто ни изключват от дневния ред. Това стандартна практика ли е? Не можахте ли да ни уведомите по-рано или да се намесите, така че всички да успеем да се изкажем?
<SPEAKER ID="623" NAME="Председател">
Г-н Madlener, когато аз съм председател, винаги се стремим да приключим в 20,30 часа. Вече просрочихме времето със седем минути поради дългите отговори и поради факта, че предишното разискване се удължи с 20 минути. Вината не е моя, но действително смятам, че е важно служителите да се нахранят преди да се върнат в 21,00 часа.
<P>
Въпросите, на които не беше отговорено поради липса на време, ще получат писмен отговор (вж. приложението).
<P>
Времето за въпроси приключи.
<P>
(Заседанието, прекъснато в 20,40 ч., се възобновява в 21,00 ч.)
