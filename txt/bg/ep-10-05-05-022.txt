<CHAPTER ID="022">
Едноминутни изказвания по въпроси с политическа значимост
<SPEAKER ID="552" NAME="Председател">
Следващата точка е посветена на едноминутни изказвания по въпроси с политическа значимост съгласно член 150 от Правилника за дейността.
<SPEAKER ID="553" NAME="Tiziano Motti" AFFILIATION="PPE">
(IT) Г-н председател, госпожи и господа, днес, 5 май, е Денят за борба с педофилията и детската порнография в Италия.
<P>
Това е момент за важен размисъл, въведен чрез Акт 41 от 2009 г., относно нещо, което, за съжаление, е широко разпространено и все по-сериозно явление, тъй като в днешно време педофилите не са възрастни мъже, които подлъгват децата по парковете, а хора, движещи се в рамките на международно организирана структура и използващи най-модерни технологични средства, като например интернет. Затова днес децата, момчетата и момичетата, вече не са в безопасност дори в собствения си дом.
<P>
Ето защо се надявам, че Европейският съюз също ще счете за необходимо да посвети един ден на този важен въпрос; това е и причината да внеса писмено изявление, призоваващо към въвеждането на система за ранно предупреждение, за да се даде възможност на полицейските сили в отделните държави-членки да работят организирано и да си обменят бърз поток от информация. Надявам се, че тази инициатива ще бъде приветствана от мнозинството в Парламента.
<SPEAKER ID="554" NAME="Gabriel Mato Adrover" AFFILIATION="PPE">
(ES) Г-н председател, миналата седмица Европа пропусна огромна възможност: възможността да се превърне в световен лидер в областта на астрофизичните изследвания през следващите двадесет години. Европейската Южна обсерватория реши, въз основа на доклади, които далеч не са прозрачни, че т.нар. европейски извънредно голям телескоп ще бъде разположен в Чили, а не на Канарските острови.
<P>
Сега е моментът да поздравим Чили, но също и да се замислим върху това дали европейците направиха всичко възможно телескопът да бъде инсталиран в Европа, за което решението да бъде взето от европейска институция, с европейско финансиране, включващо инвестиции от над 1 млрд. евро, с разположение в Европа, а не в Северна или Южна Америка.
<P>
Европейският парламент беше единодушен в своята подкрепа за разполагането на телескопа в Ла Палма - благодарен съм за това, но какво направи Съветът? Какво направи испанското председателство? Проведе ли то някакви заседания съвместно с обсерваторията? Проведе ли някакви заседания, с която и да е от държавите-членки, отговорни за вземането на решение относно местоположението на телескопа? Подкрепи ли то наистина европейското начинание?
<P>
Европейците от Ла Палма, Канарските острови и останалата част на Европа очакват отговор относно този въпрос. Към момента те остават с убеждението, че не е направено всичко възможно.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Внесохме предложение за резолюция, имаща за цел да се забрани използването на цианид в минните технологии, тъй като е наш дълг да предприемем всички възможни мерки за сигурност, за да предпазим хората и околната среда от екологични катастрофи. Щом сме в състояние да поемаме исторически значими ангажименти за ограничаването на емисиите и да даваме тон на целия свят по отношение на опазването на околната среда, защо да не можем да направим елементарен жест в подкрепа на една чиста околна среда и да изкореним тази вредна практика от Европейския съюз?
<P>
На инцидента в Бая Маре, случил се преди 10 години в Румъния, се гледа по същия начин, както и на катастрофата в Чернобил - с последици за три държави и унищожително въздействие върху екосистемите в засегнатите реки в обсег от стотици километри. Сега, отново в Румъния, възнамеряват да започнат нова минна дейност в Роша Монтана, използвайки цианид в технологиите.
<P>
Именно затова днес, повече от всякога, искам да ви благодаря, че гласувахте против използването на цианид в минните технологии. Регионите, засегнати от тази дейност, трябва да бъдат подпомогнати от Европейския съюз да осъществят устойчиво развитие при оползотворяване на пълния си потенциал.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Изключително тежкото положение, в което се намира Гърция (да не споменаваме силно обезпокоителната информация относно други държави-членки на ЕС със сериозни проблеми), подчертава факта, че икономическата криза още не е приключила и че въпреки известния напредък, постигнат от по-старите държави-членки на ЕС, все още е налице рискът от големи смущения.
<P>
За съжаление, при положение че някои от държавите са изправени срещу все по-ниски бюджетни приходи, веднага се появява изкушението да се вдигнат данъците и таксите. Точно това се случва сега и в Румъния. В момента правителството разисква увеличаването на плоския данък върху доходите и на данъка върху добавената стойност. Грешка е да се вярва, че внезапното покачване на данъците и таксите, ще донесе повече пари в бюджета. Последиците от подобни мерки са изключително разрушителни за икономиката в средносрочен и дългосрочен план.
<P>
За съжаление, Европейският съюз намира за трудно разработването на обща стратегия срещу икономическата криза. И все пак мисля, че има нужда от по-добра комуникация и по-добро сътрудничество между държавите, излезли от кризата чрез прилагането на проактивни, насърчителни мерки, а не чрез покачване на данъците, и държавите, изправени срещу сериозни проблеми, които в отчаянието си са в процес на вдигане на данъците и таксите, по този начин рискувайки да затънат още по-дълбоко в кризата.
<SPEAKER ID="557" NAME="João Ferreira" AFFILIATION="GUE/NGL">
(PT) Г-н председател, атаките на финансовите спекуланти върху най-уязвимите и зависими икономики в еврозоната стават все по-ожесточени. Същият финансов капитал, който спечели трилиони евро от държавите-членки, сега спекулира с крехкото състояние на публичните сметки, породено от тези трансфери и от икономическата зависимост на периферните икономики. Тази зависимост е причинена от паричната политика и политиката на обменните курсове, водена от Европейската централна банка, която, с престорената си независимост, е в услуга на големия капитал и водещите европейски сили; тази зависимост става още по-голяма вследствие на либерализирането на пазарите и свободната конкуренция в международната търговия.
<P>
На фона на всичко това държавите-членки и Европейският съюз съвсем наскоро дадоха да се разбере точно какво представлява европейската солидарност: потулване на продължаващите грабежи на финансовия капитал и, ако е необходимо, прехвърляне на разходите по грабежите върху работещите и обикновените хора чрез мерки на същински социален тероризъм. И все пак, работещите и обикновените граждани няма да бъдат пришпорвани по този начин, като им се казва, че това е неизбежно, при положение, че не е. Тяхната борба е налице, за да го покаже. Ние тук поздравяваме гърците, португалците и гражданите на още няколко страни за проявената смелост и решителност.
<SPEAKER ID="558" NAME="Trevor Colman" AFFILIATION="EFD">
(EN) Г-н председател, вследствие от трагичните събития през последните дни стана ясно, че на Гърция ще бъдат наложени драконовски мерки за икономии, за да се съхрани еврото. Това не може да е верният път. Така само се наказват обикновените, трудолюбиви гръцки граждани за разточителството на техните политици и желанията на същите тези политици да поддържат обречената общност на единната валута.
<P>
Ние от Обединеното кралство още помним нашето излизане през септември 1992 г. от Механизма на обменните курсове, наречен още МОК, или, както британският политик Норман Тебит го нарича, "механизъм на вечната рецесия", членството в който беше катастрофално за Великобритания. Измъкнахме се благодарение на отказа на "Бундесбанк" да подкрепи британската лира.
<P>
Обичта, съчетана със строгост, наистина дава резултат. Докато е в еврозоната, Гърция няма никакъв изход. Освободете гърците от оковите на еврото. Нека Международният валутен фонд си свърши работата и наблюдавайте колко бързо ще се възстанови Гърция, както и ние във Великобритания след напускането на МОК. Не заставяйте гръцкия народ да плаща цената на непостижимите амбиции за една супердържава в ЕС.
<SPEAKER ID="559" NAME="Angelika Werthmann" AFFILIATION="NI">
(DE) Г-н председател, днес искам да говоря по въпроса за безопасността на въздухоплаването. Тази тема ни занимаваше много през последните няколко седмици и имаше отражение върху всички нас.
<P>
Човешкият живот е по-важен от всяка икономическа изгода. Точно затова подкрепям забраната на полети в случай на външна опасност, като например прахов облак, в името на безопасността на пътниците, тъй като би било безотговорно да се излага на опасност животът им. Ще ви напомня двата случая, близки до катастрофа, през 1982 г. и 1989 г., както и реактивния изтребител, в който бяха намерени парченца стъкло, образували се вследствие на праховия облак.
<P>
Бяха извършени пробни полети, но оценката изисква време. Бяха проведени консултации с експерти, но техните отговори не сочат убедително в нито една конкретна посока. Остава фактът, че животът е ценен и не бива да бъде излаган на опасност, както и че трябва да бъдат приложени резултатни алтернативи за въздухоплаването, които да можем да си позволим.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Считам, че за да подобрим функционирането на веригата за хранителни доставки и да постигнем оптимална прозрачност, се изисква единна правна рамка на равнището на Общността със задачата да се определят крайните срокове, прилагани в търговските отношения между доставчиците на хранителни продукти и търговците на дребно, както и по-ефективни начини за защита на доставчиците срещу атиконкурентни споразумения и практики, а също и начинът и крайният срок за плащане.
<P>
Освен това мисля и че ще е от полза да се затегне контролът върху спазването на правилата за конкуренция и да се гарантира, че те подлежат на стандартно тълкуване във всички държави-членки. Отчитайки сегашното състояние на търговските отношения между доставчиците и търговците на дребно, мисля, че трябва да се изготви оценка на клаузите на правилата за конкуренция, което ще установи равновесие между общата селскостопанска политика и политиката на конкуренция на Европейския съюз. Проследяването на пазара би могло да включва ефективна прозрачност по отношение на ценообразуването, и по-специално марж на печалбата в хранителната верига.
<SPEAKER ID="561" NAME="Jarosław Kalinowski" AFFILIATION="PPE">
(PL) Г-н председател, много пъти в Парламента сме повдигали въпроса за дискриминацията срещу полското малцинство в Литва, където на живеещите там поляци не се позволява да изписват фамилиите си с оригиналния правопис, прекратяват се училищни занятия, в които се използва полски език като образователно средство, а земя, отнета по време на съветската власт, не се връща на законните й собственици само защото са поляци.
<P>
Наскоро главната комисия за държавна етика на Република Литва наложи наказание на г-н Tomaševski, лидер на полското малцинство и член на Европейския парламент, за отправянето на въпрос - тук, в Парламента - към г-н Барозу относно зачитането на правата на малцинствата в Литва. Тези скандални мерки все повече се засилват. Преди няколко дни Инспекторатът по литовски език наложи допълнителни високи глоби на управителя на местните органи в Шалчиникай за използването на двуезични информационни табели. Осемдесет процента от населението на региона са поляци.
<P>
Г-н председател, крайно време е Европейският парламент да сложи край на тези скандални действия на литовското правителство. Ние се гордеем с факта, че правата на човека са основа на Съюза. Това е нестабилна основа, ако не сме в състояние да наложим тези права в държавите-членки.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Г-н председател, днес милиони трудещи се излязоха на стачки и демонстрации заедно с гръцкия Работнически фронт срещу варварските мерки, наложени от капитала, гръцкото правителство, Европейския съюз и Международния валутен фонд.
<P>
Тези мерки не са нито нови, нито временни. Те са грубо налагане на капиталистическото развитие, водещо до криза. Тяхната цел е да защитят интересите на гръцката и европейската плутокрация и да прокарат прилагането на Договора от Маастрихт. Те са включени в Стратегията от Лисабон и стратегията "Европа 2020", поради което и водят до задънена улица.
<P>
Въпреки всичко заявяваме, че това не е еднопосочна улица и че има решение - а то е да се възстанови работническото движение и да се подкрепи развитието, основано на нуждите на онези, които създават благосъстоянието. Решението е да се национализира монополът и да се даде власт на народа. Нито провокаторите, нито изнудвачите на гръцкото правителство могат да спрат това движение, нито убийствата, извършени в Атина днес, които шокираха всички ни.
<P>
Вярваме, че гръцкият народ ще спечели своята битка.
<SPEAKER ID="563" NAME="Chrysoula Paliadeli" AFFILIATION="S&amp;D">
(EN) Г-н председател, преди няколко часа бих казала, че въпреки безвкусното изопачаване на културните символи и въпреки статиите със съмнителна обективност, позоваващи се на остарели стереотипи; въпреки че Съветът не съумя да погледне на гръцката икономическа криза като на първостепенен европейски въпрос, а Комисията не съумя да я използва като тест за издръжливост на европейското сближаване, гръцките граждани бяха готови да подкрепят своето ново социалистическо правителство в борбата си за икономическо и социално възстановяване.
<P>
Сега, в светлината на трагичните събития през последните няколко часа в Атина, където трима души загинаха вследствие на вълната от насилие, надигнала се поради тежките икономически мерки, си спомням неотдавнашните думи на г-н Расмусен: кризата с държавния дълг на Гърция, стигнала до най-критичната си точка, изобличава политиката на извъртане. Мисля, че е крайно неотложно членовете на Европейския парламент да умножат усилията си към сближаване.
<P>
Надявам се, че случилото се в Гърция днес, само преди няколко часа, няма да се окаже заразително, и се надявам, че то, напротив, би могло да бележи началото на единодушните усилия, насочени към формирането на европейска идентичност чрез солидарност и партньорство.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Г-н председател, преди няколко дни беше отбелязана 120-годишнината от първото честване на 1 май като Международен празник на труда.
<P>
Това бяха 120 години на безспирна, усилена, героична борба на работещите в цял свят за защита на техните права и за еманципиране на труда; за едно общество, в което трудът, най-сетне свободен от експлоатация, въплъщава пълната реализация на творческите способности на човечеството. Това бяха 120 години на поразителен възход, на болезнени поражения и на крепка съпротива от страна на трудещите се. Първи май и всемирният му призив имат своя исторически корен в най-жестоката репресия с цената на безброй битки, жертви и изгубени животи. Той е утвърждаван при всяка стъпка на народа по пътя към свободата и е претърпявал и все още претърпява поражения всеки път, когато историческите обстоятелства позволяват на големия капитал да предприеме офанзива. Именно това се случва сега в Европейския съюз - наблюдава се в Гърция, Португалия и много други държави.
<P>
Трябва да бъде разгледан внимателно въпросът за тези борби и да се прекрати все по-голямата експлоатация. Време е вече да зачетем достойнството на онези, които работят и създават благосъстоянието.
<SPEAKER ID="565" NAME="Alan Kelly" AFFILIATION="S&amp;D">
(EN) Г-н председател, искам да насоча вниманието на Парламента към въпрос с много голяма степен на неотложност. Един млад ирландец и гражданин на ЕС, Майкъл Дуайър, беше прострелян смъртоносно в Боливия само преди малко повече от година. Много хора, следящи развоя на събитията, считат, че той е бил убит предумишлено. Засега семейството на Майкъл, което тази вечер е тук с нас в Парламента, все още не е получило отговор на въпроса, как и защо беше убит той.
<P>
Единствената официално оповестена информация беше, че смъртта му е последствие от това, че е бил замесен в предполагаем заговор за убийството на президента на Боливия. Това никак не е в стила на човек, произхождащ от любящо, грижовно и аполитично семейство. И все пак, същинският проблем тук е, че не може да се разчита на информацията, идваща от боливийските органи. Техните версии за събитията напълно си противоречат една с друга, независимо дали по отношение на съдебните доказателства, на данните от балистичната експертиза или на самите аргументи, които излагат.
<P>
Затова настоятелно приканвам Парламентът и новият върховен представител на ЕС по въпросите на външните работи и заместник-председател на Комисията Катрин Аштън да подкрепят усилията на ирландското правителство към незабавното започване на независимо проучване. Правя това с подкрепата на ирландските колеги в ЕП от всички партии, които в най-скоро време ще изпратят обръщение към г-жа Аштън.
<SPEAKER ID="566" NAME="Кристиан Вигенин" AFFILIATION="S&amp;D">
Налага се да ангажирам вашето внимание с национален проблем. България се управлява от некомпетентно, но популистко правителство, което използва методи, характерни за 30-те години на миналия век.
<P>
Показателно е, че най-популярните политици в момента са министърът на вътрешните работи, следван от бившия главен секретар на министерството, днес премиер. След изборите стотици представители на опозицията бяха уволнени по политически причини. Водещите медии са подложени на натиск. По брутален и показен начин се извършват арести на политици или се повдигат абсурдни обвинения.
<P>
Прокурори погазват публично презумпцията за невиновност, министри оказват натиск върху съда и раздават присъди от екрана. Нов закон позволява издаването на присъда само на база подслушване и показания на анонимен свидетел. Готви се създаване на извънреден трибунал, наричан официално Специализиран съд. Насажда се страх.
<P>
Години наред от България се искаха повече усилия в борбата с престъпността. Днес усилията са налице, но борбата с престъпността прелива в борба с демокрацията. Европейският парламент е чувствителен към погазването на демокрацията, свободата и човешките права по света. Трябва да бъде такъв и когато това се случва в страни членки.
<SPEAKER ID="567" NAME="Csanád Szegedi" AFFILIATION="NI">
(HU) Г-н председател, госпожи и господа, днес финансовата криза, безработицата и растящият бюджетен дефицит и държавен дълг на държавите-членки са най-големите предизвикателства пред европейските нации. Въпреки това искам да насоча вниманието ви към корупцията, типична за централноевропейските страни, която в Унгария е достигнала особено сериозен размер и която задълбочи кризата още повече и въвлече страната ни в още по-голям дълг като резултат от допълнителните заеми, които беше взела. Напускащото своя пост социалистическо правителство доведе унгарската икономика до неустойчиво положение, тъй като корупцията се ширеше във всички публични инвестиции и държавни договори, независимо дали за автомагистрали, ремонт на мостове, паркоместа, здравеопазване, местно финансиране или европейски търгове. Движението за по-добра Унгария (Jobbik) призовава новоизбраното унгарско правителство да приеме и приложи строги антикорупционни закони. Затова, в светлината на кризата, настоятелно приканваме всяка от държавите-членки на ЕС да стори същото. Според Jobbik политическият живот може да бъде освободен от корупцията.
<SPEAKER ID="568" NAME="Alexander Mirsky" AFFILIATION="S&amp;D">
(LV) Благодаря, г-н председател. На 8 май Европа чества победата над нацизма. Въпреки това, госпожи и господа, имам неприятни новини за вас. На 16 март тази година в Латвия, с мълчаливото съгласие на държавните органи, ветерани от "Вафен-СС" проведоха в Рига военен парад със знамена в памет на деня, в който е създаден латвийският легион на СС. В продължение на 20 г. ние от опозицията не бяхме в състояние да направим нищо по този въпрос. Лидерите на държавите-членки на ЕС се държат така, сякаш нищо не се е случило. В Латвия наказателните отряди на СС разрушиха 130 села и убиха повече от 150 000 души в Латвия, Беларус, Полша и Русия. Днес обаче в Латвия те са почитани като герои. Това малодушно мълчание в държавите-членки на Европейския съюз е престъпление срещу милионите загинали по време на Втората световна война. Това е изключително важен въпрос. Благодаря за вниманието.
<SPEAKER ID="569" NAME="Iuliu Winkler" AFFILIATION="PPE">
(EN) Г-н председател, историята е доказала, че кризите могат да породят напредък. Когато сме под натиск, могат да се родят нови идеи, създаващи иновативни механизми, насочени към стимулирането на развитието и избягването на грешките, довели до кризата.
<P>
Искам да изтъкна две такива идеи, в резултат на които биха могли да се появят инструменти с голяма значимост. Ако искаме Европейският съюз да остане актуален световен фактор, трябва да бъдат създадени Европейски валутен фонд и Европейска агенция за кредитен рейтинг. Въпреки необходимите огромни усилия от страна на институциите това все пак е упражнение, което си заслужава да бъде направено, ако вземем под внимание дългосрочните си интереси. Всички можем да разчитаме, че бъдещето ще донесе нови кризи.
<P>
Европейската социална пазарна икономика и общата валута са крайъгълни камъни на световната икономика и световната финансова система. Създаването на "европейски международен валутен фонд" ще укрепи Пакта за стабилност и растеж, а Европейската агенция за кредитен рейтинг ще изготвя своите оценки на базата на истинско разбиране на европейските икономики. И двете идеи трябва да бъдат подложени на сериозно разискване, а според мен положителното решение би било най-разумното.
<SPEAKER ID="570" NAME="Corina Creţu" AFFILIATION="S&amp;D">
(RO) Напоследък станахме свидетели на тревожно надигане на крайно десните и приемане на по-радикални ксенофобски и расистки подходи. Регионалните избори в Италия и Франция, както и общите избори в Унгария, потвърдиха растящия успех на екстремистките движения, разпространяващи опасни националистки, антиевропейски и агресивни послания, адресирани или към етническите малцинства, или към съседните държави. Не това искахме за обединена Европа, нито според мен това решава проблемите на гражданите.
<P>
Искам да изразя своята тревога по повод враждебните послания относно източноевропейците, и по-специално румънците, разпространявани в чуждестранните медии, стигащи вече до екстремистка реторика. Френската телевизия обижда румънците на общо основание, а един кандидат от Испанската народна партия проведе предизборната си кампания по време на общинските избори в Барселона под лозунга "Не искаме румънци".
<P>
Искам да се възползвам от тази възможност да се обърна с призив към всички отговорни политически групи в Европейския парламент да обединят силите си и да се справят с това опасно явление в Европейския съюз.
<SPEAKER ID="571" NAME="Kriton Arsenis" AFFILIATION="S&amp;D">
(EL) Преди всичко искам да поднеса своите съболезнования на семействата на жертвите на днешните атаки в Атина.
<P>
Да се върнем на въпроса за изменението на климата - онези 35 000 представители на народите по света, които се срещнаха в Кокабамба в Боливия, не говореха със заобикалки. Те искат от нас да се споразумеем, по време на конференцията в Мексико, за правнообвързващо намаляване на нашите емисии. Те са прави. Не можем повече да отлагаме това решение.
<P>
Европейският съюз трябва незабавно и официално да поеме ангажимент за 30-процентно намаление на емисиите до 2020 г. Това ще промени динамиката на преговорите, които действително стигнаха до задънена улица, с опасност решението относно намаляването на емисиите да бъде отложено до след Мексико, без точно определена дата, нито програма.
<P>
В Парламента сме способни на много повече. Вече е постигнато споразумение за 30-процентно намаление на въглеродния отпечатък на Европейския парламент до 2020 г. Трябва да дадем пример на държавите-членки, намалявайки нашия въглероден отпечатък с 50%.
<P>
Всички знаем, че на всекидневното ни работно място има големи възможности за енергоспестяване и за намаляване на отпечатъка върху околната среда - ние можем и трябва да направим това.
<SPEAKER ID="572" NAME="Elisabeth Köstinger" AFFILIATION="PPE">
(DE) Г-н председател, Европейският парламент днес освободи Комисията от отговорност за 2008 г., което е нещо хубаво. Нивото на нередности в извършените плащания от фондовете на ЕС никога не е било така ниско, както тази година.
<P>
През последните три години беше възможно да се намалят наполовина областите, в които нивото на нередности беше над 5%, т.е. над допустимата граница. Само в областта на сближаването има много още какво да се желае. В бъдеще трябва да се положат повече усилия специално в тази област. На областта на селското стопанство и природните ресурси трябва да се обърне особено внимание. Нивото на нередности в тази област беше под 2%, т.е. съвсем очевидно в т.нар. "зелена зона". Системите за проследяване и контрол са ефективни.
<P>
Във връзка с това обаче искам да спомена също и предприсъединителната помощ за Турция, упомената в доклада относно освобождаването от отговорност. Едно увеличение на финансирането за Турция е твърде спорно с оглед на липсата на измерими критерии. Неприемливо е да се предоставя финансиране от ЕС на трети страни без никакви определени показатели. Прекият контрол върху плащанията и начина на оползотворяване на фондовете е от съществено значение. Само тогава помощта може действително да доведе до желания ефект.
<SPEAKER ID="573" NAME="Krisztina Morvai" AFFILIATION="NI">
(HU) Член 11 от Европейската конвенция за правата на човека определя правото на участие в профсъюзна дейност като едно от правата на човека. В пряко нарушение на тази законова разпоредба унгарският военен съд миналата седмица издаде тежка присъда на Judit Szima, лидера на профсъюз, представляващ десет хиляди полицаи, за дейност, която независимо дали от непрофесионална гледна точка, или от професионалната позиция на един юрист беше изключително в защита на правата на служителите и извършване на профсъюзна дейност. Подчертавам, че това се случи не в някоя развиваща се бананова република, а в една от държавите-членки на Европейския съюз. В Парламента, както и в отделните парламентарни комисии, постоянно обсъждаме факта, че с влизането в сила на Договора от Лисабон се е увеличил ангажиментът на ЕС към правата на човека, а защитата на правата е станала по-ефективна. Настоявам делото на Judit Szima да бъде превърнато в прецедент, който да бъде изучаван и анализиран, а всички ние трябва внимателно да следим как, по силата на европейското законодателство относно правата на човека, може да бъде оправдана тази смела жена, така че да си възвърне достойнството и средството за прехрана, които е изгубила.
<SPEAKER ID="574" NAME="Adam Gierek" AFFILIATION="S&amp;D">
(PL) Г-н председател, в Полша процъфтява една замаскирана форма на трафик на хора. Това се случва поради изключителния приоритет на либералните, антихуманни закони на пазарната икономика. През последните години множество апартаменти и цели жилищни блокове, собственост на държавни дружества, бяха продадени заедно с техните наематели като част от приватизацията на активи от бившата Полска народна република.
<P>
Наемателите най-често са възрастни хора, нерядко също и болни, на които не беше дадена възможност за преференциално закупуване. Под натиска на рязко повишените наеми, те затъват в дългове и често биват изгонвани от квартирата. Нарушават се основни права на човека. Необходими са подходящи правни и изпълнителни инструменти, позволяващи на органите на държавите-членки на ЕС да действат ефективно за гарантиране на защитата на наемателите на приватизираните жилища, бивша собственост на държавни дружества. Необходима е също така и спешна помощ от публичните фондове в подкрепа на жертвите на антихуманната приватизация.
<SPEAKER ID="575" NAME="Димитър Стоянов" AFFILIATION="NI">
Благодаря, г-н председателю. Вземам думата, за да изоблича една несправедливост.
<P>
Колеги, нека да не се заблуждаваме, че обикновените гърци нямат вина в това, което се случи в Гърция. Това, което се случи, и финансовата криза там е заради 14-та, 15-та, 16-та заплата и пенсии, и привилегии, каквито не съществуват никъде другаде в Европейския съюз, те са непознати.
<P>
В продължение на 10 години Гърция е лъгала Европейската централна банка за своето състояние. И сега, в момента, за това, за тези лъжи и за тази заблуда европейските лидери гласуваха на Гърция 110 млрд. награда. В същото време финансови отличници като България, като Естония, ще бъдат наказани за това, което се случи, тази криза, и тяхното влизане в еврозоната най-вероятно ще бъде отложено.
<P>
Това е двоен стандарт, който не е достоен нито за еврозоната, нито за Европейския съюз. Справедливо е виновниците да бъдат наказвани и лидерите на еврозоната трябва да поканят Гърция тя да напусне еврозоната.
<SPEAKER ID="576" NAME="Председател">
С това разглеждането на тази точка от дневния ред приключва.
