<CHAPTER ID="021">
Горски пожари от лято 2009 г. (разискване)
<SPEAKER ID="140" NAME="Председател">
Следващата точка е становището на Комисията относно горските пожари през лятото на 2009 г.
<SPEAKER ID="141" NAME="Ставрос Димас" LANGUAGE="EL">
Г-жо председател, на първо място бих желал да засвидетелствам подкрепата си на засегнатите от неотдавнашните горски пожари.
<P>
Това лято Общността даде важен принос при потушаването на множеството трудни за овладяване горски пожари, които избухнаха в различни държави-членки. Пилотната програма за Тактически резерв на ЕС за борба срещу горските пожари изигра важна роля и осигури помощ за засегнатите от горски пожари държави-членки.
<P>
Бих искал да изкажа специална благодарност на Европейския парламент, че одобри финансирането на тази пилотна програма. Трябва също така да кажа, че пилотната програма е малка част, частично приложение на предложения и идеи от доклада на г-н Barnier, на когото също изказвам благодарност.
<P>
Тази пилотна програма чувствително подсили Механизма за гражданска защита на Общността и вследствие на това възможностите за оказване на помощ на държавите, засегнати от природни бедствия.
<P>
Механизмът за гражданска защита на Общността беше използван от Франция, Италия, Испания и други държави-членки на Европейския съюз, за да се осигурят средства за погасяване на пожари от въздуха в Гърция, Италия, Португалия и други държави. Всъщност за първи път бяха използвани две общностни въздухоплавателни средства за борба с пожарите, заедно с гръцки, португалски и френски средства за погасяване на пожари от въздуха, по пилотна програма, предвиждаща създаването на независима общностна противопожарна команда.
<P>
Във връзка с тези неотдавнашни пожари много политици, учени, журналисти и обикновени граждани отново призоваха да се създаде на европейско равнище специализирана противопожарна служба, способна да осигури пряка и ефикасна намеса, когато националните противопожарни средства са недостатъчни.
<P>
В тази посока бяха положени огромни усилия, за да се създаде независимо звено за намеса, което да се бори срещу горските пожари, и, както казах, подкрепата на Европейския парламент беше решаващ фактор. Тя ни позволи да осигурим финансиране за предоставянето на средства за погасяване на пожари от въздуха и - за първи път през това лято, през периода от 1 юни до 30 септември - създадохме и изпратихме въздушни противопожарни сили под надзора на Европейската комисия - Тактическият резерв на ЕС за борба срещу горските пожари, чиито въздушни съдове се включиха в операции по погасяване на огъня в различни държави. За да бъда по-точен, той беше мобилизиран при шест от деветте инцидента, при които Механизмът за гражданска защита на Общността беше повикан на помощ.
<P>
Всъщност националните въздушни средства, независимо дали са гръцки, португалски, италиански или от други държави, бяха подкрепени от изцяло общностните въздухоплавателни средства за борба с пожарите, които летят под флага на Европейския съюз, а не на отделна държава-членка.
<P>
Целта на пилотната програма беше да се попълнят пропуските във въздушния капацитет на държавите-членки, а не да се заместят наличните национални средства. Предоставените резервни въздушни сили тази година бяха използвани, както вече казах, в Португалия, във Франция и в Корсика, в Италия и в Гърция, в района на Атика, където имаше големи пожари. Те са базирани на остров Корсика, равноотдалечен за целите на намесата и от двете страни на Средиземно море.
<P>
Считам, че в момента има спешна нужда да се създаде независима служба с капацитет да се справя с природни бедствия на общностно равнище. Надяваме се, че тази пилотна програма ще образува ядрото на бъдещо европейско звено за бързо реагиране при борба с горските пожари и други природни или причинени от човека бедствия.
<P>
Разбира се, съществуват и други гледни точки по въпроса за горските пожари, като някои хора цитират принципа за субсидиарност в сектора на управлението и опазването на горските ресурси. Съществува обаче и резервираност относно предоставянето на повече правомощия на Комисията в сектора на гражданската защита. Изказват се и аргументи, че наличието на европейско звено за борба с пожари ще създаде измамно чувство за сигурност у много национални власти, които може да започнат да пренебрегват необходимите инвестиции в човешки ресурси, в средства за борба с пожарите и, което е по-важно, в предотвратяването на пожари и други природни бедствия.
<P>
Като оставим настрана тези реакции, съществува известен брой практически проблеми, проблеми на координацията, особено по въпроса за горските пожари. Например какви критерии и какви приоритети ще се използват, за да се прецени как да се използват въздушните единици за борба с огъня при възникване на пожари в няколко държави едновременно, например в Португалия и в Гърция.
<P>
Във всеки случай всички тези проблеми ще бъдат анализирани в доклад, представен от Европейската комисия за обсъждане от Съвета на министрите и Европейския парламент, относно дейността на пилотната програма през това лято.
<P>
Съветът, Европейският парламент и Комисията ще трябва еднакво да бъдат убедени и да си сътрудничат при създаването на този механизъм. Разбира се, междувременно държавите-членки не трябва ни най-малко да пренебрегват задълженията си в областта на осведомяването, обучението и превенцията.
<P>
Ще кажа още няколко думи относно Механизма за гражданска защита на Общността, създаден през 2001 г., чиито действия в първите години бяха малко. От 2005 г. насам действията му по намеса при пожари както в Европейския съюз, така и извън него -приблизително 50% в Европейския съюз и 50% извън него - се увеличиха петкратно, подобриха се сътрудничеството и помощта, която предоставяме чрез Механизма за гражданска защита на Общността.
<P>
Всеизвестно е колко важна беше намесата както в случая с вълната цунами, така и по време на урагана "Катрина". Всъщност ние първи изпратихме специалисти в бедстващите зони и в двата случая. При все това, както казах преди, предстои да се постигне още много и всеки, който прочете доклада Barnier, ще види до каква степен може да напредне гражданската защита в полза на европейските граждани, и, разбира се, в полза на околната среда.
<SPEAKER ID="142" NAME="Theodoros Skylakakis" LANGUAGE="EL">
Г-жо председател, всяка година в Южна Европа се унищожават 400 000 хектара гори. Това е системно повтарящо се бедствие в големи размери, което ще се задълбочава през следващите десетилетия. Поне през следващите 30-40 години, независимо какви усилия полагаме за намаляването на парниковите газове, ще живеем при влошаващ се климат, който ще усложни живота ни, особено в Южна Европа, където горите са по-уязвими на климатични влияния. В бъдеще ще трябва да се борим с по-големи пожари и с по-сериозни опасности.
<P>
При нормални обстоятелства противопожарната дейност е отговорност и задължение на държавите-членки, а държавите-членки в Южна Европа се справят успешно с десетки хиляди пожари годишно. Всяка година обаче, при изключителни обстоятелства, избухват особено унищожителни пожари, за които са необходими външна помощ и солидарни усилия.
<P>
Предлаганото от Европейската Народна партия (Християндемократи) решение се основава на тези изводи и дава представа, наред с другото, и за спешната нужда от ефикасни европейски сили за бързо реагиране, за които говори и г-н Димас и каквито бяха предложени в доклада Barnier.
<P>
То показва колко е нужна гъвкава и незабавна мобилизация на ресурсите на фонд "Солидарност" на ЕС, колко е нужно борбата срещу горските пожари да стане приоритет в плана за действие на ЕС, който понастоящем се разглежда с цел приспособяване към климатичните промени, и колко е необходимо Комисията възможно най-бързо да направи предложение за европейска политика за справяне с природните бедствия.
<P>
Що се отнася до моята страна, и по-точно до засегнатите жители, е важно това решение да се одобри от Европейския парламент. Важно е Парламентът да покаже, че е запознат с този жизненоважен за Южна Европа проблем.
<SPEAKER ID="143" NAME="Anni Podimata" LANGUAGE="EL">
Г-жо председател, г-н член на Комисията, тази година за нещастие отново се повтори случаят с горските пожари и, както всяка есен, ние се връщаме след почивката и разискваме как да бъдат възстановени засегнатите области и каква да бъде подкрепата за пострадалите.
<P>
За поредна година в Гърция оплакваме стотиците хиляди хектари изгоряла земя и неизчислимото екологично и икономическо бедствие, а Испания, Португалия, Италия и Франция също са понесли бедствия в подобен мащаб.
<P>
Г-н член на Комисията, едно нещо е ясно, и Вие намекнахте за него: изглежда не сме способни да се учим от направените в близкото минало грешки. В продължение поне на шест години говорим за общи европейски сили за гражданска защита. Европейският парламент непрестанно изискваше те да бъдат създадени, но това усилие се омаловажи от грешките на някои национални правителства. Грешките в разработката и приложението на превантивни механизми и мерки, неспособността или нежеланието да се наложи строго законодателство, което да задължава опожарените области да бъдат повторно залесявани, както и пропуснатите възможности да се използват всички налични общностни средства за обезщетяване на пострадалите.
<P>
На общностно равнище, освен силите за гражданска защита, основният приоритет на Комисията трябва да бъде прякото задействане на средствата по фонд "Солидарност", и, още по-важно, освобождаването им от бюрократични спънки.
<P>
Най-накрая, г-н член на Комисията, Вие знаете по-добре от всички нас, че сме изправени пред нов вид пожари, така наречените високоинтензивни пожари, които са пряко свързани с измененията на климата и засягат основно гори по средиземноморското крайбрежие и в Южна Европа. Поради това е необходимо опазването на горите както на национално, така и на общностно равнище да се преразгледа незабавно, като действията по предотвратяване на пожари и борба с огъня се приспособят към новите обстоятелства, а тези политики да се включат в рамката от мерки, които да се приемат с цел държавите-членки да се справят с предизвикателството на измененията на климата.
<SPEAKER ID="144" NAME="Izaskun Bilbao Barandica" LANGUAGE="ES">
Г-жо председател, г-н член на Комисията, много Ви благодаря за обясненията, които дадохте.
<P>
Действително, аз считам, че трябва да се изгради общностна политика, най-вече за да се предотвратяват възникващите пожари, на които бяхме свидетели през цялото лято.
<P>
Също така бих желала да кажа, че в началото на изказването си искам да отдам почит на паметта на четиримата пожарникари, които загинаха през юни в Орта де Сан Хуан, Тарагона, и да засвидетелствам почитта си на техните семейства и колеги.
<P>
Нуждаем се от политика по превенция, но също и от координационна политика. Не трябва да забравяме, че за много от избухналите пожари витаят подозрения, че са породени от спекулативна политика, от намерения за застрояване. Поради това считам, че в Европа трябва да работим също така за повишаването на сигурността чрез разследване и стандартизиране на санкциите за екологични престъпления. Трябва да обсъдим и възможността те да бъдат преследвани чрез европейска заповед за арест.
<P>
На специалистите трябва да се предоставят необходимите ресурси, за да развият новаторски механизми за прогнозиране на времето, за измерване на ветровете и температурите, така че да могат да работят при необходимите условия, защото в крайна сметка те предпазват всички нас.
<SPEAKER ID="145" NAME="Michail Tremopoulos" LANGUAGE="EL">
Г-жо председател, интересно е, че основно гърците говорят по този важен въпрос, който засяга цяла Южна Европа, имайки предвид, че големите горски пожари редовно унищожават широки области и дават отражение върху качеството на живот, биоразнообразието, регионалното развитие и бъдещето на гражданите.
<P>
Често горските пожари, какъвто беше случаят наскоро в Гърция, се дължат на зле организираните и конкуриращи се горски и полицейски служби, които насърчават палежите и незаконните действия, за да придобият горски земи. За нещастие и двете страни са правили опити да отслабят и ограничат конституционната защита на горите.
<P>
Постоянният натиск за промени в статута на земите, разширяването на жилищните квартали и, разбира се, безконтролните сметища, които биват изгаряни или спонтанно се самозапалват, заедно с измененията на климата - като всичко това е просто алиби за определени хора - сега увеличават опасния си потенциал да пораждат природни бедствия.
<P>
Поради това е важно да съсредоточим повече усилия в превенцията, защитата и в акуратното управление на рисковете на европейско равнище, чрез координирано сътрудничество. В тази рамки трябва да запазим прилагането на устойчива европейска политика за горите и да осигурим действително рационално и устойчиво използване на средствата по Кохезионния фонд, Фонда за регионално развитие и фонд "Солидарност", които са определени за предотвратяване и управление на рисковете и за възстановяване на засегнатите области.
<P>
Отпуснатите средства за възстановяването на засегнатите области трябва да се използват въз основа на рационални мерки за повторно залесяване и на научни изследвания, и бихме желали да подчертаем, че държавите-членки трябва да възстановяват предоставените им суми, когато се установи, че статутът на засегнатите горски земи е бил променен с цел жилищно строителство или развитие на туризъм.
<P>
Преди време, още преди две години, Парламентът одобри резолюции, съдържащи препоръки за предотвратяването на природни рискове и за бързо реагиране във връзка с тях, които за жалост не бяха ефикасно въведени. Считаме, че дългосрочната защита на горите и биоразнообразието може да се постигне единствено ако се прилага устойчива превенция на рисковете и управленска политика на национално, регионално и местно равнище, като се включат активно местните общности, насърчават се хората в провинциалните райони, създават се нови "зелени" професии, осигуряват се образование и обучение през целия живот и се подпомогнат горските служби, изтъквайки важността на доброволческите команди за борба срещу горските пожари.
<P>
Най-накрая, трябва да увеличим усилията за развитие на по-ефикасни механизми за бързо реагиране на природни бедствия, като засилим постоянните сили за гражданска защита, за което говори г-н Димас, и като приложим по-широко заключенията на доклада Barnier. В тази рамка предлагаме днес пред Европейския парламент резолюция с надеждата, че ще постигнем напредък в общите действия и в сътрудничеството между държавите-членки, в посока към действителна превенция и управление на природните бедствия и по-ефикасната употреба на фондовете на Европейския съюз за тази цел. Дължим го на децата си.
<SPEAKER ID="146" NAME="Nikolaos Chountis" LANGUAGE="EL">
Г-жо председател, моята страна, Гърция, за трета поред година стана свидетел как обширни области бяха унищожени от пожари. Пожарите през 2007 г., които представляваха едни от най-големите подобни трагедии, и тазгодишните пожари в североизточна Атика онагледяват колко оскъдна е противопожарната защита и системата за опазване на околната среда.
<P>
Бих искал да припомня пред Парламента, че Атина е европейската столица с най-малък процент зелени площи на жител и с най-високо атмосферно замърсяване, и че пожарите през 2007 г. и 2009 г. изостриха проблема с околната среда.
<P>
Измененията на климата могат да обяснят до известна степен бедствията, които сполетяха Южна Европа. Съществуват обаче и недостатъци в националните политики и в политиката на Европейския съюз, доколкото измененията на климата не бяха подобаващо внедрени в стратегията за околната среда.
<P>
Гръцките правителства разрешават опожарените земи да бъдат застроявани и държавната земя да се изкупува, а фондовете на ЕС не са достатъчно гъвкави. Поради тази причина, г-н член на Комисията, бих искал да Ви попитам дали Европейската комисия възнамерява да допринесе за институционалната защита на горите в страната, като незабавно мобилизира процедурата по изготвяне и ратифициране на горски карти, които, ако разполагахме с тях, може би щяха да предотвратят този палеж?
<P>
Възнамерява ли Комисията да съфинансира пряко изграждането на съоръжения против наводнения и ерозия, за да бъдат избегнати нови бедствия в засегнатите области? Възнамерява ли да финансира правилното повторно залесяване, защото то се извършва в твърде ограничен мащаб, за да може да възстанови щетите? И накрая, възнамерява ли Европейската комисия да обсъди със следващото гръцко правителство, независимо кое е то, създаването на градски парк в Атина на мястото на старото летище "Хеленикон", което ще внесе глътка свеж въздух в Атика?
<P>
Много благодаря и искам да честитя именния ден на уважаемия член на Комисията, какъвто е обичаят в Гърция.
<SPEAKER ID="147" NAME="Niki Tzavela" LANGUAGE="EL">
Г-жо председател, г-н член на Комисията, беше ми приятно да Ви видя тук и да чуя изказването Ви. Считам, че с него Вие отговорихте на писмото, което изпратихме до Вас на втория ден от пожарите и в което изложихме предложението си за общи действия в Южна Европа с цел предотвратяването на пожари и борбата срещу тях, както и някои други подробни предложения.
<P>
Бих искала също така да добавя, че се радвам, че всички членове на Европейския парламент от гръцките партии и испанската партия отговориха на призива ни за общо присъствие в Европейския парламент и общи усилия за планирането на европейска стратегия за справяне с природни бедствия.
<P>
Г-н член на Комисията, по всичко личи, че пожарите и наводненията са в резултат на измененията на климата и понастоящем се превръщат в значително структурно явление - защото с право можем да ги наречем структурно явление.
<P>
Не трябва да мислим за решения в средносрочен и краткосрочен план. Трябва да поставим основата на дългосрочна стратегия. Ето защо правителствата на средиземноморските страни трябва да обединят усилията си и да убедят северните си партньори, че механизмът, за който говорихте, е необходим както в рамката на субсидиарността, така и в рамката на солидарността.
<P>
Г-н член на Комисията, разбирам, че по отношение на субсидиарността срещате проблеми със Северна Европа. Надявам се, че природните бедствия ще засегнат само Южна Европа, но се страхувам, че измененията на климата напредват с такива темпове, че и Северна Европа може би ще бъде засегната от природни бедствия, макар и от различен порядък. Ето защо с пълно право предложихте да се планира стратегия за предотвратяване на природните бедствия и за справяне с тях.
<P>
Засега разполагаме с малкото звено, базирано в Корсика. Това лято то работи добре. Членът на Комисията, отговорен за околната среда, трябва спешно да развие и подкрепи това звено в своята препоръка по този въпрос до Комисията и до Съвета. Бих искала да призова членовете на Европейския парламент, които са представители на южни страни, да сътрудничат на правителствата си и да подкрепят препоръките, които г-н Димас направи към Комисията и към Съвета, тъй като това е в полза на всички държави от Южна Европа.
<P>
Видях предложението за резолюция на Европейската Народна партия (Християндемократи) и съм съгласна с него. Радвам се, че направиха предложение за подобна резолюция. Бих искала да добавя още нещо към това предложение за резолюция на групата. Ако приемем измененията на климата за началото, а пожарите и наводненията - за техен резултат, на конференцията в Копенхаген Комисията трябва в частност да наблегне на подготовката на стратегия за предотвратяване на природни бедствия и справяне с тях, да определи необходимия бюджет за осигуряване на мерки за предотвратяване на природни бедствия и по този начин да подкрепи примера, който ЕС даде със своя Тактически резерв за борба срещу горските пожари.
<P>
Очакваме да видим европейската стратегия за предотвратяване на природни бедствия и справяне с тях като основен приоритет, сред първите точки в дневния ред за конференцията в Копенхаген.
<SPEAKER ID="148" NAME="Franz Obermayr" AFFILIATION="NI">
(DE) Г-жо председател, госпожи и господа, това, което се случи в Гърция тази година, не трябва никога да се допуска да се повтори в Европа. Общо 75 пожара бушуваха само в Гърция, шест от тях напълно извън контрол, най-сериозният, както днес чухме, на север от Атина, близо до столицата. Единствено благодарение на смелите и себеотрицателни усилия на основно доброволческите противопожарни команди и други доброволчески организации, пожарите в много региони не се разпространиха неконтролируемо и човешките жертви се ограничиха до минимум.
<P>
Поради това изпитвам силно уважение към своите колеги, доброволческите противопожарни команди, чиято екипировка - меко казано - често е била далеч от съвременните стандарти, както чухме. Казвам "колеги", защото имам предвид собствения си опит като член на доброволческа противопожарна организация в Австрия в продължение на десетилетия, така че съм силно съпричастен към положените усилия.
<P>
Нека обърна внимание на доводите на Комисията. Чудесно е, че европейски сили за реагиране ще помагат в случаите, когато местните противопожарни сили не могат да се справят сами. Също така обаче съм убеден, че старата пословица "Помогни си сам, за да ти помогне и Господ" изразява един важен принцип; поради тази причина мисля също, че е много важно да се изградят механизми за гражданска защита. По отношение на това само мога да препоръчам и да призова настоятелно да се използва съществуващият опит, особено в Централна Европа, в Германия и Австрия, тоест там, където има разпространени по цялата национална територия доброволчески системи, доброволчески противопожарни команди, изпитани в продължение на повече от век.
<P>
Като пожарникар, бих се радвал да създам контакти с регионалните и национални ръководства на доброволчески противопожарни команди. При подобни случаи е добре да допринесеш с нещо и ако това се приема от отсрещната страна, бих предложил да разработя пилотен проект с нашите гръцки приятели за изграждането на доброволческа противопожарна команда в даден регион или община. Бих се радвал много и ако мога да помагам активно и да се включа в подобен проект заедно с колегите си от асоциацията за борба с пожарите в провинция Горна Австрия.
<SPEAKER ID="149" NAME="Michel Barnier" AFFILIATION="PPE">
(FR) Г-жо председател, г-н член на Комисията, госпожи и господа, аз, разбира се, бих искал да благодаря на члена на Комисията г-н Димас за присъствието му тук и отговорите му, както и за вниманието, което той продължава да отдава на всички тези бедствия.
<P>
Извършихме сериозна работа с г-н Барозу, който поиска от мен да изготвя доклад - той също го спомена - относно създаването на европейски сили за гражданска защита.
<P>
Представих този доклад на 9 май 2006 г. Когато го препрочитам и виждам какви бедствия ни сполитат, си давам сметка, че той все още е актуален.
<P>
Г-жо Tzavela, очевидно не става въпрос единствено за Гърция. Всички държави са засегнати и бих искал да добавя, че не става въпрос единствено за природни бедствия, има и такива, предизвикани от човека. Имам предвид например морски бедствия - катастрофата на "Ерика" и безброй други - и промишлени инциденти като този в Чернобил. Има и други природни бедствия, освен пожарите. Ще дам пример с вълната цунами. Един ден можем да очакваме и в Средиземно море цунами - като онова, което е разрушило до основи град Месина в началото на XX век.
<P>
Честно казано, г-н член на Комисията, госпожи и господа, инструментите, които използваме, не съответстват на мащаба на бедствията, които ще се увеличат под съчетания ефект на глобалното затопляне и транспорта. Ето защо считам, че трябва да действаме по-мащабно.
<P>
Благодарен съм на Комисията, на г-н Димас и на всички негови екипи от генералната дирекция, които привеждат в действие механизма за гражданска защита. Считам, че трябва да отидем и по-далеч. Напълно разбираемо е да имаме засилено сътрудничество с онези държави-членки, които изявят желание. Ако не всички 27 искат да изградят подобни сили за гражданска защита, нека започнем с 12 или 15. Тогава ще видите, че това засяга всички.
<P>
Списъкът на бедствията, който правя, ми дава основания да кажа, че всички са засегнати: наводненията, които сполетяха Германия през 2002 г., големите пандемии, а също така тероризмът. Именно поради това, г-н член на Комисията, бих желал Комисията да поеме инициативата да направим по-нататъшни стъпки, да предложи държавите-членки да активизират сътрудничеството си. Нашият Парламент, комисията по околна среда, обществено здраве и безопасност на храните и подкомисията по сигурност и отбрана ще Ви подкрепят в подобни далновидни начинания.
<SPEAKER ID="150" NAME="Edite Estrela" AFFILIATION="S&amp;D">
(PT) Г-жо председател, г-н член на Комисията, ето че тук отново говорим за пожари, защото всеки пожар унищожава част от европейските гори. С измененията на климата и глобалното затопляне бъдещето не изглежда много светло.
<P>
Природните бедствия са неизбежни, но те трябва да се предотвратяват. Още сега можем да поемем по този път, като намалим емисиите на парникови газове и изградим подходяща политика за горските ресурси, която отчита множеството екологични ползи, предоставени ни от горите, особено като поглъщатели на въглерод.
<P>
Трябва да признаем, че европейският механизъм за гражданска защита работи по-добре, а някои държави-членки положиха големи усилия и инвестираха значителни средства в предотвратяването на пожари и противопожарните сили за бързо реагиране. Например в моята страна, Португалия, беше одобрен план, който включва ново райониране на страната, създаване на специален бюджет за противопожарна защита, преразглеждане на законодателството и програма за възстановяване на опожарените земи. Но дори при всички тези мерки при нас продължават да възникват пожари.
<P>
Всички държави-членки, засегнати от пожари, трябва да положат още усилия и да подобрят качеството си на работа, а Европейската комисия трябва също така да приеме предложенията, които Европейският парламент направи в няколко резолюции. Съществуват няколко документа, които предлагат решения. Докладът Barnier и други, изработени от Парламента, вече бяха споменати. Самата аз бях докладчик по доклад за природните бедствия в комисията по околна среда, обществено здраве и безопасност на храните, и също направих някои предложения.
<P>
На онези държави-членки, които изтъкват финансови причини за това, че не са били особено бързи при усъвършенстване на механизма, трябва да се каже, че превантивните мерки излизат по-евтино от отстраняването на последиците. Също така е от изключителна важност да се постигне международно - и мащабно - споразумение за борба с измененията на климата на конференцията в Копенхаген И, г-н член на Комисията, все още очакваме директива относно пожарите, подобна на онази, изготвена за наводненията.
<SPEAKER ID="151" NAME="François Alfonsi" AFFILIATION="Verts/ALE">
(FR) Г-жо председател, това лято Корсика също стана жертва на няколко много сериозни пожара, подобно на Сардиния, Каталуния, Гърция, Канарските острови и много други европейски региони.
<P>
Що се отнася до засегнатото население, нашата група би поискала на първо място да се гарантира европейска солидарност чрез въвеждането на фонд "Солидарност".
<P>
Какво трябва да направи Комисията в това отношение? Това е първият въпрос, който искам да задам на уважаемия член на Комисията.
<P>
На 23 юли в Корсика имаше извънредни горещини: 44 градуса, много сух въздух и много силен вятър сироко. При подобни условия, които ще стават все по-чести в резултат на глобалното затопляне, местните ресурси бяха мобилизирани до краен предел, въпреки че в предишни години времето е било по-умерено и тази стихии са подминавали Корсика.
<P>
За мен изводът е прост: когато се проявят подобни метеорологични условия - условия, които могат да се предскажат, да се прогнозират - трябва да можем да разчитаме на подкрепата на европейски сили за гражданска защита, като препоръчваните в доклада Barnier, които ще позволят по-конкретно борбата с възникващи пожари, преди те да излязат от контрол, защото впоследствие вече е твърде късно. Когато огънят се разпространи в гора, спира едва когато изгори цялата гора.
<P>
Поради това за нас е важно да отидем много по-далеч от пилотния проект, за който споменахте, г-н член на Комисията. Какво планира да направи Комисията, за да въведе възможно най-скоро тези сили за гражданска защита, които в действителност ще могат да се справят с голямото предизвикателство, което стои пред всички европейци - защитата на околната среда, и по-специално борбата срещу пожарите в Средиземноморския регион?
<P>
Вярно ли е, че в бюджета за 2010 г. не са предвидени никакви средства за такива сили?
<P>
Внесохме предложение за изменение във връзка с това. Надяваме се, че големите групи, и по-специално групата на г-н Barnier - Европейската народна партия (Християндемократи), ще се съгласят да ни помогнат да осигурим приемането на това изменение.
<SPEAKER ID="152" NAME="Georgios Toussas" AFFILIATION="GUE/NGL">
(EL) Г-жо председател, пожарите са дълбоко политически проблем, който се проявява много остро в държави като Португалия, Испания, Франция, Италия и Гърция, с болезнени последствия както за населението, така и за околната среда.
<P>
Що се отнася до нашия опит в Гърция, пожарите, които бушуваха из североизточна Атика, Китерон, Евия и други гръцки области, причинявайки безчетни щети, са резултат от политиката за палежи на ЕС и на редуващите се правителства в нашата държава, които желаят да превърнат земята, горите и планинските масиви в стоки за капиталистическата икономика.
<P>
Тази изключително опасна политика дава оръжие в ръцете на лицата, извършващи палежи, които, ако може да се съди по протестите и жалбите на жителите в засегнатите райони, са действали отново съгласувано. Нека да бъде ясно едно: ако не се реши основният проблем с комерсиализацията и промяната на статута на земите, никакъв механизъм, с колкото и модерни средства да разполага, няма да може да сложи край на този проблем, който унищожава околната среда и поставя на карта бъдещето на цялата планета.
<P>
На първите трагични последствия от тази политика станахме свидетели в Евия на 12 септември 2009 г. - само преди няколко дни - катастрофалните наводнения, които заляха съсипаната от пожари Евия. Неподходящите съоръжения за защита от наводнения и нестабилната почва, в резултат на пожарите, заедно с интензивните дъждове, причиниха един смъртен случай и сериозни щети на селата, пътищата, мостовете и останалата инфраструктура. Внезапните валежи не могат да обяснят степента на разрушенията. Не случайно при всяко природно бедствие работниците са тези, които оплакват близки, животът им е опропастен, а околната среда - съсипана.
<P>
Необходимо е спешно да се финансират преки мерки за отчитане на щетите и компенсиране на засегнатите работнически семейства, земеделци и животновъди, без да се променя статутът на земите, а опожарените площи да бъдат повторно залесени. Собствеността върху обширни частни имения в планините и горите следва също да премине към държавата и горите, горските служби трябва да бъдат преструктурирани и подобрени...
<P>
(Председателят отнема думата на оратора)
<SPEAKER ID="153" NAME="Mario Mauro" AFFILIATION="PPE">
(IT) Г-жо председател, госпожи и господа, няма съмнение, че бюджетният инструмент, с който Европейският съюз се сдоби за справяне с този толкова важен въпрос, е полезен - имам предвид фонд "Солидарност" - но е вярно и това, че наблягаме достатъчно на проблема с гъвкавостта още от 2007 г. насам, когато счетохме, че е редно да се разкритикува подходът, по който се използва този бюджетен инструмент.
<P>
Важно е управлението на този инструмент да бъде възможно най-гъвкаво, така че да може да се справя с проблеми, които се променят ежедневно. Например, напълно правилно е от държавите-членки да се изисква да предоставят документация относно събитията в кратък период - не повече от 10 седмици - но защо не се предвиди тогава срок за отговор със същата продължителност?
<P>
Същевременно осъзнаваме, че макар понякога щетите да са в значителен мащаб, отчитането трябва да става пропорционално на това, с което трябва да се справи всяка отделна територия, така че да разберем и преценим от какво се нуждаят отделните групи жители. Именно поради тази причина Парламентът, заедно с комисията по бюджета и други комисии, отдавна прави коментари, които всъщност чакат внимание от Съвета, но Съветът се държи така, сякаш не знае за тях. Ако може да се преразгледа въпросът за гъвкавостта, това означава, че функционирането на фонд "Солидарност" като инструмент може да бъде подобрено и той да заработи още по-ефикасно, като по този начин му се даде възможност да реши огромните проблеми, пред които все по-често се изправяме.
<P>
Така че искането ми, г-н член на Комисията, е да се вземат изцяло предвид параграфи 3 и 11 от тази резолюция, така че въпросът за гъвкавостта да не се възприема като молба от държавите-членки да им се разрешат действия по тяхно желание с цел повече сигурност при получаването на отговор, а като искане, което отчита промените интелигентно и по този начин осигурява пълната ефикасност на този инструмент.
<SPEAKER ID="154" NAME="Andres Perello Rodriguez" AFFILIATION="S&amp;D">
(ES) Г-жо председател, г-н член на Комисията, наистина няма съмнение, че напоследък постигнахме напредък, но въпреки този напредък южната част на Европейския съюз гори все по-често. Поради това резолюцията, която прие Парламентът, не е просто поредната резолюция, която демонстрира сериозната ни загриженост относно бедствията някъде другаде.
<P>
Горските пожари възникват поради множество причини, но никой не може да отрече, че те се задействат от измененията на климата. Независимо от задълженията, които може би са поети в някои държави-членки или в някои автономни региони, сигурно е, че Парламентът трябва ясно да призове Комисията да действа бързо и да предостави всички средства, които има на разположение, а те не са малко. Пострадалите хора, понесените щети и нуждата от повторно залесяване не могат да се съобразяват с бюрокрацията или бюджетния дефицит.
<P>
Трябва да поставяме приоритети и да действаме, което в настоящия случай означава да променим определени стратегии, да мобилизираме средства, да ги увеличим и да оптимизираме превантивните политики. Трябва да изискваме държавите-членки да поемат своята отговорност, ако не са го направили, но трябва да приемем, че това не е проблем единствено на няколко държави-членки в Южна Европа и че измененията на климата не засягат само някои държави-членки; те засягат всички и са обща кауза.
<P>
Поради това една от основните задачи, които стоят пред Парламента, е да се гарантира, че Европейският съюз ще постигне ясни, твърди ангажименти на срещата на върха в Копенхаген за възможно най-голямо намаляване на емисиите на парникови газове, защото явно те стоят зад пожарите, зад причините им, а следователно зад причините на бъдещи изменения на климата.
<P>
С приемането на тази резолюция несъмнено поставяме това предизвикателство пред Парламента. Все пак това предизвикателство за Комисията трябва да се посрещне, ако уважаемият член на Комисията наистина иска да предпази южната част от Съюза, която наистина съществува, от по-нататъшни пожари.
<SPEAKER ID="155" NAME="Veronica Lope Fontagné" AFFILIATION="PPE">
(ES) Г-жо председател, г-н член на Комисията, госпожи и господа, за нещастие в това първо пленарно заседание за настоящия мандат трябва да разгледаме този тъжен и вече обичаен въпрос: природните бедствия, и по-специално пожарите.
<P>
Отново със съжаление отбелязваме умножаването на пожарите през лятото на 2009 г., които доведоха до загуба на човешки живот. Двадесет души загинаха, всички в моята страна. Поради това първата ми мисъл и най-дълбокото ми съчувствие са насочени към човешкото страдание, което предизвикаха тези бедствия.
<P>
Бих искала да подчертая ужасните последици, които имат подобни бедствия върху живота на жителите на засегнатите области, върху тяхното материално положение, работните им места, природното и културно богатство, околната среда и туризма. В моя регион това лято изгоряха 22 000 хектара, половината от които бяха в защитени - поради важността им за околната среда - райони.
<P>
Трябва да реагираме без колебание на тези проблеми, хората го изискват. Не може европейските институции отново да не съумеят да намерят подходящо решение за пострадалите. Трябва да сме в състояние да помогнем на жертвите и да проправим пътя за възстановяване на засегнатите райони. Трябва да продължаваме да работим усилено по превенцията и да продължим да развиваме европейската служба за гражданска защита.
<P>
Бих искала да призова за две неща: на първо място, искам да призова Европейската комисия да анализира положението и да приеме съответните мерки, за да се компенсира социалната цена на загубата на работни места и източници на доходи от страна на жителите на засегнатите региони. На второ място, бих желала да отправя призив към испанското правителство, което ще поеме председателството на Съвета от януари 2010 г. Испанското правителство трябва да успее да обсъди своите позиции и проблеми с партньорите си. Считам, че е изключително важно то да постави като приоритет в своята програма деблокирането на реформата на Европейския фонд "Солидарност".
<P>
Испанското председателство трябва също ясно да се ангажира с развитието на обща европейска стратегия. То трябва да преразгледа мерките за превенция, а също и моделите за управление на горските ресурси, които дават възможност за възникване на големи пожари.
<SPEAKER ID="156" NAME="Francesca Balzani" AFFILIATION="S&amp;D">
(IT) Г-жо председател, госпожи и господа, като член на групата на Прогресивния алианс на социалистите и демократите в Европейския парламент, който дори през последните няколко дни наблюдаваше с голяма тъга как пожари един след друг опустошаваха огромни площи около град Генуа, в италианския регион Лигурия, смятам, че наистина е необходимо Европа спешно да обърне внимание и да се намеси, за да предотврати появата на тези печално повтарящи се бедствия.
<P>
Не бива да има повтарящи се бедствия. Следва да работим всеки ден, за да гарантираме, че няма повече циклични бедствия. Ето защо считам, че само Европа може и трябва да се намеси ефективно с обвързващи действия, за да запази тези ценни райони, които всяка година са изложени на опасност от изчезване и които наистина представляват култкурно-историческа ценност за всички нас. Защото е вярно, че пожарите избухват все по-често в Южна Европа, а когато гори и една малка част от Южна Европа, в действителност цяла Европа избухва в пламъци.
<P>
Необходимо е да се намесим с политики за превенция и подходящи политики в областта на горите - и под превенция имам предвид също намеса чрез прецизна, цялостна и насочена кампания срещу всички форми на спекулация, пряко или непряко свързани с тези бедствия - но смятам, че е нужно също така да гарантираме по-пълен, по-лесен и по-бърз достъп до важните ресурси, за да може поне да се смекчат последиците от тези бедствия. Говоря преди всичко за фонд "Солидарност", инструмент, които несъмнено следва да бъде използван по-бързо за засегнатите райони.
<SPEAKER ID="157" NAME="Françoise Grossetête" AFFILIATION="PPE">
(FR) Г-жо председател, още през 2001 г. призовахме за европейски механизъм за гражданска защита, в зората на бедствието от 11 септември.
<P>
Впоследствие създадохме фонд. След това дойде ред на доклада на г-н Barnier, който подчерта необходимостта от това да покажем солидарност. Днес тази солидарност дава резултати, но тя трябва да бъде по-ефективна и трябва да сме в състояние да продължим напред.
<P>
Две точки трябва да претърпят развитие. Първо, способността за бързо реагиране. Всички тези хора, които за нещастие са били засегнати от пожарите, се възмущават от факта, че често процедурите се проточват твърде дълго и прилагането им отнема прекалено много време, въпреки че в действителност, когато се сблъскваме с пожари, се налага да действаме много бързо. Определено е необходимо да бъдем по-гъвкави, да има повече гъвкавост при прилагането на тези процедури, защото в този случай времето е ценно.
<P>
След това идва ред на превенцията. Не говорим достатъчно за превенция, защото засяга принципа на субсидиарност. Казва ни се, че държавите-членки са тези, които трябва да вземат решение. И все пак, когато тези пожари вредят на биоразнообразието и околната среда, когато засягат най-ценните неща за хората - тяхното имущество, собственост и домове - когато причиняват трагична загуба на човешки живот, ние нямаме право да не предвидим мерки за подобна превенция. Това е престъпление.
<P>
Това трябва да бъде прекратено и за да го направим, имаме нужда и от финансови ресурси. Следователно е абсолютно наложително да си осигурим възможно най-подходящ бюджет, така че да бъдем далеч по-ефективни в контекста на европейския механизъм за гражданска защита. Затова нека гарантираме, че бюджетът - нашият бюджет - наистина взема под внимание този проблем. Всичко това изисква също да предприемем специфичен подход към селскостопанската политика и политиката в областта на горите - това е нещо, което не обсъждаме достатъчно.
<P>
Превенция, бързо реагиране и ресурси: с две думи, трябва да направим всичко, за да гарантираме, че Южна Европа повече няма да бъде довеждана до крайна изнервеност и изтощение.
<SPEAKER ID="158" NAME="Kriton Arsenis" AFFILIATION="S&amp;D">
(EL) Г-жо председател, г-н член на Комисията, тази година Южна Европа отново беше изключително тежко поразена от разрушителни пожари; пожари с подобен размер избухнаха също в Съединените американски щати и в някои други развити държави, както и в развиващи се страни.
<P>
Няма съмнение, че изменението на климата заплашва горите в Средиземноморието и други ключови райони на планетата. Въпреки това унищожаването на гори в Средиземноморието унищожава способността на природните екосистеми да действат като естествени поглъщатели на въглероден диоксид. Необходими са европейски политики за превенция и справяне с горските пожари, както и финансова помощ от Европейския съюз за държави като Гърция, които тази година понесоха най-тежките последици.
<P>
Няма съмнение, че в определени държави имаше сериозни недостатъци в координирането между механизмите за опазване на горите и гражданска защита и при вземането на превантивни мерки - нещо, което не трябва повече да се повтаря. Оказва се също, че горите, намиращи се на три часа разстояние от големи градове или в туристически райони, често са заплашени от пожар. Много хора смятат, че могат да получат лични облаги от унищожаването на горите. Те успяват да "засадят" къщи и други сгради по-бързо, отколкото държавите-членки и природните екосистеми са в състояние да залесят опожарените площи.
<P>
Чести са случаите, когато дадено национално законодателство поощрява подобно отношение и така изпраща погрешно послание. Абсолютно необходима е европейска политика за опазване на горите, възстановяване на изгорелите площи и залесяване на районите в рамките на европейско сътрудничество за борба с изменението на климата, както и координирани европейски действия за превенция и борба с пожарите, възстановяване на горите и създаване на нови горски райони.
<P>
Необходимо е незабавно да приведем това в действие, особено в процеса на подготовка за преговори на конференцията в Копенхаген, която ще бъде от решаващо значение за бъдещето на нашата планета. Ще искаме развиващите се страни да защитят дъждовните гори, ще засегнем ключовия въпрос за това как унищожаването на горите е причина за 20% от емисиите на парникови газове. Затова ние трябва да сме тези, които дават пример, като гарантираме напълно опазване на застрашените гори в Европа, каквито са горите в Средиземноморието.
<SPEAKER ID="159" NAME="Markus Pieper" AFFILIATION="PPE">
(DE) Г-жо председател, мащабът на горските пожари действително надвишава възможностите на по-малките държави-членки, особено в регионите, засегнати от сушата. Разбира се, именно затова Парламентът подкрепя европейския фонд "Солидарност". Призоваваме Съвета най-накрая да премахне пречките при отпускането на тези фондове. Регионите спешно се нуждаят от пари за възстановяване и превенция. Фондът "Солидарност", заедно със съществуващите програми за околна среда и селско стопанство, би помогнал истински и дълготрайно.
<P>
Отделно от това обаче, борбата с пожарите е главно от национална компетентност. По-сурови наказания за лицата, извършващи палежи, ограничаващи мерки за около 30 години при доказан палеж, обучение на противопожарни команди - може и просто трябва да бъде направено повече в това отношение. Европа също трябва да направи повече, но най-вече по отношение на по-доброто координиране. Експертният опит и знания на европейските противопожарни команди трябва да бъдат предадени на регионите с висока степен на уязвимост спрямо бедствия, необходими са по-добри правила за изпълнение на трансграничните операции. Очакваме предложения от Комисията във връзка с това, но те не следва да възпрепятстват компетентностите на държавите-членки. Считам този въпрос - да не се възпрепятстват компетентностите на държавите-членки -за особено важен. Напълно възможно е да обсъдим възможността за европейски противопожарни команди и европейски въздухоплавателни средства, но само след оптимизиране на всички национални възможности и окончателно постигане на ефективна финансова подкрепа за засегнатите региони.
<P>
Смятам, че е твърде рано да обсъждаме превенцията на бедствия като компетентност на Европа. Нека направим първата стъпка преди втората. Нека първо направим най-важните неща, а това означава мерки, вариращи от европейска помощ до самопомощ, включително посредством фонда "Солидарност", професионално обучение и подобрено европейско координиране.
<SPEAKER ID="161" NAME="Inés Ayala Sender" AFFILIATION="S&amp;D">
(ES) Г-н председател, първо бих искала да изразя нашето съчувствие и загриженост към жертвите и техните семейства, защото е истина, че всяко лято преживяваме дълбока скръб във връзка с този проблем.
<P>
Ето защо е все по-важно Европа най-накрая да се снабди с ефективен инструмент. На мнение сме, г-н член на Комисията - вероятно защото принадлежа към транспортния сектор и съм експерт по безопасност на движението - че може би следва да обмислим нещо подобно на Плана за действие относно безопасността на движението по пътищата. Европейски план за действие с цели, стратегии, в който подобряването на бързата намеса в рамките на необходимото време, както това се прави в пътния сектор, може да ни помогне и също така да подобри условията на работа и обучението на професионалисти. Също така смятам, че повишаването на осведомеността и насърчаването на култура на превенция са от основна важност. Ние постепенно постигаме това в безопасността на движението. Защо не го направим и по отношение на защитата от пожари?
<P>
Разбира се, приветстваме факта, че координирането се е подобрило, заедно със солидарността. Считам, че като изпрати необходимите самолети, испанското правителство стана част от процеса за повишаване на осведомеността сред южните държави, но така следва да бъде и между севера и юга.
<P>
Също така приветстваме факта, че пилотният проект на Тактическия резерв на ЕС за борба срещу горските пожари би могъл в бъдеще да се превърне в орган за намеса, което наистина смятам за важно.
<P>
Въпреки това, все още имаме блокирано законодателство в Съвета, като законодателството за фонд "Солидарност", както и законодателството за опазване на площите, което смятаме, че би било изключително полезно.
<SPEAKER ID="162" NAME="Gaston Franco" AFFILIATION="PPE">
(FR) Г-н председател, г-н член на Комисията, госпожи и господа, това лято средиземноморските гори отново бяха погълнати от пламъци: в Марсилия, южна Корсика, а също Италия, Испания и в по-голям мащаб - Гърция. Повече от 400 000 хектара изгоряха, причинявайки значителни материални щети, непоправими щети на биоразнообразието и трагична загуба на човешки живот.
<P>
Аз съм потресен - след повтарящите се констатации, година след година - и загрижен за многостранния ефект от глобалното затопляне върху пожарите; призовавам за европейска осведоменост относно необходимостта от по-координирани усилия и обединяване на противопожарните ресурси.
<P>
Бих искал да видя как в Европейския съюз се създава огромен евро-средиземноморски проект за сътрудничество за борба с горските пожари в Средиземноморието. Приветствам съществуващите инициативи, и особено горската противопожарна информационна система на Общността - пилотния проект.
<P>
Независимо от всичко призовавам за реформа във фонд "Солидарност" на Европейския съюз, така че той да стане ефективен инструмент за реагиране на кризи. Призовавам също за укрепване на инструмента на т.н. "европейски сили за гражданска защита: помощ за Европа", разработен от г-н Barnier през 2006 г. за намеса на територията на 27-те държави-членки, както и извън тях.
<P>
Считам, че едно от ключовите решения на проблема с горските пожари е свързано с обмяната на информация и най-добри практики във връзка с превенцията и искам да подчертая водещата роля на горските огнеборци в собствената ми област. Мога, разбира се, да дам на Европа този пример, който може да бъде от полза.
<SPEAKER ID="163" NAME="Eija-Riitta Korhola" AFFILIATION="PPE">
(FI) Г-н председател, миналата година беше една от най-трагичните по отношение на горските пожари. Изгубихме стотици и хиляди хектари гори, особено в Средиземноморския район. Има скандални предположения за причините за горските пожари, като за съжаление всички са наясно с техните последствия. Беше изказано предположение, че изменението на климата е причина за увеличения брой горски пожари и че в Европа също трябва да се подготвим за по-дълги сезони на пожарите, а не единствено от юни до септември, което е нормата към момента. Лятото започва по-рано, то е по-топло и по-сухо, особено на юг, и поради тази причина рискът от пожари расте. Вярно е, че по изключение тази година имаше тежки горски пожари в северозападна Испания и Португалия още през месец март и че съществуват условия за горски пожари, но проблемът сам по себе си не се корени в прогресивната промяна на естествените условия, а другаде.
<P>
Изследователи на околната среда откриха, че горските пожари в Европейския съюз, Австралия и Калифорния се обясняват главно със социално-икономически фактори. До момента те все още не могат да открият директна връзка с изменението на климата. Ключовите фактори за възникване на горски пожари са строителството и належащата необходимост от развиване на жилищното строителство, земеделието, а също отглеждането на определени видове растения и дървета, липсата на познания и прогнозиране, и небрежност от страна на органите. Например, недостатъчният брой противопожарни екипи и неспособността за разкриване и превенция на престъпления, които могат да доведат до пожари, стоят зад трагедиите това лято.
<P>
С изменението на климата естествените условия ще се променят, това е факт. Но това не обяснява природните бедствия, особено ако един и същи феномен се повтаря на всеки няколко години и затова може да ни е необходима по-добра подготовка. Време е държавите-членки на Европейския съюз да погледнат в огледалото, защото дали ще има горски пожари в бъдеще зависи от нас. Едно е да се приспособяваме към променящата се околна среда, а съвсем друго - да възприемем лошите практики и да бъдем неподготвени.
<P>
(Ръкопляскания)
<SPEAKER ID="164" NAME="Sari Essayah" AFFILIATION="PPE">
(FI) Г-н председател, съгласна съм с тези, които казаха, че винаги е по-евтино да предотвратиш щетите, отколкото да се справяш с техните последствия. По-голямата част от това финансиране следва да се насочи за превенция на пожари и наводнения в Южна Европа. В допълнение към сателитното наблюдение се нуждаем от унифицирани протоколи за предупреждение и система за превенция, каквато например вече много години работи успешно във Финландия. Освен това на национално равнище трябва да гарантираме, че оборудването, използвано от противопожарните команди, е в съответствие със стандартите, така че пожарите да могат да бъдат овладени възможно най-бързо.
<P>
Увеличаването на наводненията до голяма степен се дължи на изменението на климата и затова най-добрият начин да се предотврати е да се постигне подходящо споразумение на конференцията в Копенхаген. Но също така е възможно да се предприемат действия на национално равнище за предотвратяване на наводненията. Необходимо е да прилагаме правилната политика в областта на горите, планинските гори трябва да бъдат защитени и следва да бъдат засадени гори с подходящите дървесни видове, така че кореновите им системи да могат да абсорбират вода, за да се гарантира, че няма да се стигне до твърде бързо изсушаване. Също така следва да бъдат построени диги и резервоари в близост до водните източници и да бъдат прокопани водни пътища за по-ефективен дренаж в случай на наводнения. Трябва да признаем, че тези въпроси до голяма степен са отговорност на отделните държави-членки. Европейският съюз не може да поеме отговорност за въпроси, които са предмет на национални решения, или за прояви на небрежност. Фонд "Солидарност" на Европейският съюз преди всичко е източник на спешна помощ и се надявам, че отделните държави-членки ще бъдат подготвени да инвестират в дългосрочна политика в областта на горите, превенция на пожарите и защита от наводнения.
<SPEAKER ID="165" NAME="Gabriel Mato Adrover" AFFILIATION="PPE">
(ES) Г-н председател, г-н член на Комисията, пожарът винаги е трагедия - трагедия за хората, трагедия за околната среда, трагедия в икономически и социален план.
<P>
Имах нещастието да съм много близо до тази трагедия, до пожара, който избухна това лято на остров Ла Палма на Канарските острови. Затова приветствам тази резолюция и съм убеден, че ще успеем да я приемем единодушно. Това е цялостна резолюция, за която допринесоха много хора и която преди всичко отбелязва нещо важно. На първо място, тя не забравя жертвите, всички жертви, и отдава почит на всички онези, които работят доброволно за потушаване на пожарите.
<P>
Въпреки това тя включва също някои съществени съображения относно важността на засушаванията и превръщането на земите в пустиня с разпространението на пожарите и произтичащото от това изчезване на стотици хиляди хектари годишно.
<P>
Налице са също важни съображения относно причините, които влошават пожарите, като продължаващото изоставяне на селските райони, неадекватното поддържане на горите и недостатъчния размер на наказанията за лицата, извършващи палежи. Във връзка с това трябва да действаме, и то решително.
<P>
Необходимо е Комисията да изготви стратегия за превенция на риска, ефективна стратегия за борба с природните бедствия и протокол за стандартизирани действия. Но помощта също е важна - за възстановяване, за възвръщане на производствения потенциал и за компенсиране на социалната цена и загубата на работни места.
<P>
Както каза уважаемият член на Комисията, съгласуваността е жизненоважна. Но трябва да има съгласуваност между различните инструменти на Общността: Структурни фондове, фонд "Солидарност" - който несъмнено трябва да бъде реформиран - и те да бъдат гъвкави; също инструменти като "Aid Plus" и, разбира се, механизма за бързо реагиране, които вече обсъждахме.
<P>
Трябва да продължим да решаваме тези проблеми и искрено вярвам, че настоящата резолюция е правилният начин да направим това.
<SPEAKER ID="166" NAME="José Manuel Fernandes" AFFILIATION="PPE">
(PT) Г-н председател, г-н член на Комисията, госпожи и господа, сега е времето да покажем солидарност, но също и времето, когато имаме възможност - бих казал, че дори сме длъжни - да работим върху подобренията, промените и регулирането. Необходимото регулиране в близък план засяга фонд "Солидарност" на Европейския съюз, така че той да може да бъде използван - и то бързо - за справяне с тези бедствия, докато подобренията и промените засягат политиката в областта на горите.
<P>
Необходима ни е европейска политика в областта на горите, която цели едновременно подобряване на профила им и предотвратяване на пожари. В много от държавите-членки, какъвто е случая с моята страна, Португалия, все още дори няма цялостен поземлен регистър и така нямаме информация за собствениците. Това предизвиква проблеми в устройството на терените, повторното залесяване и политиката за превенция на пожарите.
<P>
Във връзка с тази политика на превенция имам въпрос, който е и предложение: защо не включим мерки за превенция на горските пожари в плана за икономическо възстановяване на Европейския съюз, за съживяване на европейската икономика? Ако насърчаваме мерки за възстановяване на ресурса на нашите гори - и продуктът на подобни мерки може да бъде използван например за произвеждане на енергия чрез електрически централи на биомаса, специално проектирани за целта - ако действаме по такъв начин, определено бихме помогнали на околната среда, като я защитим и в същото време създадем условия за заетост, което в настоящия момент е също една от целите на Европа.
<SPEAKER ID="167" NAME="Lambert van Nistelrooij" AFFILIATION="PPE">
(NL) Г-н председател, добре е, че днес, в първия ден от сесията на Парламента, обсъждаме бедствията в Южна Европа и благодаря по-специално на колегите, които работиха върху тези текстове. Налице е добра резолюция. Преди всичко, разбира се, това е въпрос на междуличностен ангажимент или близост до хората - както винаги сме казвали в контекста на изборите - и на солидарност. Този път става дума за пожарите в Южна Европа, но кой знае - тази зима може да има наводнения в други части на Европа. Ние в комисията по регионално развитие няколко пъти обсъждахме подобрения във фонд "Солидарност". Намерението ни в никакъв случай не е да искаме нови инструменти, а по-скоро да подобрим тези, които вече имаме, като ги направим по-ефективни. Какво е странното в цялата ситуация, г-н Димас? Ние изготвихме това с голямата подкрепа на Парламента и посочихме къде могат да бъдат направени подобрения, но това беше блокирано от Съвета. Съветът не успя да направи нищо по въпроса две години. Моят въпрос към вас е дали все още има шанс за раздвижване в тази посока. С право отчитате напредък във връзка с пилотния проект и самолетите, които са били използвани, но относно същественото досие, което Парламентът изиска толкова категорично, не чухме абсолютно нищо. Все още ли е в дневния ред? Какво се случва всъщност?
<P>
Във връзка със силите на гражданска защита, бих казал, че само по себе си е чудесно, че Европа разработва собствени инструменти, но истинските основи са в самите държави-членки. Обмяната на експертни познания, разгръщането, особено в по-широки региони, следва да съставлява тези основи.
<P>
И накрая, възстановяването: поправка на щетите, повторно засаждане и всичко, свързано с това. Не става въпрос за централизиран контрол, а за децентрализиране към държавите-членки. Въпреки това разполагаме и с тези фондове - Структурните фондове, фондовете за земеделие - така че, защо не започнем? Може да бъде икономически план, както току-що чухме, но и план за възстановяване, който отговаря по достъпен начин и в който децентрализираните инструменти играят особено важна роля. Това изисква тази резолюция и ето защо утре трябва да я подкрепим с цялото си сърце.
<SPEAKER ID="168" NAME="Antonio Cancian" AFFILIATION="PPE">
(IT) Г-н председател, г-н член на Комисията, госпожи и господа, резолюцията, внесена от групата на Европейската народна партия (Християндемократи), е съвсем точно озаглавена "относно природните бедствия", но въпреки това искам да обърна внимание на някои въпроси, които бяха засегнати тази вечер, но не са разгледани в резолюцията и които са обект на предложените от мен изменения.
<P>
Миналото лято, освен пожарите, имаше и други бедствия, като някои от тях се случиха съвсем неотдавна, миналия уикенд, в южната част на Италия. Самият аз съм от италианския регион Венето, който беше поразен през юни и юли от свлачища и вихрушки, бих споменал като пример Вала ди Риезе и Борка ди Кадоре.
<P>
В резолюцията следва да споменем и други природни бедствия, не само пожарите, защото летните наводнения, за нещастие, не са ново явление, това е един от сценариите, с които ще трябва да се справяме в бъдеще като тъжна последица от изменението на климата в резултат от глобалното затопляне. Затова трябва да се опитаме да настояваме за превантивни мерки и изграждане на инфраструктура, които могат да предотвратят тези събития или поне да ограничат щетите - защото настоящата инфраструктура задълбочава проблема; имам предвид резервоари в планинските региони, зелени площи, селски и горски райони със съответни водоеми.
<P>
Второ, тъй като в повечето случаи природните бедствия са причинени от човешки действия, е важно да се определи кой носи отговорност за тях, да се преследват виновниците и да се увеличат наказанията. И последно, бих искал да кажа, че е добра идея да се създадат независими сили за намеса и при участието на фонд "Солидарност". Важно е обаче да се опитаме да разширим намесата и за други бедствия, да увеличим отпуснатите суми за тези бедствия, като създадем различни фондове, да опростим процедурите и да гарантираме по-добро координиране и гъвкавост, както спомена г-н Mauro.
<SPEAKER ID="169" NAME="Mairead McGuinness" AFFILIATION="PPE">
(EN) Г-н председател, слушах това разискване в офиса си. Очевидно - и за щастие - в Ирландия не възникват такива тежки пожари, както при нашите южноевропейски колеги. Две неща ми правят силно впечатление. Едното е, че в тази зала сме склонни да обсъждаме само въпроси, които директно засягат собствените ни държави, а при положение, че тъкмо сега в Ирландия обсъждаме Договора от Лисабон и говорим за солидарност в Европейския съюз, считам, че следва да прекратим тази практика. Мисля, че повече трябва да говорим по въпроси, които са ни известни, но засягат други държави-членки, така че да има усещане за по-голяма солидарност сред членовете на този Парламент относно проблемите на гражданите в техните държави. Бих искала, например, мои колеги от други държави да проявяват загриженост за проблеми, които стоят пред моите сънародници в Ирландия. Според мен това би помогнало да се утвърди идеята, че Европа работи за всички нас, а не всяка държава да се грижи само за собствените си проблеми. Това е един от пропуските на Европейския съюз и в обсъждането на Договора от Лисабон ние се опитваме да го преодолеем.
<P>
Позволете ми да изразя подкрепата си за настоящите действия, както и солидарността си към проблемите на Южна Европа. Да вземем мерки относно тези, които извършват умишлени престъпления. Да обърнем внимание на превенцията. Ръководните органи трябва да направят много повече; и последно, средствата от фонд "Солидарност" трябва да бъдат отпуснати на онези, които имат нужда от тях.
<SPEAKER ID="170" NAME="Juan Fernando López Aguilar" AFFILIATION="S&amp;D">
(ES) Г-н председател, г-н член на Комисията, за първи път съм тук в качеството си на член на Европейския парламент - бях избран на 7 юни - но от разискването става ясно, че обсъжданият проблем се появява всяка година през септември след вълна от разрушителни пожари, които засягат най-вече Южна Европа: Италия, Франция, Гърция и Испания.
<P>
Вече беше споменат разрушителния пожар на остров Ла Палма, в най-отдалечения регион на Канарските острови, испанска автономна общност, където съм роден и където живея. Важното обаче е, че осъзнаваме - макар проблемът да засяга предимно южните граници на Европа - че тук имаме възможност да задълбочим привързаността на гражданите към идеята за Европа, чувството им за европейска принадлежност, което е ценен принос в това отношение.
<P>
Това означава европейска добавена стойност в областта на превенцията и европейска добавена стойност по отношение на координирането на институциите: Комисията, Съвета и Европейския парламент, с настоящата резолюция, в сътрудничество с държавите-членки. Все пак необходимо е да има европейска добавена стойност и по отношение на системата за реагиране.
<P>
Ето защо е важно да преминем от разискване към действие, като направим фонд "Солидарност".по-гъвкав в реагирането при спешни случаи и да започнем с европейските сили за гражданска защита; това все още предстои и наистина може да доведе до положителен ефект в бъдеще, когато се сблъскаме с извънредните ситуации, повтарящи се всяко лято в резултат на изменението на климата и глобалното затопляне.
<SPEAKER ID="171" NAME="Ilda Figueiredo" AFFILIATION="GUE/NGL">
(PT) Г-н председател, изправени пред лицето на това бедствие - горските пожари, които всяка година опустошават южните ни държави, като Гърция, Италия, Испания и Португалия - повече от всякакви демонстрации на солидарност се нуждаем спешно от приемане на необходимите мерки, за да променим коренно ситуацията, тъй като се унищожават останалите ни гори, нашето имущество, стопанства, биоразнообразие и най-лошото - животът на много хора.
<P>
Затова е време да се заемем с причините за този бич и да вземем предвид сериозното, нарастващо изоставяне на селските райони. Време е да променим общата селскостопанска политика, така че да инвестираме в превенция, което означава също да инвестираме в мултифункционалното земеделие, включително средиземноморските гори, като насърчим семейните земеделски стопанства и осигурим условия, за да могат да работят малките и средни земеделски стопани, а младите хора да останат в селските райони, като по този начин допринесем за мерките за превенция на това ежегодно повтарящо се бедствие.
<SPEAKER ID="172" NAME="Malika Benarab-Attou" AFFILIATION="Verts/ALE">
(FR) Г-н председател, госпожи и господа, доволна съм от отговора, който даде г-н Димас по този въпрос, и най-вече от изказването му за важността на помощта извън границите на нашия континент.
<P>
В допълнение към опазването на околната среда в региона на Средиземно море, може ли да се предложи официално, като част от проекта на Съюза за Средиземноморието, спешната помощ в случай на пожар и формирането на експертни познания в областта на горите да бъдат споделени и развити с държавите от Съюза за Средиземноморието извън Европа?
<SPEAKER ID="173" NAME="Petru Constantin Luhan" AFFILIATION="PPE">
(RO) Това лято Португалия, Испания, Франция, Италия и Гърция се изправиха срещу големи горски пожари. В Гърция пожарите унищожиха площ от приблизително 21 200 хектара, около 2 милиона дървета и поне 150 къщи.
<P>
В координирани усилия на европейско равнище Франция, Испания и Кипър изпратиха самолети "Канадер".в района на Атина, за да потушат пожарите. По този начин стратегическият резерв на Европейския съюз за борба с горските пожари доказа отново своята полезност. Фонд "Солидарност" на Европейския съюз също може да осигури съдействие в тази ситуация, понасяйки някои от разходите за спешните мерки, приложени с цел възстановяване на инфраструктурата, осигуряване на временен подслон и опазване на природното наследство.
<P>
Искам да обърна внимание на факта, че е необходимо да намалим бюрокрацията, свързана с достъпа до този фонд. Нека ви дам конкретен пример от собствената ми страна. Румъния беше поразена от природни бедствия през месец юни миналата година. Към момента, през септември 2009 г., фондовете все още не са отпуснати на румънското правителство. Също така считам, че в бъдеще имаме нужда от устойчива политика в областта на горите, както и от стратегия за превенция на подобен род бедствия.
<SPEAKER ID="174" NAME="Ставрос Димас" LANGUAGE="EL">
Г-н председател, искам да благодаря на уважаемите членове на Парламента за изключително конструктивния им принос в разискването тази вечер и за отличните идеи, които предложиха.
<P>
Извънредните ситуации често са свързани с огромни загуби: човешки жертви, финансови разходи и щети по отношение на околната среда. В бъдеще, поради изменението на климата, както много колеги подчертаха, вероятно ще ни сполитат все повече и по-тежки бедствия - не само горски пожари, които няма да бъдат ограничени само в Южна Европа, а ще започнат да възникват също в Централна и дори в Северна Европа - но и различни други бедствия, например наводнения. Поради тази причина трябва постоянно да укрепваме и подобряваме европейските ресурси за справяне с бедствия, които сега ясно доказаха своята практическа полза.
<P>
Това беше потвърдено и от пожарите това лято, които ни напомниха, че Общността има нужда да подобри не само капацитета си за реагиране в случай на природни бедствия, но също и способността си да ги предотвратява, както редица оратори изтъкнаха тази вечер. Искам да напомня на залата, че през февруари Комисията представи съобщение относно превенцията на природни и причинени от човека бедствия, в което формулира конкретни предложения.
<P>
Очакваме коментарите на Европейския парламент и Съвета относно това съобщение. Считам, че новият Парламент няма да забави отговора си, който очакваме да получим през февруари. Считаме, че те ще ни дадат политически стимул, както и една резолюция по въпроса от предстоящата конференция, да продължим с необходимите действия в тази посока.
<P>
Тъй като много от изказалите се повдигнаха въпроса, най-напред г-жа Podimata, искам също да подчертая темата за изменението на климата и необходимостта от приспособяване и предложеното преразглеждане на стратегията на Общността за горите, целта на която е да се насочи към аспекти, свързани с климата. Това също ще ни предостави възможност да разгледаме въпроси, засягащи горските пожари. Тук следва да добавя, че това съобщение на Комисията е много важно, също като съобщението, което публикувахме миналата седмица относно финансирането във връзка със споразумението за изменението на климата, което очакваме да се приеме в Копенхаген; става въпрос за значителна сума, предоставена за финансиране на приспособяването на развиващите се страни към изменението на климата. Фондовете ще бъдат насочени към необходимите дейности, така че страните, които понасят последиците от изменението на климата, без да имат принос за парниковия ефект, да могат да се справят с тези последици.
<P>
Всъщност предложението ми беше да не чакаме 2013 г., за да започнем тези действия, а да ги започнем веднага, през 2010 г. Надявам се Европейският съвет да се съгласи - на 17 септември или през октомври - че трябва да се осигурят пари за незабавни действия, за да могат тези страни да видят, че Европейският съюз и развитите държави наистина подхождат сериозно към това, което предлагат и казват.
<P>
Бяха направени редица други, много важни констатации - и мога да кажа, че всички имат основания - относно ролята на финансирането от Общността. Механизмът на Общността за развитие на селските райони и Европейският фонд за регионално развитие предлагат средства в подкрепа на националните мерки за превенция. Комисията ще използва средствата, предоставени от фонд "Солидарност" на Общността, за да подкрепи усилията за възстановяване в държавите-членки.
<P>
След като чухме, че намесата от Комисията следва да бъде незабавна, трябва да изясня следното: има два въпроса и не стана ясно кой от двата се има предвид. Единият е мобилизирането на Механизма за гражданска защита на Общността, а другият - активирането на фонд "Солидарност". Що се отнася до Механизма за гражданска защита на Общността, мога да ви кажа, че мобилизирането е незабавно, в реално време. Бих цитирал примера с неотдавнашните пожари в Гърция: в рамките на един час от получаване на официалното искане от страна на гръцкото правителство, италиански самолети бяха излетели, за да бъдат на мястото, готови за действие на следващия ден. Така че мобилизирането е незабавно.
<P>
Както споменах в първото си изказване, ние бяхме първите, които изпратиха специалисти на мястото на бедствието в случаите на вълната цунами и урагана Катрина. Получихме много похвали за действията, предприети чрез Механизма за гражданска защита на Общността и това потвърждава едновременно постигнатите резултати през последните години и потенциала, който има той, при условие че има преразглеждане и ресурси - особено финансови ресурси - за да може да се разшири работата в полза на Европейския съюз, на гражданите, опазването на околната среда и имуществото на европейските граждани.
<P>
Що се отнася до фонд "Солидарност", чух - и е вярно - че той има нужда от повече гъвкавост. В действителност, необходимо е да може да реагира възможно най-бързо, защото основната идея на фонд "Солидарност" е обезпечението при извънредни ситуации или при тези от тях, които са предизвикани от бедствия.
<P>
Затова е логично, че Комисията следва да действа незабавно и държавите-членки, чрез централните или регионални администрации, следва да предприемат незабавни действия, така че средствата да бъдат усвоени. Освен това има и клауза в европейския фонд "Солидарност", че действията трябва да бъдат извършени в рамките на една година от усвояването. Това е логично, но е необходима по-голяма гъвкавост.
<P>
И да не забравя да кажа, приключвайки - съжалявам, че нямам повече време да отговоря на конкретно повдигнатите въпроси - понеже много от ораторите засегнаха програмите за икономическо възстановяване, че те наистина са много добра идея, защото има много ползи от включване на проекти за превенция на бедствията, които повече или по-малко можем да очакваме да се случат и следващата година - както беше казано преди, разискваме тези въпроси всяка година - защото ще генерират икономическа активност и ще създадат повече работни места, и защото ще предотвратят щети, възстановяването на които струва милиони евро. Затова те са инвестиции, които ще се възвърнат многократно и, разбира се, ще предотвратят човешките жертви от бедствията.
<P>
Накрая, искам да отбележа, че макар рискът от горски пожари или други бедствия, като наводнения, земетресения и дори военна намеса - защото Механизмът за гражданска защита на Общността се задейства при наводнения, земетресения и горски пожари и необходимост от изтегляне на населението, като например след конфликта в Ливан, където помогнахме с голям успех - да не може да бъде напълно отстранен, той може все пак да бъде намален чрез нашето сътрудничество и по-добра съвместна реакция на подобни бедствия. Комисията поема задължението да укрепи приноса на Общността за превенция, готовност, ответни действия и възстановяване при бедствия, за да предпази гражданите и околната среда.
<P>
Нека благодаря на Парламента още веднъж за активната му подкрепа във връзка с необходимостта от по-добро справяне с бедствията за благото на всички европейски граждани.
<SPEAKER ID="175" NAME="Председател">
Разискването приключи.
<P>
Гласуването ще се проведе в сряда, 16 септември.
<P>
Писмени изявления (член 149)
<SPEAKER ID="176" NAME="Iosif Matula  " LANGUAGE="RO">
Аз съм доста обезпокоен от размера на тези бедствия през последните години, които са причинени не само от природата, но и от човека, и които имат последици както за икономическата, така и за социалната инфраструктура. Нашият отговор на този феномен чрез фонд "Солидарност" на Европейския съюз предлага важно подпомагане за повторното застрояване на засегнатите от бедствия области, както и за намаляване на трансграничните им последици. Искам обаче да подчертая необходимостта от опростяване и подобряване на прозрачността на критериите за мобилизиране на фонда, за да могат засегнатите области да се възползват от помощта на Общността възможно най-бързо. Също така трябва да позволим повече региони да получат подпомагане, като въведем по-нисък таван на мобилизиране. Освен това аз подкрепям изготвянето на европейска стратегия за борба с природните бедствия и за утвърждаване на съвместна европейска служба, готова да реагира в случай на бедствие във всяка част на Европейския съюз.
<SPEAKER ID="976" NAME="Richard Seeber  " LANGUAGE="DE">
Това лято отново имаше опустошителни горски пожари в някои области на Европа, които не само причиниха значителни икономически щети, но и отнеха живота на 11 души. Европа трябва да покаже солидарност във връзка с тези природни бедствия. Подобни извънредни ситуации дават възможност на Общността да покаже качествата си, а на гражданите на Европа - да получат конкретна практическа полза от страна на Европейския съюз. При практическото изпълнение обаче трябва да се съобразим с принципа на субсидиарност. Държавите-членки са тези, които са отговорни за превантивната подготовка за бедствия и за съставяне на планове за управление в извънредни ситуации и Европейският съюз не трябва да се намесва в тези важни компетентности от страна на държавите-членки. Фондът "Солидарност" на Общността е стабилен и ценен финансов инструмент за управление. В дългосрочен план стратегията за предотвратяване на такива пожари в Европа трябва да бъде подобрена, а ние трябва да спрем да разчитаме на краткосрочното управление на кризи.
<SPEAKER ID="177" NAME="Dominique Vlasto  " LANGUAGE="FR">
Предвид трагичните пожари, които отново опустошиха южна Европа, трябва да реагираме, за да успеем да сложим край на тези нетърпими събития. Първо, като организираме средствата за намеса по-добре: според г-н Barnier трябва да се създадат европейски сили за гражданска защита, които да могат да се намесват в помощ на националните служби. За да бъде потушен един пожар, е необходима широкообхватна и бърза намеса: европейската солидарност трябва да бъде по-ефективна. Превенцията обаче продължава да бъде от съществена важност: горите трябва да бъдат поддържани и разчиствани. В южна Франция 75% от горите са частна собственост. Затова е важно да се получи подкрепата на собствениците, които да бъдат насърчени да поддържат залесените си земи. В частност това означава регенериране на средиземноморските гори, икономическите постъпления от които са твърде бавни: инициативите, подпомагани от структурния фонд, трябва да насърчат редовното вземане на проби от биомаса и използването й за енергийни цели и развитието на устойчиво горско стопанство и отговорен екотуризъм. Затова призовавам Европейската комисия да установи характеристиките на средиземноморските гори и да предложи план за действие за тяхното опазване и по-добро използване на природните им ресурси. Това е най-малкото, което може да се направи, за да се намали рискът от пожари в дългосрочен план и за да се възстановяват деликатните екосистеми на Южна Европа.
