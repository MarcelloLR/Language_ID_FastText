<CHAPTER ID="015">
Споразумение за партньорство в сектора рибарство между Европейската общност и Съюза Коморски острови - Финансови мерки на Общността за прилагането на Общата политика по рибарство и в областта на морското право - Рибарство - Преходни технически мерки - Внос от Гренландия в Европейския съюз на рибни продукти (разискване) 
<SPEAKER ID="559" NAME="Председател">
Следващата точка е общото разискване относно:
<P>
доклада на г-н Capoulas Santos от името на комисията по рибно стопанство относно предложението за решение на Съвета за сключване на Протокол за определяне на възможностите за риболов и финансовата помощ, предвидени в Споразумението за партньорство в сектора рибарство между Европейската общност и Съюза Коморски острови
<P>
(15572/2010 - C7-0020/2011 - 2010/0287(NLE)) и
<P>
доклада на г-н Ferreira от името на комисията по рибно стопанство относно предложението за регламент на Европейския парламент и на Съвета за изменение на регламент (EО) № 861/2006 на Съвета от 22 май 2006 г. за установяване на финансови мерки на Общността за прилагането на Общата политика по рибарство и в областта на морското право
<P>
- C7-0107/2010 - и
<P>
доклада (http://www.europarl.europa.eu/sides/getDoc.do?type=REPORT&reference=A7-2011-0024&language=DE" \t "_blank" ) на г-жа Grelier от името на комисията по рибно стопанство относно предложението за регламент на Европейския парламент и на Съвета за изменение на регламент (ЕО) № 1288/2009 на Съвета за определяне на преходни технически мерки от 1 януари 2010 г. до 30 юни 2011 г.
<P>
- C7-0282/2010 - и
<P>
доклада (http://www.europarl.europa.eu/sides/getDoc.do?type=REPORT&reference=A7-2011-0057&language=DE" \t "_blank" ) на г-жа Fraga Estévez от името на комисията по рибно стопанство относно предложението за решение на Съвета за определяне на правилата за внос от Гренландия в Европейския съюз на рибни продукти, живи двучерупчести мекотели, бодлокожи, ципести, морски коремоноги и странични продукти от тях -.
<SPEAKER ID="560" NAME="Luis Manuel Capoulas Santos" LANGUAGE="PT">
Г-н председател, г-жо член на Комисията, госпожи и господа, външното измерение на общата политика по рибарство (ОПР) придобива особено значение, тъй като вече няма гаранции, че потребностите ни от рибни продукти могат да бъдат удовлетворени само на базата на нашите рибни ресурси. Европейската рибна промишленост може да осигури само 40 % от продуктите, необходими за удовлетворяване на потребностите ни.
<P>
През 2009 г. внесохме рибни продукти на стойност 15,5 милиарда евро, а изнесохме такива продукти само за 2,5 милиарда евро, което означава, че без двустранни споразумения с трети страни ще трябва да спрем 3000 кораба и да загубим 40 000 работни места. От друга страна, външното измерение на ОПР има положителни страни и за нашите партньори.
<P>
За разлика от много наши международни конкуренти, Европейският съюз не се ограничава до това да разменя риба срещу пари. Ценностите, които изповядваме, са в основата на сключваните споразумения както по отношение на правата на човека, така и на запазването на устойчивостта на ресурсите. Съгласно Договора, изключителните компетенции на Съюза по отношение на опазването на биологичните ресурси обхващат и управлението на риболовните дейности на корабите на ЕС извън териториалните води на ЕС. Основна цел на дейностите в рамките на външното измерение на ОПР е да се разшири международното прилагане на принципите за устойчиво и отговорно рибарство. Както вече споменах, намалява актуалността на другите цели, които ръководят външното измерение на ОПР - поддържане на присъствието на кораби от ЕС на международно ниво и гарантиране на снабдяването на пазара на ЕС от тези кораби.
<P>
В този контекст трябва да се разглежда обсъжданият днес мой доклад относно споразумението за партньорство в сектора рибарство със Съюза Коморски острови. Споразумението дава права на достъп до коморски води на 70 европейски кораба в замяна на финансово обезщетение в размер около 600 000 евро на година. Приблизително половината от тази сума трябва да бъде насочена за развитие на сектора рибарство, от който зависят около 30 000 от 800 000 жители на страната; трябва да помним също, че страната практически не разполага с други ресурси.
<P>
Споразумението предвижда механизми за контролиране на улова, наемане на местни екипажи и включва разпоредба за прекратяване или преразглеждане, ако има случаи на нарушаване на правата на човека. Трябва да имаме предвид, че в тази малка страна, получила независимостта си от Франция през 1975 г., вече е имало няколко преврата.
<P>
В тази светлина предлагам споразумението да бъде одобрено, като искам да насоча вниманието ви към препоръките в моя доклад и по-специално към тези, отнасящи се до необходимостта от значително подобряване на мерките за оценка на резултатите.
<P>
Бих желал да се възползвам от оставащата минута, за да спомена един аспект на друг доклад, този на г-жа Grelier, с който не съм съгласен и във връзка с който съвместно с други колеги внесохме проект за изменение. Имам предвид изменението, по силата на което забраненият с решение на Комисията от 1 октомври 2010 г. улов на мерлуза и морски дявол с тройни мрежи ще може да продължи в зони 8, 9 и 10 край португалския бряг, тъй като считам, че това има неблагоприятно въздействие върху някои популации акули, улавяни с тях, въпреки че няма проведени научни изследвания, които да проверят това твърдение.
<P>
При тези обстоятелства споменатото изменение предлага това решение да се отмени до 2012 г., за да може компетентните португалски органи да проведат научни изследвания, които да покажат дали решението е оправдано или не. Тази позиция се подкрепя и от Европейския икономически и социален комитет, поради което призовавам Парламента да одобри нашето изменение, за да бъдем безпристрастни.
<SPEAKER ID="561" NAME="João Ferreira">
докладчик. - (PT) Г-н председател, г-жо член на Комисията, този регламент - регламент (ЕО) № 861/2006 - установява финансови мерки на Общността за прилагането на общата политика по рибарство (ОПР) и в областта на морското право. Той представлява важен финансов инструмент на Европейския съюз в областта на рибарството. Заедно с Европейския фонд за рибно стопанство, той е основен инструмент за прилагане на ОПР.
<P>
От приемането на регламента през 2006 г. някои елементи на свързаното с него допълващо законодателство постепенно бяха изменени, поради което сега изменяме регламента, за да осигурим съответствие между всички елементи на законодателната рамка. Комисията също счита, че в някои случаи натрупаният опит показва необходимостта от неголямо адаптиране на разпоредбите на регламента, за да отговарят по-пълно на потребностите. Поради това предлаганото изменение е с ограничен обхват, като на практика се запазват целите и структурата на оригиналния регламент.
<P>
Запазвайки ограничения обхват на изменението, ние считаме, че е полезно да предложим и някои допълнителни изменения, които, макар и твърде специфични, ще способстват за подобряване на съответствието на този законодателен акт с най-новите промени в сектора и с перспективите за неговото бъдещо развитие. Разискванията, проведени преди и по време на изготвянето на доклада, бяха от голямо значение за крайния резултат, също както и мненията и предложенията на докладчиците в сянка и други колеги, които искам да спомена тук и да им благодаря за техния принос.
<P>
От включените в доклада предложения за изменения бих споменал, inter alia, предложението за запазване на дейностите на крайбрежния риболов, както и възможността за финансиране не само на закупуването, но и на разработването от държавите-членки на нови технологии за рибното стопанство, например оборудване, програмно осигуряване и компютърни мрежи, които да осигурят възможност за проектиране, управление, проверка, анализ и разработване на методи за вземане на проби, както и за обмен на данни, свързани с риболовните дейности.
<P>
В областта на аквакултурите бих посочил възможността за финансиране на събирането, управлението и използването на екологични данни в допълнение към финансираните отпреди социално-икономически данни, като така се подкрепя контролирането и оценяването на околната среда и здравето в сектора и се повишава неговата устойчивост.
<P>
Сега бих искал да насоча вниманието ви към трите допълнителни изменения, които предлагаме към доклада. Понастоящем във все по-голяма степен се признава, че управлението на рибарството трябва да се основава на актуално и задълбочено научно познаване на състоянието на ресурсите. Това е задължително условие за развитие на устойчиво рибарство. Поради това предлагаме да се създаде възможност за увеличаване на равнищата на съфинансиране, предвидени в областта на събирането, управлението и използването на основни и допълнителни научни данни за състоянието на рибните запаси. Предложението е таванът да се увеличи от 50 % на 60 %.
<P>
По отношение на контролните дейности също предлагаме подобно увеличение на максималното възможно равнище на съфинансиране от ЕС, като се запазват вече предоставените на Комисията правомощия да финансира определени мерки в по-голяма степен. Предложенията се вместват в рамката, според която държавите-членки и техните контролиращи органи имат и ще продължат да имат централна роля за въвеждане и прилагане на мерките за контрол в техни води.
<P>
Измененията са резултат от опита за постигане на компромис, като се имат предвид възраженията на различни групи срещу първоначалното предложение за таван от 75 %. Те се подкрепят от нашата група, Конфедеративната група на Европейската обединена левица - Северна зелена левица, и от редица колеги от други политически групи, което говори за тяхното значение и за консенсуса, който според мен обединява тези членове на Парламента и би могъл да ги обедини и при гласуването.
<SPEAKER ID="562" NAME="Estelle Grelier" LANGUAGE="FR">
Г-н председател, г-жо член на Комисията, госпожи и господа, бих искала първо да благодаря на колегите си за ангажираното и конструктивно участие в работата на Комисията по рибно стопанство по настоящия доклад относно преходните технически мерки. Докладът предизвика оживени разисквания поради огромното значение на техническите мерки, които ще повлияят върху начина на работа на рибарите и сектора като цяло чрез определяне на разрешените методи за риболов в зоните, попадащи в приложното поле на регламента с цел да се предпазят младите екземпляри и да се възстановят ресурсите - цел, която всички, и най-вече рибарите, споделят.
<P>
Предметът на настоящия доклад е деликатен и спорен и това личи от трудностите, които Комисията среща от 2008 г. при опитите си да постигне споразумение със Съвета относно бъдещето на техническите мерки. При това тогава само тези две институции участваха в процедурата.
<P>
Понастоящем техническите мерки се определят от остарял регламент, изменян с поредица преходни мерки и продължен до 30 юни 2011 г., тъй като не беше постигнато съгласие със Съвета относно предложението на Комисията от 2008 г. за нов регламент, което целеше да се опрости и изясни съществуващото законодателство, за да се гарантира по-ефикасно прилагане на правилата и да се вземат под внимание местните особености на рибарството.
<P>
Сега наближава новият краен срок, но положението е коренно различно. Според Договора от Лисабон по-голямата част от въпросите в областта на рибарството се решават по обикновената законодателна процедура, в която Парламентът има важна роля като съзаконодател. Парламентът е твърдо решен да изпълни функциите си за сближаване на гледните точки на рибарите и политиците в ЕС. Като член на Парламента, избран от пристанищен град, винаги ме е поразявало недоверието на рибарския отрасъл и дистанцирането му от общата политика по рибарство (ОПР), докато селските стопани определено се чувстват в по-голяма степен част от общата селскостопанска политика.
<P>
От друга страна, рибарството е в криза. Расте чувството за неудовлетвореност. Най-трудният проблем е да се постигне баланс между икономическата стабилност на сектора, която е гаранция за прилични приходи на рибарите, и устойчивостта и възобновяването на рибните ресурси.
<P>
И накрая, срокът на действие на регламента изтича в момент, когато започват преговорите за реформа на общата политика по рибарство. Реформата трябва да установи ясна рамка, която включва рибарите, потребителите и гражданите. Тя трябва да ангажира целия сектор в извършването на научни анализи, които да бъдат основа при определяне на квотите и следователно степента на активност на сектора.
<P>
Необходимостта от нова рамка предполага, че Комисията ще изготви конкретно предложение за бъдещите технически мерки, но засега и тя, и Съветът като че ли си спестяват това усилие. Новото предложение трябва да гарантира съответствието между техническите мерки и практическия опит чрез консултации с работещите в сектора. То трябва също така да съответства на новия регламент и рамката на новата ОПР, по-специално по отношение на регионалните варианти на мерките. То трябва да гарантира ясно разпределение на правомощията между Комисията и държавите-членки, което е фактор, съдействащ за разбирането и приемането на тази политика на ЕС.
<P>
В светлината на тези факти и проблеми предлагам да одобрим искането на Комисията за удължаване на срока до 31 декември 2012 г., без съществено да изменяме текущите технически мерки, освен добавянето на разрешения размер на окото на мрежите за улов на капрова риба. Ясно ми е, че това предложение е отстъпка към Комисията, че се повдигат много въпроси и съществува силно желание за промени в сектора, който е разочарован, че решаването на този важен проблем се отлага. Поради това съм включила две изисквания за нашето одобрение: искане за оценка на въздействието на действащите досега технически мерки, което е важно за тяхното ефективно адаптиране и искане за действителни консултации с всички заинтересувани страни, най-вече самите рибари, при изготвяне на новия регламент.
<P>
В заключение искам да насоча вниманието ви към факта, че новото предложение на Комисията трябва да се изготви в срок, който позволява новият регламент да влезе в сила от 1 януари 2013 г., когато влиза в сила и новата ОПР. Много е важно Комисията веднага да започне работа по това предложение. Би било неразумно да се одобрява следващо продължаване на срока на сегашния регламент след изтичане на настоящото 18-месечно удължение. Техническите мерки, за които се отнася моят доклад, са преходни и са одобрени само като такива.
<SPEAKER ID="563" NAME="Carmen Fraga Estévez" LANGUAGE="ES">
Г-н председател, трябва да започна, като още един път изкажа съжаленията си за усложненията, с които се сблъска настоящият доклад поради нежеланието на Съвета и Комисията да приемат правомощията на Парламента за съвместно вземане на решения.
<P>
Предложението е Гренландия, като една от отвъдморските страни и територии, да изнася по същите правила, както държавите-членки на Европейския съюз. Това би било от полза както за Гренландия, 87 % от чиито рибни продукти се изнасят за Европейския съюз, така и за Съюза и по-специално за Дания, която получава по-голямата част от този износ.
<P>
Едно от условията за включване на Гренландия в споразуменията за внос на единния пазар е тя да приеме правилата на ЕС в областта на здравето, което не представлява никакъв проблем.
<P>
Въпреки че търговията с рибни продукти се подчинява на общата организация на пазара, Комисията използва необходимостта от спазване на правилата в областта на здравето като извинение и внесе предложението си с правно основание член 203 от Договора, което за нас означава обикновена и проста процедура за консултация.
<P>
Комисията по рибно стопанство и правната служба посочиха от самото начало тази аномалия. Но тъй като тя не представлява проблем по отношение на съдържанието, и като имаме предвид значението на въпроса за Гренландия, ние допуснахме докладът да се разгледа съгласно процедурата за консултации. Представете си изненадата ни, когато малко преди да гласуваме текста и без предупреждение Съветът прие съвсем различно предложение, с многобройни изменения, целящи да се замъгли ясната връзка с общата организация на пазара и така да се избегне съвместното вземане на решение. Тъй като Парламентът, както казах, вече беше приел без проблеми текста чрез процедурата за консултации, тази маневра беше непредизвикана.
<P>
Въпреки това, тъй като имахме работа с нов текст и беше ясно, че намерението на Съвета е да подкопае правомощията на Парламента, решихме този път да използваме напълно тези правомощия и поискахме официално становище от комисията по правни въпроси.
<P>
Изразената в становището позиция на комисията по правни въпроси - цитирам текста - е: "целта на предложението за решение е да изиска Гренландия да транспонира правилата на ЕС в областта на здравето като условие за прилагането на правилата на вътрешния пазар на ЕС, свързани с рибното стопанство", както се уточнява в член 3 от предложението, което гарантира, че правилата на споразумението съответстват на действащите в Съюза правила в областта на здравето на животните, безопасността на храните и общата организация на пазара на рибни продукти.
<P>
Комисията по правни въпроси единодушно реши, че правно основание за предложението трябва да съставляват член 204 и член 43, параграф 2 от Договора, както и Протокол №34, който урежда специалните условия и процедури за продукти, обхванати от общата организация на пазара на рибни продукти в Гренландия. Поради това, в качеството си на докладчик, съставих ново предложение за доклад, като промених правното основание. Сега внасяме този доклад с предложение утре да бъде приет и, по отношение на Парламента, това е първо четене.
<P>
Всичко, което остава да направя, е да кажа на Комисията и на Съвета - чиито представители мисля отсъстват - че сега имат възможност да поправят и приемат новото правно основание и поради това да считат настоящото четене за първо, както ще направим ние утре. Проблемът е правното основание, а не съдържанието.
<P>
Предлагам при решаване на проблема да имаме предвид бъдещето.
<SPEAKER ID="564" NAME="Мария Даманаки">
член на Комисията. - (EN) Г-н председател, бих искала да благодаря на докладчиците за извършената от тях работа. Сега ми позволете да коментирам докладите един по един, като се опитвам да се съсредоточа върху същината, за да спестим време.
<P>
По отношение на споразумението между Европейския съюз и Съюза Коморски острови бих желала да благодаря на г-н Capoulas Santos за работата му като докладчик и със задоволство да отбележа силната подкрепа от страна на комисията по рибно стопанство като цяло за същината на предложението.
<P>
Както е известно на всички в залата, стремежът на ЕС е да продължава да развива отговорно и устойчиво рибарство във водите на своите партньори, в това число от Индийския океан. Много важно е да се поддържат двустранните отношения с държавите от този район и в случая конкретно с Коморските острови, във връзка с участието на Европейския съюз в регионалните организации в областта на рибарството, например Комисията по рибата тон в Индийския океан.
<P>
Нашето присъствие там е необходимо, поради което споразумението е важно. Понастоящем Европейският съюз поддържа активни споразумения за партньорство в областта на рибарството с четири държави от Индийския океан - Сейшелските острови, Мадагаскар, Мозамбик и това, което обсъждаме сега със Съюза Коморски острови. Искам да подчертая, че за Комисията и Европейския съюз е много важно да постигнат споразумение с Коморските острови, тъй като то ще играе важна роля по отношение на присъствието на наши кораби в региона.
<P>
Необходимо е също да се укрепи диалогът по секторната политика, за да се стимулира провеждането в този регион на отговорна политика по рибарство.
<P>
Позволете ми да кажа няколко думи относно исканията към Комисията, изложени от докладчика в заключението към доклада. Искам да декларирам, че Комисията винаги информира подробно Парламента на всички етапи от преговорите и сключването на международни споразумения. Това е наистина нашето желание - да предоставяме всичката налична информация, но трябва да действаме и в съответствие със задълженията от рамковото споразумение.
<P>
На практика службите на Комисията спазват това задължение вече повече от една година. Комисията изпраща на Парламента същата информация, както на Съвета, и по същото време. Аз имам ангажимента да предоставям колкото е възможно по-рано предварителни и последващи оценки на нашите споразумения. Ще приведа само един пример: предвид утрешното гласуване на резолюцията относно споразумението за партньорство в областта на рибарството с Мавритания, службите на Комисията организираха предсрочното завършване на доклада за оценка на това споразумение, така че членовете на Парламента да гласуват, след като са се запознали с доклада.
<P>
По отношение на участието на членове на Парламента като наблюдатели на международни срещи, трябва да подчертая, че рамковото споразумение се отнася до многостранни международни конференции и срещи. Същевременно ние възнамеряваме да продължим установената успешна практика за участие в двустранни преговори. При това решението за включване на членове на Парламента като наблюдатели в делегациите на ЕС се взема от колегията на членовете на Комисията отделно във всеки случай, като се преценяват правните, дипломатически и технически възможности съобразно с рамковото споразумение. Бих искала обаче да подчертая, че моето лично отношение и това на службите е много положително и бих желала да улесня участието ви.
<P>
Сега преминавам към втория доклад относно финансовите мерки на Общността за прилагането на общата политика по рибарство и отново искам да благодаря на Комисията по рибно стопанство и на докладчика, г-н Ferreira, за работата им по това предложение. Благодарение на техните усилия разполагаме с текст, който е приемлив и за Съвета. Щастлива съм да заявя, че текстът е приемлив и за Комисията, което означава, че по този въпрос сътрудничеството между трите институции е било отлично. След успешната неофициална тристранна среща, проведена на 2 март, беше постигнат консенсус по спорните въпроси и Комисията се надява да получи одобрение на първо четене по това предложение. Надявам се да направим това успешно.
<P>
Искам да припомня, че предложението подобрява ефикасността на регламента относно така наречения втори финансов инструмент. Регламентът урежда разходите във връзка с международните отношения, управлението, събирането на данни, научната информация, контрола и прилагането. Измененията целят да се осигури съответствие между регламента и другите елементи на законодателната рамка. Те представляват ограничени преработки и изяснения на разпоредбите на регламента. Поради това приканвам Парламента да одобри това предложение.
<P>
Сега ще премина към третия доклад относно преходните технически мерки, за който горещо благодаря на докладчика, г-жа Grelier. Целта на предложението е да се продължат действащите преходни технически мерки до края на 2012 г. При това се предполага, че реформираната обща политика по рибарство ще влезе в сила от 1 януари следващата година. Надявам се успешно да постигнем тази цел. Като предлагам това продължаване, искам да избягна започването на сложни обсъждания по техническите мерки, които да попречат на реформата. Комисията подкрепя изменението, прието от комисията по рибно стопанство относно границите за размера на окото на мрежите за капрова риба, което има научна обосновка. Известно ми е безпокойството на някои членове на Парламента и някои държави-членки, които настояват за допълнителни изменения. Не бихме могли да ги приемем, защото все още не са преминали научна проверка или учените все още не са получили пълна информация от държавите-членки, за да ги оценят.
<P>
Накрая бих желала да кажа няколко думи за доклада относно вноса на рибни продукти от Гренландия и да благодаря на председателя на комисията по рибно стопанство г-жа Fraga за извършената от нея работа. Искам да подчертая, че предлаганите от Комисията мерки са по повод на отдавнашно искане от страна на Гренландия. Предложението цели да се опростят съответните санитарни мерки и лицензионни процедури, като Гренландия се включи в единния пазар на рибни продукти и странични продукти от тях.
<P>
Това напълно съответства на задължението ни по споразумението от 2006 г. да съдействаме за развитието на Гренландия и да си сътрудничим в областта на безопасността на храните. Комисията със задоволство отбелязва, че всички засегнати страни - държавите-членки в Съвета с единодушие, Гренландия, Европейският парламент и националните парламенти на държавите-членки - са готови да изпълнят това задължение и да подкрепят предложението.
<P>
Нека бъде ясно, че за Комисията отношенията с Гренландия са изключително важни и считам, че всички разбират защо. Те са политически приоритет и поради това се надявам обсъждането на правното основание на предложението да не подложи на риск приемането на тези важни мерки.
<P>
Разбирам много добре загрижеността на г-жа Fraga относно правното основание на предложението и правомощията на Европейския парламент. Мога да заявя, че Комисията няма да пречи на постигането на прагматично решение. Въпреки че продължаваме да сме убедени в правилността на правното основание на нашето предложение, ние бихме приели - искам да изясня това - ако Съветът възприеме позицията на Парламента. Бихме се съгласили с това. Сега Съветът трябва да прецени вариантите и да придвижи въпроса в съответствие с разпоредбите на Договора. Надявам се много бързо да решим проблема, за да избегнем въздействие върху отношенията ни с Гренландия. Това е най-важно за нас, поради което искам тук да заявя, че желая да улесня извършената от г-жа Fraga работа за намиране на решение.
<P>
В заключение искам да благодаря на комисията по рибно стопанство и на всички докладчици за извършената работа. Съжалявам, че говорих толкова продължително, но трябваше да коментирам четири доклада.
<SPEAKER ID="565" NAME="François Alfonsi" LANGUAGE="FR">
Г-н председател, становището на комисията по бюджети беше поискано във връзка с доклада относно споразумението за партньорство в сектора рибарство между Европейския съюз и Съюза Коморски острови. Комисията одобри споразумението.
<P>
Преди всичко обаче комисията е на мнение, че гласуването в Парламента по този доклад не е от особено значение, тъй като споразумението вече е подписано. Неголемият размер на изразходваните в случая средства намалява последствията от този проблем, но в бъдеще бихме искали да имаме възможност да изразим становището си преди подписването на подобни споразумения.
<P>
На второ място, комисията счита, че съдържанието на тези споразумения трябва да се анализира по-внимателно от гледна точка на мерките, предвидени за контролиране на действителния улов и опазване на рибните ресурси, като се има предвид натискът от страна на комисията по рибно стопанство, а също и за да се гарантира, че предвидените в споразуменията мерки за местно развитие се прилагат на практика по подходящ начин. Поради това комисията по бюджети възнамерява да предложи скорошно провеждане на задълбочена работна среща по въпроса с комисията по рибно стопанство.
<SPEAKER ID="566" NAME="Jarosław Leszek Wałęsa">
от името на групата PPE. - (PL) Г-н председател, госпожи и господа, на днешното заседание обсъждаме четири доклада и бих искал да започна с благодарност към всички докладчици за извършената работа и към Европейската комисия за сътрудничеството. Първо искам да кажа няколко думи относно доклада на г-жа Grelier, който представлява компромис, постигнат между политическите групи и Европейската комисия. Подкрепям версията на доклада, която е приета и гласувана от комисията по рибно стопанство. В резултат от влизането в сила на Договора от Лисабон Европейската комисия оттегли през 2010 г. предложението си за регламент на Съвета относно запазването на рибните ресурси чрез технически мерки, като възнамеряваше да състави нов план. Новият план трябваше да съответства на разпоредбите на Договора и да отчита реформата на общата политика по рибарство. Проектът трябваше да бъде представен през третото тримесечие на 2011 г. За съжаление, изглежда Комисията няма да успее да подготви в срок проекта за регламент и, което е по-лошо, няма да има финансовите средства да го промени. Това не предвещава нищо добро. Като гласуваме утре за продължаване на срока на преходния регламент ние поемаме ангажимент към рибарите да работим по новия регламент, който трябва окончателно да систематизира всички разпоредби, уреждащи позволените методи и места за риболов.
<P>
Насърчително е, че според последната информация, Комисията най-вероятно ще пожелае да прехвърли част от правомощията по отношение на техническите мерки обратно на държавите-членки. Това е много положителна стъпка към децентрализация. Техническите мерки, прилагани в отделните водни басейни, се различават поради местните условия. Системата за управление на рибарството трябва да изостави традиционния подход отгоре надолу и вместо това да наблегне върху принципа на регионализиране, който позволява да се отчитат преобладаващите условия в отделните водни басейни. Поради това трябва да кажем твърдо "не" на всички опити да се приеме универсален и общ модел за управление на рибарството и да поискаме да се отдаде нужното внимание на специфичните характеристики на различните европейски морски басейни. Индивидуалният подход ще ни насочи по правилния път за постигане на устойчиво управление на рибарството. Благодаря.
<SPEAKER ID="567" NAME="Ulrike Rodust">
от името на групата S&D. - (DE) Г-н председател, г-жо Даманаки, госпожи и господа, отново откриваме в дневния ред цял пакет от политики в областта на рибарството. В качеството си на координатор с удовлетворение отбелязвам, че сме постигнали компромис със Съвета и Комисията по два регламента. Имам предвид докладите на г-жа Grelier относно техническите мерки и на г-н Ferreira относно втория финансов инструмент. Ще можем да гласуваме и в подкрепа на споразумението за партньорство в сектора рибарство със Съюза Коморски острови, без да скривам факта, че бих желала да видя фундаментални промени в споразуменията за партньорство в рамките на реформата на общата политика по рибарство.
<P>
От друга страна, между институциите съществуват действителни проблеми по отношение на Гренландия, като не се зачитат правомощията на Парламента. Фактът, че сътрудничеството между институциите все още е на толкова ниско ниво, постепенно ме нервира. Това е въпрос, който вече многократно съм повдигала. Правя го и днес. Проблемът с плановете за управление трябва спешно да намери решение. Ще приканя унгарското председателство на Съвета активно да търси решение. Фактът, че тук днес няма представител на Съвета, ясно показва липсата на уважение в Съвета към Парламента. Намирам това за недопустимо.
<P>
Един последен коментар към доклада на г-жа Grelier. Знам, че някои колеги са огорчени, тъй като не беше възможно да се включат исканите от тях изменения. Но считам, че е достойно за съжаление да принуждаваме нашите рибари да прилагат остарели технически мерки. Вината в този случай е в Съвета, който не можа да приеме нов регламент. Като Парламент ние носим голяма отговорност, поради което трябва и да действаме отговорно, като продължим срока на действие на регламента без да въвеждаме изменения.
<SPEAKER ID="568" NAME="Pat the Cope Gallagher">
от името на групата ALDE. - (EN) Г-н председател, искам да поздравя всички докладчици във връзка с представянето на техните доклади, като поради липса на време ще огранича изказването си върху доклада на г-жа Grelier.
<P>
Съществуващият регламент относно техническите мерки създава значителни проблеми пред малките крайбрежни кораби, извършващи риболов край бреговете на Ирландия, а всъщност и край западните брегове на Шотландия. Като политици не можем да си позволим да седим и чакаме реформата на общата политика по рибарство, когато от нас очакват нов регламент. Парламентът има възможност да действа сега и аз призовавам всички политически групи да подкрепят напълно реалистичните изменения, които бяха предложени.
<P>
Малките кораби, които споменах, с дължина до 15 метра, са лишени от възможността да печелят и, което е още по-важно, са принудени да плават в опасни води. Ние ги принуждаваме да се отдалечават на 80 километра от брега, за да извършват риболов извън зоната, затворена за възстановяване на ресурсите от треска. Предложените от мен изменения се отнасят до употребата на заплитащи мрежи. Те се използват от малките крайбрежни кораби за улов на черупчести и рядко на акула край северозападните брегове. Заплитащите мрежи не се използват за улов на треска, не се използват за улов на меджид или пикша и няма да имат въздействие върху тези видове, поради което измененията, ако бъдат приети, ще позволят на малките кораби в тези райони да оцелеят. Не е добре да казваме, че не искаме за започваме дискусия. Ние сме тук точно за това.
<P>
Що се отнася до капровата риба, това е нов вид риболов. Разработен е основно от рибарите в моята страна. През месец декември Съветът установи ограничение за общия допустим улов, от който на Ирландия се предоставят 67 %, и се радвам да чуя от г-жа члена на Комисията, че то е научно обосновано. В действащия регламент не се споменава капровата риба, поради което съм удовлетворен, че комисията реши да приеме моите изменения и да използва предложението на Европейската комисия като възможност да въведе подходящия размер на окото на мрежите (от 32 до 54) и да избегне необходимостта от приемане на ново законодателство, което би отнело твърде много време.
<P>
В заключение призовавам всички колеги да помислят за
<P>
(Председателят отнема думата на оратора)
<SPEAKER ID="569" NAME="Isabella Lövin" LANGUAGE="SV">
Г-н председател, бих искала да благодаря на всички докладчици за конструктивната им работа. В изказването си обаче ще се съсредоточа върху споразумението за партньорство в сектора рибарство със Съюза Коморски острови.
<P>
Ако някога ми се наложи да си припомня защо ние от групата на Зелените/Европейски свободен алианс досега сме гласували против споразуменията в областта на рибарството, трябва само да взема една от оценките и да прочета споразумението със Съюза Коморски острови, което предстои да гласуваме. ЕС има споразумение с тази бедна държава от 1998 г. Според оценката, Съюзът Коморски острови е получил по споразумението 2,7 милиона евро за периода от 2005 до 2009 г. В споразумението е посочено, че 60 % от средствата трябва да се използват за поддържане на местното рибарство, контролиране и научна оценка на рибните ресурси.
<P>
Според оценката тази развиваща се държава все още няма нито едно функциониращо рибарско пристанище, нито един кораб на бреговата охрана, нито един самолет на бреговата охрана и не провежда научни изследвания в областта на рибарството. Секторът рибарство на тази държава все още е напълно неразвит.
<P>
И така, Съюзът Коморски острови получава 2,7 милиона евро, за да допусне корабите на ЕС в свои води. Ние, данъкоплатците, осигуряваме 65 % от тази сума, а корабособствениците - 35 %. Според оценката въпросните кораби, повечето от които са предназначени за улов на риба тон, за същия период са уловили риба на стойност 13,7 милиона евро. Това е много добър бизнес за корабособствениците, но в оценката се твърди, че цялата така наречена добавена стойност е получена от ЕС.
<P>
На корабите не са наемани като членове на екипажите граждани на Коморските острови. Цялата преработка на рибата е извършвана другаде, например на Сейшелските острови. Съгласна съм с г-жа члена на Комисията, че е добре ЕС да има присъствие в Комисията по рибата тон в Индийския океан (IOTC), но имам един въпрос към Комисията.
<P>
Как Комисията възнамерява да осигури по-добро изпълнение на това споразумение по сравнение с предшестващите? Например, как ще убедим корабите на ЕС да наемат граждани на Коморските острови и как Комисията ще гарантира, че споразумението наистина спомага за развитието на Коморските острови и сумата, предназначена за развитие на Коморските острови, не е просто пожелание, а действително е изпълнена със съдържание?
<SPEAKER ID="570" NAME="Marek Józef Gróbarczyk">
от името на групата ECR. - (PL) Г-н председател, бих желал да започна с искрена благодарност и поздравления към всички докладчици за положените от тях усилия при изготвяне на докладите. Тези доклади са ключов фактор за изпълнението на общата политика по рибарство.
<P>
Същевременно трябва да обърнем внимание на различията между Европейския парламент и Европейската комисия по отношение на международните споразумения. Практика е Европейската комисия да бъде недопустимо потайна, когато договаря споразумения с трети страни, противно на разпоредбите на Договора от Лисабон, които предвиждат по-голямо участие на Парламента при изготвянето на нормативни актове. Това противоречи на принципа на прозрачност и ограничава ролята на Парламента, който все пак има контролираща функция. Влиянието върху процеса на преговори ще позволи на колегите правилно да изпълняват мандата си на членове на Европейския парламент.
<P>
Г-жо член на Комисията, искам да призова за по-значима роля на членовете на Европейския парламент в процеса на преговорите, тъй като сегашната система, според която представител на Европейската комисия издава общ доклад за преговорите, е неадекватна.
<SPEAKER ID="571" NAME="Derek Roland Clark">
от името на групата EFD. - (EN) Г-н председател, след 30 години най-сетне се захващаме с деструктивната практика на изхвърлянията. Риболовният флот в Гримзби се състои от няколко десетки кораба, докато преди време наброяваше стотина. Преди две години рибарите от Западна Шотландия предложиха план за опазване на бялата риба, но докато те чакат, ресурсите продължават да намаляват. Предлага се регионален подход - защо не? Нали ЕС разделя територията на региони.
<P>
Много по-лошо е подновяването на разрешителните на европейските кораби да обират водите на Коморските острови - и това ще бъде наистина обир, тъй като местните рибари не могат да се състезават с превъзхождащите ги траулери на ЕС. Същото се е случвало и на други в този регион. Изненадани ли са присъстващите в залата, че лишените от препитание сомалийски рибари възкресиха този древен порок, пиратството?
<P>
Видяха ли колегите преди пет години по телевизията как стотици жители на Западна Сахара се опитват да намерят убежище на Канарските острови? Разрешителните на ЕС за техните води току-що бяха подновени и те вече знаеха какво ще се случи. Мнозина загинаха при този нещастен и отчаян опит да пропътуват 800 мили с рибарски лодки, неподходящи за плаване в открито море. Но ЕС не го е грижа, че чрез действията си ограбва хората от най-слабо развитите държави, за което заслужава да бъде осъден.
<SPEAKER ID="572" NAME="Diane Dodds" AFFILIATION="NI">
(EN) Г-н председател, един от докладчиците говори за недоверието на рибарите към общата политика по рибарство. В това няма нищо чудно, тъй като сегашната обща политика по рибарство унищожи рибарските флотилии, но не увеличи рибните запаси. Според мен, колкото по-бързо предадем политиката по рибарство обратно на държавите-членки, толкова по-добре. Наясно съм, че е малко вероятно това да стане в близко бъдеще, поради което искам да направя някои забележки на това наше общо разискване по въпросите на рибарството.
<P>
Първо, относно установяването на финансови мерки на Общността за прилагането на общата политика по рибарство. Считам, че след като ЕС има възможност да се намесва в нашето рибно стопанство, тази намеса трябва да има подходящо финансиране. Но докато търсим да осигурим финансиране от мащаба на предвиденото за управление на общата селскостопанска политика, трябва да помним, че заинтересованите - и особено рибарите - се борят, за да се справят с многочислените действащи правила и разпоредби, малко от които са били обсъждани с тях.
<P>
Все по-често чувам от различни морски среди, че целият сектор едва се справя с този конкретен проблем.
<SPEAKER ID="573" NAME="Alain Cadec" AFFILIATION="PPE">
(FR) Г-н председател, г-жо член на Комисията, госпожи и господа, отначало искам искрено да ви напомня: Парламентът има едно седалище и то е Страсбург.
<P>
Бих искал да поздравя г-н Ferreira за доклада му относно финансовите мерки на Общността за прилагането на общата политика по рибарство и в областта на морското право. Предложените от Комисията и Парламента изменения на регламента определят каква част от инвестициите на ЕС ще могат да се насочват за финансиране на изследователски проекти. Те ще приведат регламента в съответствие с промените на законодателната рамка на ЕС в областта на събирането, управлението и употребата на данни.
<P>
Специално подкрепям възможностите за финансиране на научноизследователската дейност в областта на рибарството и аквакултурите. Вече ще имаме възможност да проучим степента на зависимост на Европейския съюз от вноса от трети страни. Както знаете, 60 % от пазара ни разчита на вноса и този дял непрекъснато нараства. Много е важно да засилим подкрепата си за европейските производители, вместо да увеличаваме търговската си откритост във всички направления, което вреди на европейското производство.
<P>
Бих искал също да благодаря на г-жа Grelier за нейния доклад. Техническите мерки са изключително деликатна тема и те трябва да бъдат променени колкото е възможно по-скоро, след като получим пакета от предложения на Комисията относно реформата на общата политика по рибарство. Докладът, който ще приемем утре, позволява да бъде продължен срокът на действие на преходните технически мерки в сектора рибарство. Това продължение ще ни позволи да избегнем законовия вакуум след 30 юни тази година и ще даде възможност на рибарите да продължават да работят до реформирането на ОПР. То ще позволи също задълбочено да анализираме въздействието на всички действащи технически мерки. Наистина не би било разумно сега да приемаме съществени изменения на този доклад, тъй като това би удължило законодателната процедура и ще предизвика продължителни обсъждания в Съвета.
<P>
Накрая, искам да поздравя г-н Capoulas Santos за доклада му относно споразумението за партньорство в сектора рибарство с Коморските острови и колегата г-жа Fraga Estévez за доклада относно Гренландия.
<SPEAKER ID="574" NAME="Ole Christensen" AFFILIATION="S&amp;D">
(DA) Г-н председател, бих искал да започна с благодарност към докладчиците за работата им по препоръките и трите доклада. Утре ще гласуваме споразумението за внос от Гренландия, за което съм докладчик в сянка на групата на Прогресивния алианс на социалистите и демократите в Европейския парламент. Радвам се, че се отърсваме от тромавата и скъпа бюрокрация, като същевременно напълно изпълняваме изискванията на ЕС относно безопасността на храните. Споразумението ще даде на Гренландия добра възможност да продава рибните си продукти по правилата на вътрешния пазар, ако тези продукти отговарят на изискванията на ЕС относно здравето и безопасността. Рибата от Гренландия понастоящем се проверява от датските органи по безопасност на храните - един път в Гренландия и после отново, когато се изнася за ЕС. Това е скъпо дублиране на дейности, което за щастие споразумението ще премахне. Всички ще имат полза от това споразумение, но е ясно, че го чакахме твърде дълго. От друга страна, за Парламента беше важно напълно да изясни правните основания и ние се надяваме, че Комисията и Съветът ще ни подкрепят.
<P>
Предстои ни да гласуваме и споразумението за партньорство в сектора рибарство със Съюза Коморски острови. По принцип имам много положително отношение към устойчивите споразумения в областта на рибарството, които гарантират устойчивост на рибните запаси, устойчивост за рибарите от местното население и устойчивост за рибарите от ЕС, които се възползват от тези споразумения. За съжаление, споразумението със Съюза Коморски острови не е така устойчиво, както бих искал, тъй като не съдържа таван за броя кораби от ЕС, на които ще е разрешено да извършват риболов. Когато се изпълни съгласуваната годишна квота от 4850 тона, всеки допълнителен тон ще струва 65 евро.
<P>
Тенденцията да не се поставя таван за броя кораби от ЕС, които могат да ловят риба във водите на трети страни, е вредна и неправилна. За нас не е добре да следваме различна политика на рибарство в зависимост от това дали сме в наши води или във водите на трета страна. Бих искал също да приканя да гарантираме в по-голяма степен, че средствата, които ЕС плаща на трети страни за сключване на споразумения в сектора рибарство, са действително предназначени за полезни за местното население цели.
<SPEAKER ID="575" NAME="Britta Reimers" AFFILIATION="ALDE">
(DE) Г-н председател, г-жо Даманаки, госпожи и господа, радвам се, че Парламентът най-после ще гласува по тези въпроси и бих искала да поздравя докладчиците за извършената от тях работа.
<P>
Изменението на регламента на Съвета относно финансовите мерки в Общността е един от главните инструменти, които са ни необходими за изпълнение на общата политика по рибарство. Това е вярно най-вече за международните отношения в областта на рибарството, събирането на данни и научните изследвания. Системите за контролиране и изпълнение на общата политика по рибарство са от особено значение.
<P>
Докладчикът положи много усилия да убеди колегите си в Парламента, че е необходимо да се увеличи прагът за съфинансиране до 75 %. Ние не можахме да се съгласим с това желание. Действащият регламент е изпитан на практика и освен това допуска някои изключения. Държавите-членки вече ползват тази възможност да си набавят финансиране и други мерки не са необходими.
<P>
Важно е измененията на регламента да разчистят пътя пред съгласуваната законодателна рамка.
<SPEAKER ID="576" NAME="Ian Hudghton" AFFILIATION="Verts/ALE">
(EN) Г-н председател, бих казал, че докладът на г-жа Grelier прави твърде много отстъпки пред Комисията. По западните брегове на Шотландия рибарите трудно разбират защо Комисията казва, че иска да премахне изхвърлянията, а в същото време отхвърля измененията на техническите мерки.
<P>
Комисията предпочита вместо това да продължи поне с още 18 месеца действащите технически мерки, които са причина за изхвърляния, включително на пикша. Комисията предпочита още 18 месеца да са в сила така наречените временни мерки, които не успяват да поддържат ресурсите. Още 18 месеца да изхвърляме мъртва риба обратно в морето. Приканвам колегите утре при гласуването да подкрепят всички изменения, като се надявам те да бъдат приети и, ако това се случи, разчитам Комисията да промени отношението си и да се възползва от предоставящата се възможност да действа сега по отношение на изхвърлянията, а не само да говори за действия някога в бъдещето.
<SPEAKER ID="577" NAME="Struan Stevenson" AFFILIATION="ECR">
(EN) Г-н председател, предложих изменение на регламента за техническите мерки, за да се опитам да отстраня аномалията край западните брегове на Шотландия, която колегата Ian Hudghton току-що описа.
<P>
Като добронамерен опит да се съхранят ресурсите от бяла риба в този район, в края на 2009 г. Комисията въведе за срок от 12 месеца временни правила за състава на улова, но те вече бяха продължени с една година чрез универсално споразумение, което продължи с 12 месеца всички технически мерки на ЕС. Сега Комисията иска отново да продължи срока на действие на правилата до края на 2012 г., докато подготви нова рамка за техническите мерки чрез пакета за реформи на общата политика по рибарство.
<P>
Незаплануваните последствия от това са, че временният регламент, въведен само за срок от една година, ще се прилага в течение на поне три години, а през това време обстоятелствата край западните брегове на Шотландия коренно се промениха и сега принуждават нашите рибари да изхвърлят мъртва в морето добра и прясна пикша. Надявам се утре Парламентът да подкрепи моите предложения за изменения.
<SPEAKER ID="578" NAME="Maria do Céu Patrão Neves" AFFILIATION="PPE">
(PT) Г-н председател, г-жо член на Комисията, искам да поздравя и четиримата докладчици, но ще съсредоточа изказването си само върху два от обсъжданите доклади. През 2008 г. поради невъзможността да се постигне съгласие относно проект за регламент, предназначен да опрости и изясни регламента на ЕС относно опазването на рибните ресурси, беше приет сега действащият регламент, който въведе съвкупност от преходни мерки, първоначално за периода от 1 януари 2010 г. до 30 юни 2011 г. Сегашното предложение удължава този срок с още 18 месеца, т.е. до 1 януари 2013 г., когато се очаква нов регламент относно техническите мерки в рамките на реформираната обща политика по рибарство (ОПР).
<P>
Важно е законодателната рамка в областта на рибарството да се поддържа през преходния период, като интересите на рибарите се защитават без да се забравя основната цел за развитие на устойчиво рибно стопанство. Сегашното намерение да не се продължи използването на тройни мрежи и да се забрани употребата им на дълбочини от 200 до 600 метра от 1 октомври 2010 г. не е добър пример за постигане на споменатата цел. Действащата забрана за този метод за риболов, който се практикува от десетилетия от част от малките риболовни кораби на Португалия за устойчива експлоатация на видове като морски дявол и мерлуза, беше тежък икономически и социален удар върху сектора и за рибарските общности, които най-силно зависят от експлоатацията на тези ресурси.
<P>
Поради това моля да подкрепите приемането на предложението, което аз и колегите г-н Capoulas Santos и г-н Ferreira внесохме и което цели само да гарантира, че това, което беше законно преди 1 октомври 2010 г., ще остане такова до 2013
<P>
Бих искала да коментирам и проекта за регламент за установяване на финансови мерки на Общността за прилагане на ОПР и в областта на морското право: докладът на г-н Ferreira. Заедно с Европейския фонд за рибно стопанство, той е най-важният финансов инструмент за рибното стопанство, който осигурява финансиране в областта на международните отношения, управлението, събирането на данни и мнения и контрола на изпълнението на ОПР.
<P>
От тази гледна точка бих искала да изразя пълната си подкрепа за внесените в тази зала предложения на докладчика за увеличаване на възможността за съфинансиране до 60 % в областта на събирането, управлението и използването на основни данни, както и по отношение на събирането, управлението и използването на допълнителни данни. Всеобщото и нарастващо разбиране, че е важно управляването на рибното стопанство да се извършва въз основа на актуални и задълбочени знания за състоянието на рибните ресурси, обосновава приемането на предложенията на докладчика и на доклада като цяло.
<SPEAKER ID="579" NAME="Josefa Andrés Barea" AFFILIATION="S&amp;D">
(ES) Г-н председател, г-жо член на Комисията, бих искала да поздравя четиримата докладчици за отличната работа. Ще фокусирам изказването си върху два от докладите поради тяхното значение.
<P>
Единият доклад е относно споразумението със Съюза Коморски острови. Това е споразумение в областта на рибарството между Европейския съюз и държава в Югоизточна Африка - споменавам това, за да знаем къде в пространството се намираме - където 60 % от населението живее под прага на бедност и единствените му приходи са от туризма или държавната помощ.
<P>
Споразумението позволява да ловим рибата, която имат в повече. Повтарям: рибата, която е в повече. То предвижда и компенсация, за да може държавата да се развива, да подобрява инфраструктурата и собствените си възможности. Споразумението създава рамка за партньорство според критериите за устойчиво и отговорно рибарство, което запазва биологичните ресурси. Трябва да имаме предвид, че там има и мигриращи видове, например тон, и че всяка година по научни критерии се определят ресурсите за следващата година. Споразумението улеснява научните изследвания и присъствието на наблюдатели на корабите, както и запазването на рибните ресурси в региона, който представлява крайбрежна зона, за да се развива местното рибарство.
<P>
Протоколът е много полезен поради осигуряването на достъп за европейски рибарски кораби до региона, помощта за развитие, намаляването на безработицата и повишаването на икономическите перспективи. Но той има и друг много важен елемент: спира трети страни да извършват риболов, освен ако не гарантират по подходящ начин запазването на околната среда. Трети страни експлоатират 75 % от рибните ресурси на региона.
<P>
Поради това считаме, че споразумението не само помага на Съюза Коморски острови, но и съдейства за опазване на околната среда.
<P>
Специално внимание трябва да обърнем и на важния доклад на г-жа Grelier относно регламента, установяващ технически мерки, чийто срок изтича след три месеца и за който се иска продължаване на срока до декември 2012 г., защото в противен случай ще възникне законов вакуум, законова несигурност и недобро опазване на морските ресурси.
<P>
Бихме искали да подчертаем и оценката на приложената декларация, която призовава Комисията да приеме някои изменения: технически мерки, предлагани от държавите-членки. Проблемът с мрежите вече беше споменат; става дума и за въпроса с дълбочината. Той засяга някои видове риболов и ние считаме, че Комисията трябва да го отчете поради значението му за рибните ресурси. Става дума за зони 8, 9 и 10; важно е проявяващите се недостатъци в приложението на регламента да се преодолеят, поради влиянието им не само върху рибарството, но и върху местните популации.
<SPEAKER ID="580" NAME="Izaskun Bilbao Barandica" AFFILIATION="ALDE">
(ES) Г-н председател, ще гласувам в подкрепа на споразумението, защото то е полезно за европейския рибарски флот. От него ще се възползват общо 70 кораба, с 12 повече спрямо предходното споразумение, които ще имат поне по един местен член на екипажа.
<P>
Споразумението е полезно за Коморските острови, за тяхното население и за производствения им сектор по редица причини. Първо, то е полезно, защото докладът подкрепя сътрудничеството чрез местно развитие, а финансовата компенсация се насочва в региона. Второ, то е полезно, защото насърчава правителствата в региона да спазват правата на човека, което е ключово условие за поддържане на споразумението. Трето, то е полезно, защото подкрепя практикуваните там местни форми на рибарство и гарантира, че 8500-те жители на Коморските острови, които се прехранват по този начин, ще имат своите места за риболов: европейските кораби няма да могат да извършват риболов на по-малко от 10 морски мили от всеки остров.
<P>
И накрая, то е полезно, защото развива устойчивото рибарство в региона, включва механизъм за обективен анализ на рибните ресурси и създава механизъм за научно сътрудничество за целта.
<SPEAKER ID="581" NAME="Seán Kelly" AFFILIATION="PPE">
(GA) Г-н председател, радвам се, че имам възможност да кажа няколко думи по темата от името на моята група, а без съмнение рибарството е противоречива тема, една от най-спорните пред Парламента. В моята страна има стара поговорка, че колкото хора - толкова мнения, и това е вярно за рибарите и рибарството. Ето защо е трудно ние, членовете на Парламента, да сме единодушни по темата, но, от друга страна, трябва да правим всичко възможно.
<P>
(EN) По отношение на Гренландия считам, че г-жа членът на Комисията направи добре балансиран обзор на положението. Очевидно има проблеми в доверието между Европейския парламент и Съвета, но както тя каза, ще се намери прагматично решение, което разбира се е желателно. Това е важно от гледна точка на Европейския съюз. Също толкова, а маже би и по-важно е от гледна точка на Гренландия - държава, която почти изцяло зависи от европейския пазар за своята риба и, разбира се, чиято икономика почти изцяло зависи от рибата.
<P>
Това, което можем да кажем относно Гренландия, е, че внасяната от там риба ще може да се проверява и ще бъде с най-високо качество - за разлика от голяма част от рибата, постъпваща от огромните рибни ферми в Югоизточна Азия, чието качество не може да се проверява и всъщност мнозина считат, че идва от замърсени води.
<P>
Предстои ни много работа, особено във връзка с това, че г-жа членът на Комисията днес следобед във времето за въпроси обрисува доста мрачна картина на устойчивостта на рибните ресурси и крайбрежните общности в бъдеще. Поради това трябва да се разработи основна политика относно аквакултурите в Европа, като част от бъдещата ОПР. Междувременно, подкрепям предложенията и приемам думите на г-жа члена на Комисията за това, какво ще се случи.
<SPEAKER ID="583" NAME="Antolín Sánchez Presedo" AFFILIATION="S&amp;D">
(ES) Г-н председател, г-жо член на Комисията, госпожи и господа, и аз бих искал да поздравя четиримата докладчици. Преди да коментирам докладите на г-н Ferreira и г-жа Fraga Estévez, бих искал да изразя подкрепата си за доклада на г-н Capoulas Santos, който препоръчва да одобрим протокола, определящ възможностите за риболов и финансовите аспекти, предвидени в споразумението за партньорство със Съюза Коморски острови, и ни напомня, че Парламентът трябва активно да участва в този процес.
<P>
Съгласен съм и с фундаменталните аспекти на доклада на г-жа Grelier относно техническите мерки. Призовавам Комисията да ускори оценката на въздействието и да даде приоритет на изготвянето на проект за регламент относно тези мерки, който да бъде приет колкото може по-рано: по възможност преди 2013 г.
<P>
Докладът на г-н Ferreira изменя регламент (ЕО) № 861/2006 относно финансовите мерки на Общността - един от инструментите за прилагане на общата политика по рибарство, заедно с Европейския фонд за рибно стопанство (ЕФРС). Докладът пояснява неговото приложно поле и го приспособява към реалните потребности на общата политика по рибарство в условията на действащия нов Договор от Лисабон, поради което го оценявам положително.
<P>
От друга страна, подобно на докладчика и като имам предвид, че едно от основните изисквания за постигане на устойчиво рибарство е наличието на актуални и точни данни за рибните ресурси, съжалявам, че не беше възможно да се повиши нивото на съфинансиране по отношение на събирането, управлението и използването на данни.
<P>
Докладът на г-жа Fraga Estévez засяга установяването на правила за здравето на животните и безопасността на храните при вноса от Гренландия или трети страни на някои рибни продукти и странични продукти от тях.
<P>
Правилата засягат около 90 % от този износ на Гренландия, който през 2007 г. е 251 милиона евро. Съществува широк консенсус относно прилагането на правилата за търговия в рамките на Европейския съюз, с който Гренландия е асоциирана, по отношение на вноса на тези продукти. Това разширява единния пазар на рибни продукти и на странични продукти от тях.
<P>
Ясно е, че няма единно мнение какво трябва да бъде правното основание и поради това приветстваме решението на Комисията да улесни постигането на съгласие. Парламентът следва становището на своята правна служба, становището на комисията по правни въпроси и позицията, поддържана от комисията по рибно стопанство.
<P>
Надяваме се тези въпроси да намерят решение и Гренландия да получи предимството, на което има право и което заслужава, както и да се постигне законодателно споразумение.
<SPEAKER ID="584" NAME="Vasilica Viorica Dăncilă" AFFILIATION="S&amp;D">
(RO) Г-н председател, бих искала да поздравя четиримата докладчици за извършената от тях значителна работа по този пакет мерки в областта на рибарството.
<P>
Бих искала да подчертая, че финансовите мерки на Общността за изпълнение на общата политика по рибарство са важен финансов инструмент на Европейския съюз за този сектор и трябва непрекъснато да се приспособяват към потребностите на гражданите, имащи отношение към него, при строго отчитане на актуалните проблеми. Финансовите средства, необходими за изпълнение на общата политика по рибарство, включват също средства за области като международни отношения, управление, събиране на данни, научна информация, системи за управление и провеждане на тази политика.
<P>
Считам, че управлението на рибното стопанство трябва да се основава на актуални и точни научни данни относно рибните ресурси. Точно това ще позволи постигане на по-добро съответствие между разпоредбите на регламента и действителните потребности.
<SPEAKER ID="585" NAME="Мария Даманаки">
член на Комисията. - (EN) Г-н председател, бих искала да дам кратки обяснения относно вашите забележки.
<P>
По отношение на обсъжданията на споразуменията за партньорство в сектора рибарство се опитваме, в рамките на предложението ни за реформи, да осигурим добро изпълнение на тези споразумения в областта на рибарството, в полза на местното население. До изготвянето на ново предложение за новото поколение споразумения в сектора рибарство се опитахме да подобрим съществуващото положение. Опитваме се да осигурим изпълнението на споразумението с Коморските острови и да направим всичко, което можем, за местното население.
<P>
По отношение на споменатите проблеми във връзка с Парламента и предоставяната на членовете му информация относно споразуменията, Комисията предава всичката информация - дори и поверителната - на членовете на Парламента и ще продължи да прави това и в бъдеще.
<P>
Във връзка с техническите мерки и доклада на г-жа Grelier мога да разбера силната ви загриженост, тъй като сега продължаваме действащия регламент. Налага ни се да го направим, защото трябва да изчакаме провеждането на реформата, но разбирам защо ни приканвате да вземем мерки и да имаме нов регламент преди края на 2013 г. Това, което мога да кажа - тъй като не искам да ви давам обещания, които не мога да изпълня - е, че ще направим всичко по силите си да ускорим процедурата за нов регламент и за изпълнение на основния регламент относно реформата, за да дадем на държавите-членки известни правомощия по отношение на техническите мерки.
<P>
Относно следващата точка - финансовия регламент - се надявам да постигнем одобрение на първо четене, тъй като това би било много полезно за изпълнението на регламента в бъдеще.
<P>
Що се отнася до случая с Гренландия, бих искала да повторя, че ние желаем да намерим решение във връзка с правното основание на предложението. За Комисията е от голямо значение да работи по този въпрос, тъй като добрите взаимоотношения с Гренландия са за нас абсолютен политически приоритет. Отново ще подчертая, че Комисията ще улеснява и ще търси компромис със Съвета.
<SPEAKER ID="586" NAME="Luis Manuel Capoulas Santos" LANGUAGE="PT">
Г-н председател, искам накратко да изразя благодарността си за направените коментари и ще преминем към същината на моята тема. Знаем, че някои не особено съществени аспекти на споразуменията за партньорство трябва да се поправят.
<P>
Оценявам позицията на г-жа члена на Комисията, включително личното й отношение към участието на членове на Европейския парламент и се надявам че тази нейна лична позиция може да повлияе на институционалната позиция на Комисията, за да постигнем целта, към която се стремим.
<SPEAKER ID="587" NAME="João Ferreira">
докладчик. - (PT) Г-н председател, и аз бих искал да изразя благодарността си за направените коментари и за забележителната издръжливост, която всички демонстрират в този час. Искам, във връзка с коментарите към доклада относно финансовите мерки, да кажа, че предлаганите от нас изменения не нарушават консенсуса, постигнат досега в тристранните разговори. Вярвам, че може да се придвижим още малко напред, като запазим консенсуса и във връзка с това съм благодарен на членовете на Парламента, които се изказаха в подкрепа на предлаганите изменения.
<P>
Считам, както заявиха и някои колеги, че да не се приемат тези изменения би било израз на необяснима непоследователност от страна на Европейския съюз, който, от една страна, желае засилено участие в някои области, на които придава нарастващо значение, а от друга, се съпротивлява да предостави средствата, необходими за признаване на практика на това нарастващо значение.
<P>
По отношение на доклада относно преходните технически мерки бих искал да напомня, както направиха и някои от изказалите се, за подкрепяните от мен и още двама колеги изменения, предназначени да отстранят дискриминацията без научна обосновка, като подчертавам, че няма научна обосновка за дискриминацията спрямо някои португалски малки риболовни кораби, които използват тройни мрежи. През изминалото време тези кораби доказаха способността си да експлоатират по устойчив начин въпросните ресурси - писия и мерлуза. Тъй като липсват надеждни научни основания, които да оправдават забраната, тя поначало не е трябвало да бъде налагана, особено в светлината на значителните отрицателни икономически и социални последствия от нея.
<P>
Г-н председател, по тези причини в заключение искам да кажа, че ние подкрепяме и предложенията, направени от колегите от Ирландия и Шотландия във връзка с този доклад.
<SPEAKER ID="588" NAME="Estelle Grelier">
докладчик. - (DE) Г-н председател, ще се постарая да говоря по-бавно - обещавам.
<P>
(FR) Г-н председател, бих искала да благодаря на колегите за общо положителните коментари по доклада, които са отражение на разискванията по време на заседанията на комисията по рибно стопанство.
<P>
Споделям гледната точка на г-жа члена на Комисията, която приема изменението, определящо размера на окото на мрежите за улов на капрова риба и не се съгласява с конкретните искания за изменения на определени технически мерки, тъй като те не са обосновани с оценки на въздействието върху съответните кораби и екосистеми или защото държавите-членки не са предоставили необходимите научни данни. Всички тези мерки са взаимно обвързани и не са били оценявани.
<P>
Бих искала да подчертая, както тази вечер направиха и другите изказали се, че Комисията трябва спешно и колкото е възможно по-скоро да извърши оценка на действащите мерки и въз основа на тази оценка да изготви ново предложение, което да бъде разгледано едновременно с реформата на общата политика по рибарство, а не след това. Исках да привлека вниманието Ви към този проблем, г-жо член на Комисията, и отбелязвам готовността Ви да ускорите изготвянето на предложението.
<P>
В заключение още веднъж ще спомена значението на съвместната работа на институциите на ЕС със сектора рибарство за събиране и обмен на научни данни. Считам, че това е нужната база за нова, справедлива и наистина обща политика по рибарство, която да разполага с достатъчно средства - това е важен момент - и да съгласува икономическите потребности с устойчивостта на сектора в интерес на всички: рибарската общност, потребителите и гражданите.
<SPEAKER ID="590" NAME="Carmen Fraga Estévez" LANGUAGE="ES">
Г-н председател, бих искала специално за благодаря на г-жа члена на Комисията за отговора й на моя въпрос, в който заяви, че е готова да приеме промяната на правното основание; надявам се, че Съветът ще направи същото като нея.
<P>
Разбира се, аз обмислях възможността да поискам докладът да бъде върнат в комисията преди окончателното гласуване, но промених мнението си и разбрах, че това само допълнително ще забави приемането на предложението, което според мен е полезно за Гренландия и за Европейския съюз и би било добре повече да не се отлага.
<P>
Надявам се, че Съветът ще подкрепи становището на комисията по рибно стопанство, което е напълно обосновано, и ще се стигне да решение, тъй като единственият проблем е правното основание, а не съдържанието.
<P>
Във всички случаи съм доволна, че постигнахме този резултат; разбира се, винаги съществува възможността да се обърнем към Съда на ЕО, ако решим, че е необходимо да продължим да се занимаваме с този въпрос. Утре ние ще проявим добра воля и ще изкажем становището си, като се надяваме Съветът да реагира и да го разглежда като първо четене от Парламента, както вече обясних.
<P>
Поради това благодаря на г-жа члена на Комисията за готовността й прямо да ни сътрудничи по въпроса и на всички мои колеги, които работиха по доклада и го подкрепиха. Всичко, което остава, е да се надяваме, че Съветът ще подкрепи обоснованото ни, както вече казах, решение, поддържано не само от комисията по правни въпроси, но и от правната служба на Европейския парламент.
<SPEAKER ID="591" NAME="Председател">
Общото разискване по четирите доклада относно рибното стопанство приключи.
<P>
Гласуването по четирите доклада ще се състои на 6 април от 12,00 ч.
<P>
Писмени изявления (член 149)
<SPEAKER ID="591" NAME="Jim Higgins" AFFILIATION="PPE">
в писмена форма. - (EN) По отношение на доклада на г-жа Grelier не гласувах съобразно становището на моята група по четири изменения - изменение 4, изменение 5CP, изменение 6 и изменение 3. Разочарован съм, че те не бяха приети. Независимо от това, при окончателното гласуване подкрепих доклада, за да осигуря защита на ирландския улов на капрова риба и за да съществува законодателна сигурност по въпроса, вместо да се чака до 2013 г.
<SPEAKER ID="591" NAME="Sirpa Pietikäinen" AFFILIATION="PPE">
в писмена форма. - (FI) Реформата на общата политика по рибарство на Съюза е една от най-важните задачи на този Парламент. Както знаем, политиката по рибарство на ЕС от доста време и основателно е подложена на значителна критика. Има много въпроси, свързани с прекомерния риболов, риболова във водите на развиващи се страни и държавната помощ за рибарството, които трябва бързо да намерят решение.
<P>
Докладът на г-н Ferreira относно финансовите мерки на Общността, който е пред нас днес, е посветен на ключови въпроси във връзка с реформата на политиката по рибарство. Това са събирането на данни, изследователската дейност, вътрешното сътрудничество и системите за управление на рибарството и за контрол на изпълнението на общата политика по рибарство. Важно е също да се гарантира приоритет на хармонизирането на политиката по рибарство най-вече с политиката в областта на морската среда, за което също са необходими средства.
<SPEAKER ID="591" NAME="Nuno Teixeira" AFFILIATION="PPE">
в писмена форма. - (PT) Общата политика по рибарство (ОПР) обединява поредица от мерки на ЕС за гарантиране на устойчивост и конкурентоспособност на европейския рибарски сектор. В рамките на реформата на ОПР основните приоритети са повишаването на нейната ефективност за по-пълно гарантиране на икономическата жизнеспособност на европейските риболовни флотилии, запазването на рибните ресурси, връзката с морската политика и качеството на храните, предлагани на потребителите. Приетите днес от Парламента мерки, например анализа на техническите мерки и адаптирането на съществуващото законодателство за отчитане на научните данни, са в унисон с тези приоритети. Устойчивостта и конкурентоспособността на сектора трябва да са балансирани. Рибарството е неотменна част от икономическото и социално развитие на крайбрежните общности, тъй като спомага за активирането им и повишава дейностите в свързаните с него сектори. Например в най-външните региони на Съюза, които представляват най-голямата изключителна икономическа зона на Европейския съюз, секторът рибарство има основна роля в местната икономическа активност, поради което трябва с приоритет да се гарантират неговата устойчивост и развитие.
