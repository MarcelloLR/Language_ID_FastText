<CHAPTER ID="011">
Време за въпроси към председателя на Комисията
<SPEAKER ID="235" NAME="Председател">
Следващата точка е времето за въпроси към председателя на Комисията.
<P>
Свободни въпроси
<SPEAKER ID="236" NAME="Paulo Rangel">
заместник-председател на групата PPE. - (PT) Г-н председател, г-н председател на Комисията, бих искал да започна първото разискване, като Ви поздравя за този нов инструмент за политически контрол и за това, което той означава за напредъка и развитието на парламентарната демокрация в Европа. Спечелилите от това ще бъдат европейските граждани чрез своите представители.
<P>
Имайки предвид последните развития - ирландският референдум, ратифицирането от страна на Полша и последните изявления на президента на Чешката република - питам каква е Вашата оценка на процеса на влизането в сила на Договора от Лисабон. Предприел ли е председателят на Комисията някакви действия? На коя дата планирате Договорът да влезе в сила и също така, имайки предвид тази неокончателна дата, Комисията взела ли е вече някакви мерки за прехода между договорите - от Договора от Ница към Договора от Лисабон - или все още сме в състояние на очакване, така да се каже; чакаме ли да видим какво ще се случи?
<SPEAKER ID="237" NAME="Жозе Мануел Барозу" LANGUAGE="PT">
Първо, г-н Rangel, благодаря Ви за поздравленията. Със задоволство отбелязвам наличието на тази процедура вече и в Европейския парламент. Разполагаме с нея и в Португалия и аз участвах в нея както като лидер на опозицията, така и като министър-председател, и се надявам, че това ще се окаже добра възможност за обсъждане с уважаемите колеги.
<P>
В отговор на конкретно зададения въпрос за мен ситуацията е очевидна: всички държави вече ратифицираха Договора от Лисабон по отношение на въпросите на демокрацията. Ирландия го направи чрез референдум, а другите държави - чрез парламентите си. Процесът на ратифициране все още продължава в Чешката република. Очакваме завършването на процедурата в Конституционния съд, но след като тя приключи, вече окончателно ще сме завършили процеса на ратификация, защото съществува един основен принцип в правото, европейското право и международното право, а именно принципът на лоялно сътрудничество между държавите-членки и институциите, а също и принципът на добросъвестност при договаряне на международни споразумения.
<SPEAKER ID="238" NAME="Paulo Rangel">
заместник-председател на групата PPE. - (PT) Г-н председател на Комисията, след като изслушах отговора Ви, искам да узная следното: по време на тази фаза, в която всеки очаква формирането на Комисията, каква е по същество Вашата гледна точка по въпроса? Ще имаме ли просто служебна Комисия до момента, когато Чешката република окончателно ратифицира Договора, или ще предприемете назначаване на нови членове на Комисията?
<SPEAKER ID="239" NAME="Жозе Мануел Барозу" LANGUAGE="PT">
Европейският съвет реши, че може да назначи нови членове на Комисията само когато е налице правна яснота относно Договора, а ние все още не сме завършили този процес.
<P>
Поради това Комисията ще работи само по всекидневни задачи от 1 ноември. Очевидно ние се надяваме, че процесът ще приключи възможно най-бързо и подготвяме всичко, което можем, за новата Комисия и ще продължаваме да го правим. За да бъда честен с вас, уважаеми колеги, работата е там, че ние нямаме пълен контрол над времето; зависими сме от завършването на процеса на ратификация в Чешката република.
<SPEAKER ID="240" NAME="Stephen Hughes" LANGUAGE="EN">
Безработицата може да нарасне до 27 милиона в Европейския съюз през следващата година, превръщайки финансовата и икономическа криза в социална криза. Във връзка с това ще се съгласите ли сега, че планът за икономическо възстановяване, договорен през декември миналата година, не е достатъчен сам по себе си? По-конкретно, ще се съгласите ли, че има нужда от допълнителен стимул - Европейската конфедерация на профсъюзите (ETUC) предложи 1% от БВП, насочен към положителна стратегия за навлизане в пазара на труда, който ще има за цел защитата на жизнеспособните работни места и създаването на нови работни места за насърчаване на интелигентното поделяне на работата?
<P>
Какво ще направите на равнище на Европейски съюз за насърчаване на заетостта в "зеления" и младежкия сектор? Беше предложено например да бъде създадена единна стратегическа платформа на равнище, на което да се съберат заедно всички основни участници, които да работят заедно върху икономическия растеж, иновациите и работните места във всеки сектор и да координират съществуващите инструменти, като технологични платформи, умения на експертни групи и съвместни технологични инициативи. Ще се съгласите ли, че би било добра идея това да се приложи на европейско равнище?
<SPEAKER ID="241" NAME="Жозе Мануел Барозу" LANGUAGE="EN">
Мисля, че без нашия план за икономическо възстановяване, положението би било много, много по-лошо. Всъщност имаше реално смекчаващо въздействие върху предприетите мерки. Според оценките ни през 2009 г. и 2010 г. са били похарчени около 5% от БВП на Европейския съюз, което е около 550 млрд. евро. Така че мисля, че в действителност нещо е било направено. Нека бъдем реалисти по въпроса.
<P>
Подкрепям всички други усилия, свързани с комбинираните платформи, които предложихте за справяне с проблемите, пред които сме изправени. Заетостта остава най-важният проблем. Както знаете, аз заявявах това неколкократно и всъщност исках среща на върха по въпросите на заетостта. Това бе омаловажено от някои държави-членки. Вероятно Вие, г-н Hughes, можете да ни помогнете да убедим някои държави-членки и правителства, които решиха да омаловажат тази среща на върха по въпросите на заетостта, защото аз считам, че заетостта е най-важният проблем, пред който трябва да се изправим в близко бъдеще.
<SPEAKER ID="242" NAME="Stephen Hughes" LANGUAGE="EN">
Аз наистина ще въздействам на тези държави-членки. Само искам да се върна към идеята за равна стратегия за навлизане на пазара: ще се съгласите ли, че разходите, насочени към ефективно намаляване на безработицата, не следва да се разглеждат като допълнителна тежест върху публичните финанси, а като начин да се гарантира устойчивост?
<SPEAKER ID="243" NAME="Жозе Мануел Барозу" LANGUAGE="EN">
Всъщност ние точно това правим. Някои от специалните мерки, които бяха предприети от държавите-членки - вижте принципа Kurzarbeit (субсидирана почасова работа) в Германия например, са за увеличаване на разходите, като същевременно се намалява производителността до известна степен, което мисля, че от социална гледна точка е оправдано. Мога да кажа същото за уелската система, която беше приета в Обединеното кралство. Така че има наистина добри случаи, при които, поради социални причини, е имало по-голяма гъвкавост и повече социални разходи, но това е бил начин да се избегне по-нататъшно увеличаване на безработицата, което остава моя първостепенна грижа в момента.
<SPEAKER ID="244" NAME="Guy Verhofstadt">
председател на групата ALDE. - (NL) Г-н председател, моят въпрос няма да бъде изненада за председателя на Комисията. В петък членът на Комисията Крус обяви, че има ясни знаци, че германската помощ за "Opel" противоречи на европейските правила за държавна помощ и работата на вътрешния пазар и че се поставят в неизгодно положение заводите в други държави. Гюнтер Ферхойген, от друга страна, не виждаше проблем; той даже каза по радиото, че "Opel" е вече на прав път.
<P>
Вчера друг член на Християндемократическия съюз на Германия (ХДС) дори помоли да подадем сигнал срещу г-жа Крус. Той говореше за нея като за член на Комисията, една много спорна личност, на която липсва обективност, която е антигермански настроена, която не можела да хвърля Европа в смут две седмици преди края на мандата си. По мое мнение, г-жа Крус просто си върши работата, така че въпросът ми към Вас е много прост, г-н председател на Комисията: ще подкрепите ли Вашия член на Комисията Нели Крус, да или не?
<SPEAKER ID="245" NAME="Жозе Мануел Барозу" LANGUAGE="EN">
Винаги съм подкрепял членовете на Комисията си, включително и Нели Крус. Тя, разбира се, взе решението, след като получи моето съгласие, а именно да поиска изясняване от контактите си в германското правителство. В момента очакваме реакция от замесените предприятия.
<P>
Радвам се, че благодарение на доброто сътрудничество, отбелязваме много добър напредък по този случай. Разбирам, че вследствие на съмненията, които Комисията изрази относно справедливостта на тръжната процедура, ще има преоценка от "GM" и "Opel Trust" на офертите за закупуване на "Opel" въз основа на търговските условия. Убеден съм, че можем да постигнем решение, което да е съвместимо с европейския вътрешен пазар и правилата за държавната помощ.
<P>
Много често съм казвал, че не можем да правим компромиси по въпросите на вътрешния пазар и правилата за конкуренцията в Европа. Ако направим това, вече няма да имаме вътрешен пазар нито общ европейски проект.
<SPEAKER ID="246" NAME="Guy Verhofstadt">
председател на групата ALDE. - (NL) Нямам повече въпроси. Само ще отбележа, че председателят на Комисията заяви много ясно тук, че той също гарантира за писмото, изпратено от г-жа Крус, както и че то също има одобрението на Комисията като цяло. Това е наистина важно, тъй като означава, че г-н Ферхойген следва по-внимателно да подбира думите си, когато казва, че няма никакви проблеми. Или има, или няма.
<SPEAKER ID="247" NAME="Жозе Мануел Барозу" LANGUAGE="EN">
Не само, че писмото имаше моята подкрепа, но и преди г-жа Крус да изпрати писмото, аз й казах да изпрати писмо, така че моята позиция по тези въпроси е много ясна.
<P>
Г-н Verhofstadt, нека да сме ясни. Имаме трима души в Комисията, които имат право да изразят мнение, но позициите на Комисията са позициите, изразени от председателя от името на Колегиума и от съответния член на Комисията.
<SPEAKER ID="248" NAME="Rebecca Harms">
съпредседател на групата Verts/ALE. - (DE) Г-н председател, с голяма загриженост за евентуален неуспех на преговорите за изменението на климата в Копенхаген парламентарната комисия по околна среда, обществено здраве и безопасност на храните вчера препотвърди старите изисквания на Европейския съвет и ги прие изключително бързо и с много стабилна подкрепа. Комисията предложи Съветът още веднъж да се занимае с необходимостта от определяне на цел за намаляване на въглеродния диоксид в Европейския съюз от 30%, отваряне на възможност за 40% за индустриализираните държави и тя предложи - а това е от основно значение за международните преговори - Европа да осигури 30 млрд. евро за Фонда за климата за развиващите се страни до 2020 г. Какво ще направите, какво можете да направите, за да бъдат представени тези важни, необходими и обосновани искания на вниманието на Съвета?
<SPEAKER ID="249" NAME="Жозе Мануел Барозу" LANGUAGE="EN">
Както казах публично на събитието на високо равнище в Ню Йорк, а също и в Питсбърг, аз съм много разтревожен от бавните темпове на преговорите за Копенхаген.
<P>
Има три потенциални пречки за Копенхаген, свързани не само с финансирането: очевидната липса на амбиция по отношение на обещанията за намаляване на емисиите от някои развити страни извън Европейския съюз; нежеланието на основните развиващи се страни - големите възникващи икономики - да изложат убедителни предложения за техните дейности за смекчаване; а също така и липсата на солидна финансова оферта от развитите страни на масата за преговори. Това са трите основни пречки.
<P>
Надявам се, че Европейският съюз ще запази лидерската си позиция и че Европейският съвет ще излезе със солидно финансово предложение в края на този месец. Надявам се да имаме време да обсъдим това по-подробно утре, тъй като измененията на климата ще бъдат една от основните теми за обсъждане по време на следващия Европейски съвет. Комисията със сигурност ще се бори за амбициозна програма, защото, както винаги съм казвал, измененията на климата са не само екологичен въпрос, но също така и въпрос, свързан с развитието.
<SPEAKER ID="250" NAME="Rebecca Harms">
съпредседател на групата Verts/ALE. - (DE) Г-н председател на Комисията, в множество обсъждания с информационна цел, включително и с високопоставени служители на ООН, ни се казва, че усилията на Европейския съюз в момента изостават зад тези на държави като Китай и, доколкото са засегнати нейните усилия - Япония. Как можете все още да твърдите, че ние ще играем водеща роля?
<SPEAKER ID="251" NAME="Жозе Мануел Барозу" LANGUAGE="EN">
Ще бъда изключително щастлив в деня, когато се случи, но за съжаление не е вярно. Досега Европейският съюз е единственият блок, който е поел обвързващи цели, които сега вече съществуват във вид на законодателство.
<P>
Приветстваме някои положителни развития, а именно доброто политическо изявление, направено от новия министър-председател на Япония - аз лично го поздравих - но на този етап това е политическо изявление. Приветстваме някои от националните планове, обявени от Китай, но досега Китай не се е съгласил да ги направи обвързващи при преговорите в Копенхаген.
<P>
Приветстваме други положителни развития, но в действителност ние водим света в тази борба срещу измененията на климата. Бих искал да има някой друг около нас, когато водим, защото понякога не е много удобно да бъдеш най-отпред и да си сам. Но реалността е, че другите трябва да постигнат същото ниво на амбиция като нашето.
<SPEAKER ID="252" NAME="Michał Tomasz Kamiński" LANGUAGE="PL">
Г-н председател, първо, бих искал да Ви благодаря за това, че сте живото доказателство, че обещанията, давани от политици, се изпълняват. Когато съпругата ми ме моли да направя нещо и иска да знае дали аз със сигурност ще го направя, винаги казвам: "Да - в крайна сметка съм политик." Вие показахте днес, че спазвате думата си като политик. С нас сте и отговаряте на въпросите от пленарната зала много добре.
<P>
Г-н председател, в речта си към нас тук Вие казахте, че е изключително важно укрепването на единния пазар и че укрепването на единния пазар е рецепта за кризата в Европа. Бих искал да Ви попитам, г-н председател, от името на моята група, какво възнамерявате да направите през следващите няколко месеца, така че укрепването на единния европейски пазар да помогне в справянето с тежката икономическа криза, пред която сме изправени днес.
<SPEAKER ID="253" NAME="Жозе Мануел Барозу" LANGUAGE="EN">
Много Ви благодаря, г-н Kamiński. Всъщност аз казах в моите политически насоки, които смятам бяха одобрени от Европейския парламент чрез стабилната подкрепа, която оказахте за моето преизбиране, че вътрешният пазар е приоритет и че ние трябва да се борим срещу всички видове икономически национализъм.
<P>
Имам добра новина за всички вас. Точно днес натоварих Марио Монти със задачата да подготви доклад относно бъдещето на единния пазар, съдържащ възможности и препоръки за инициатива за даване на нов старт на единния пазар. Радвам се, че той прие тази мисия, тъй като това е начин да получим външен опит, да изградим подкрепа, надявам се, заедно с Европейския парламент, така че да можем да дадем нов тласък на вътрешния пазар, както и да видим как можем да пригодим вътрешния пазар за 21-и век. Считам, че това е особено важно за потребителите, а също и за малките и средните предприятия, които понякога усещат напрежение и страдат от нарушено поведение в рамките на общия пазар.
<SPEAKER ID="254" NAME="Michał Tomasz Kamiński" LANGUAGE="PL">
Г-н председател, в заключение искам да кажа колко много е важно за нас, за нашата група, че в работата по укрепване на единния пазар, в изграждането на нашата обща Европа Вие не сте забравили за различията, които съществуват в Европа. Не сте забравили, че имаме държави, които едва наскоро се присъединиха към Европейския съюз и които в известен смисъл са в икономически неравностойно положение. Ние знаем, че винаги сте действали много справедливо по отношение на тези нови държави-членки и аз се надявам, че ще продължите да го правите.
<SPEAKER ID="255" NAME="Жозе Мануел Барозу" LANGUAGE="EN">
Мисля, че вътрешният пазар е най-добрият начин за защита на всички държави-членки, независимо дали са нови или стари, големи или малки, богати или бедни. Това е политика на справедливост, тъй като е най-добрият начин за защита на по-слабите, а именно потребителите, които обикновено са по-слабите.
<P>
Това е и начин да се защитят малките и средните предприятия по отношение на големите монополи или олигополи. Така че именно това - вдъхновението за вътрешния пазар, е онова толкова важно достижение на правото на нашия Европейски съюз.
<SPEAKER ID="256" NAME="Lothar Bisky">
председател на групата GUE/NGL. - (DE) Г-н председател, Вие призовавате скоро да изоставим програмите за икономическо стимулиране и да бъдат намалени бързо бюджетните дефицити в държавите-членки. Но дори и най-скорошните прогнози обещават растеж на БВП на Европейския съюз от само 0,1% през четвъртото тримесечие на 2009 г. За 2009 г. като цяло това ще представлява намаление с 4%. Според Вашите собствени прогнози, равнищата на безработица в Европейския съюз ще надминат 11% през 2010 г.
<P>
Не мислите ли, че ранно, драстично намаляване на публичните разходи може да спре зараждащите се наченки на възстановяването им? Или смятате, че финансовият сектор за момента е преодолял проблема и обикновените хора следва да поемат разходите за кризата? Вие вече налагате скандални условия за спешно кредитиране от Европейския съюз на Латвия, Унгария и Румъния: по-ниски заплати, по-ниски пенсии, по-малко публични услуги и по-висок ДДС. Това ли е Вашата идея за социална Европа?
<SPEAKER ID="257" NAME="Жозе Мануел Барозу" LANGUAGE="EN">
На първо място, именно защото сме загрижени за цифрите, които споменахте -- в общи линии съм съгласен с тях - те наистина са нашите прогнози. Както вече казах няколко пъти, подготвяме стратегията за излизане от кризата, но не препоръчваме изпълнението й да започне сега. Ние казваме, че трябва да запазим програмите за стимулиране. Министрите на финансите се срещнаха и мисля, че са се съгласили, че не трябва да прилагаме стратегията за излизане от кризата преди 2011 г. Така че ние все пак трябва да запазим стимулирането на икономиката ни точно поради нашата загриженост, а именно в социален план и по-конкретно във връзка с безработицата.
<P>
Но, както знаете, тази криза беше провокирана и от много големи дисбаланси, от високи публични разходи, от финансови оргии. Мисля, че не следва да поддържаме неустойчив модел, така че в определен момент да трябва да се върнем към устойчивост. Това е въпрос и на солидарност с бъдещите поколения.
<SPEAKER ID="258" NAME="Lothar Bisky">
председател на групата GUE/NGL. - (DE) Г-н председател, разбрах ли Ви правилно, а именно, че 2011 г. може да бъде датата за това "излизане"?
<SPEAKER ID="259" NAME="Жозе Мануел Барозу" LANGUAGE="EN">
Не мога да потвърдя това сега, но мога да Ви кажа, че най-вероятно няма да е преди това. Мисля, че това е консенсусът между министрите на финансите и между другото това беше и позицията, която Европейският съюз представи пред Г-20.
<P>
Сега съществува и усилието за глобално координиране на тези политики. Това не означава, че всички региони на света ще вземат същите решения по същото време, но по време на кризата видяхме, че за добро или за лошо сме свързани и трябва да се опитаме да формулираме тези стратегии за излизане от кризата в световен мащаб.
<P>
Така че най-вероятно това няма да се случи преди 2011 г., но ние следва да продължим да следим икономическото положение много внимателно.
<SPEAKER ID="260" NAME="Nigel Farage" LANGUAGE="EN">
Г-н Барозу, радвам се да Ви видя тук. Възможността да се поиска отчетност на изпълнителната власт непременно трябва да бъде приветствана.
<P>
Както знаете, аз никога не съм бил сред най-големите Ви поддръжници, но трябва да призная, че се справяте много добре. Успяхте да пренебрегнете резултата от френския референдум, успяхте да пренебрегнете резултата от нидерландския референдум и успяхте да принудите ирландците да се предадат на втория тур. Така че почти имате Вашия Договор.
<P>
Сега разбира се е време да се избере председателят - само на име - на Европейския съюз пред целия свят. Тони Блеър е фаворитът на букмейкърите. Просто се чудех дали сте съгласeн с мен, че неговата продължаваща подкрепа за присъединяването на Обединеното кралство към еврото, отказът му от 2 млрд. британски лири годишно от "британската отстъпка" и целият му подход по отношение на членството на Великобритания в Европейския съюз - отказът му да даде на британците референдум - всичко това показва ли дали той има достатъчно проевропейски качества, за да стане председател? Всъщност това ли е сделката, която бе предречена през 2005 г.? Било ли е договорено това през цялото време?
<SPEAKER ID="261" NAME="Жозе Мануел Барозу" LANGUAGE="EN">
Преди всичко, г-н Farage, не бъдете толкова тъжен за резултата в Ирландия. Не беше голям резултат - само 67% от хората! Когато е налице истинско разискване по истински въпроси, ние показахме, че може да има силна подкрепа за Европа. В действителност това беше обявяване на независимост на Ирландия от Независимата партия на Обединеното кралство, защото Вие провеждахте кампания там и ирландците казаха "не" на Вас и на Вашата партия.
<P>
(Ръкопляскания)
<P>
Сега, по отношение на бъдещия председател на Съвета, аз няма да коментирам. Това е решение на Европейския съвет. Това, което искам да Ви кажа много честно, е, че няма никакви скрити споразумения и няма никакъв скрит дневен ред. Ако имаше, аз щях вече да знам. Така че няма никакви скрити споразумения или тайно договаряне. Това, което мога да Ви кажа, е следното: нуждаем се от председател на Съвета, който да е отдаден европеец и който да е последователен през цялото време, защото не мисля, че е правилно да имаме Съвет, който да променя изцяло дневния си ред на всеки шест месеца. Аз съм много голям поддръжник на силно присъствие на Европейския съвет, което придава съгласуваност и последователност на Съвета, и на това той да работи ръка за ръка с Комисията и да е напълно отдаден на европейския проект и на въпросите на Общността.
<SPEAKER ID="262" NAME="Nigel Farage" LANGUAGE="EN">
Г-н Барозу, разочарован съм. Това е времето за въпроси и отговор с "да" или "не" щеше да е по-лесен, но няма значение. Дали ще бъде г-н Блеър, или не, факт е, че той няма да бъде избран демократично; самият Вие не бяхте избран демократично; и всъщност това не обобщава ли целия Европейски съюз? Не е ли това по-скоро една чудесна организация, предоставяща на пенсионирани, вехти бивши премиери някаква реална изпълнителна власт? Можехте да демократизирате Европейския съюз с този Договор. Вие избрахте да не го направите. Националната демокрация има ли значение или според Вас Европейският съюз е по-висшето благо?
<SPEAKER ID="263" NAME="Жозе Мануел Барозу" LANGUAGE="EN">
Именно защото Европейският съюз не е интегрираната държава, от която изглежда Вие толкова се страхувате, председателят на Съвета не се избира пряко от хората, а се избира от демократично избраните правителствени ръководители от Европа. Точно в това се състои цялата логика. Самият аз бях не само подкрепен единодушно от демократично избраните правителствени ръководители, но и от силно мнозинство в настоящия Парламент. Затова смятам, че имам силна демократична легитимност.
<P>
(Ръкопляскания)
<P>
В предишния си живот като национален политик бях избран демократично в своя национален парламент на 29-годишна възраст и трябва да Ви кажа, че е по-трудно да бъдеш избран за председател на Комисията, отколкото за министър-председател в повечето от страните ни!
<SPEAKER ID="264" NAME="Krisztina Morvai" AFFILIATION="NI">
(HU) Утре в 15,00 ч. провеждам пресконференция за кризисното положение на правата на човека, което продължава от 2006 г. насам. Каня най-учтиво и очаквам да видя г-н председателя и всички свои колеги. Според информация от Националната служба за правна помощ огромният брой решения на съда потвърждава, че през есента на 2006 г. в Унгария са били извършени актове на брутален полицейски терор, особено на 23 октомври по време на честването на 50-та годишнина. По заповед на правителството полицията извършва редица зверства, включително прострелване на 14 души в очите, като по този начин ослепява много от тях, като също ги задържа като политически затворници и измъчва няколко стотици невинни хора.
<P>
Знаете ли, г-н председател, че Kinga Göncz, заместник-председател на комисията по граждански свободи, правосъдие и вътрешни работи, е била член на правителството, което е одобрило стрелбата? Бих искала да чуя Вашето мнение за това и най-любезно и с уважение Ви каня и очаквам да Ви видя на пресконференцията утре.
<SPEAKER ID="265" NAME="Жозе Мануел Барозу" LANGUAGE="EN">
Следя всички развития в държавите-членки, но нека да е ясно: Комисията не разполага с правомощия да се намесва в някои вътрешни въпроси на държавите-членки и това е от вида въпроси, на които не можем да дадем отговор тук, защото това е вътрешно разискване, което протича в Унгария.
<P>
Имаме правомощията като Комисия да се намесваме във всеки случай, свързан с основните права, когато е във връзка с прилагането на общностното законодателство. Не това е случаят със събитията, посочени от уважаемата госпожа член на Европейския парламент. Така че ще Ви помоля да не ми задавате въпроси, които можете да разгледате по-добре на равнище на национален парламент, отколкото тук в Европейския парламент.
<SPEAKER ID="266" NAME="Krisztina Morvai" AFFILIATION="NI">
(HU) Права ли съм, като разбирам, че свободата на събиранията, свободата на изразяване на мнение, правата на човека и дори Европейската конвенция за правата на човека не са според това, което казахте, част от законодателството на Европейския съюз? Правата на човека не са ли част от ценностната и правната система на Европейския съюз? Ако не, то аз съм била погрешно информирана.
<SPEAKER ID="267" NAME="Жозе Мануел Барозу" LANGUAGE="EN">
Разбира се, че правата на човека са част от Европейския съюз, но ние имаме система, основана на принципите на правовата държава, и предполагаме, че всички държави-членки, включително и Вашата, са държави, управлявани съгласно принципите на правовата държава. Имате възможността да повдигнете въпросите си пред Вашите съдилища, има също така и жалби до Европейския съд по правата на човека или до Съда на европейските общности в Люксембург. Така че имаме система за правата на човека.
<P>
Това, което не мога и не трябва да правя, е да навлизам в национални политически разисквания между различните политически партии.
<SPEAKER ID="268" NAME="Председател">
Много Ви благодаря, г-н председател. Бих искал най-искрено да благодаря на председателите на политическите групи за придържането към времето, както и за така добре проведеното разискване. Бих искал да благодаря на г-н Барозу. Трябва да се придържаме към времето, ако искаме да има оживена дискусия. Така че много ви благодаря на всички.
<P>
Последици на финансовата криза върху заетостта и социалното сближаване
<SPEAKER ID="269" NAME="Corien Wortmann-Kool" AFFILIATION="PPE">
(NL) Г-н председател, моят въпрос е свързан с антикризисните мерки. Когато става въпрос за целите за емисиите във връзка с изменението на климата, Европа изпреварва Съединените щати. Съединените щати обаче са по-напред, що се отнася до инвестициите от частния сектор в технологичните иновации и устойчивостта, което е изключително важно за малките и средните предприятия (МСП) и за заетостта.
<P>
Всъщност това също беше крайъгълен камък във Вашия план за възстановяване от кризата. И все пак, каква е амбицията Ви в това отношение? Кога ще достигнем същото равнище като Съединените щати, какво прави Комисията и какво може да направи, за да се гарантира достигането на това ниво? Най-общо казано, нашите МСП продължават да се изправят срещу множество бариери и в резултат от това се лишаваме от потенциал за растеж. Какво ще направите, за да завършите вътрешния пазар, който в крайна сметка е основен източник на растеж за нашата заетост?
<SPEAKER ID="270" NAME="Жозе Мануел Барозу" LANGUAGE="EN">
Вече отговорих на предишен оратор с някои идеи относно вътрешния пазар, но по отношение на въпроса за технологията, който ясно поставихте, аз съм напълно съгласен. Ние сме зад САЩ и други страни по отношение на инвестициите в нови технологии.
<P>
Ето защо например в този специален пакет ние приехме Европейския план за икономическо възстановяване. Поставили сме сериозен акцент върху инвестициите по някои въпроси, свързани с дневния ред на климата и енергийната сигурност. Свързваме тези два въпроса. Ето защо наскоро съставихме Стратегическия план за енергийни технологии (план SET) и също така призоваваме настоятелно държавите-членки да отделят повече средства за финансиране на екологосъобразни технологии или с други думи - всички видове технологии, които може да ни помогнат да станем по-устойчива, по-екологосъобразна икономика.
<P>
Разбира се, това е въпрос, който следва също да отбележим при следващите финансови перспективи. Както знаете, ще предложим нашия преглед на бюджета до края на годината. Ще има също така възможност да се проведе добро разискване върху какво да се акцентира в бъдеще по отношение на инвестициите.
<SPEAKER ID="271" NAME="Председател">
Колеги, бих ви помолил да не задавате уточняващи въпроси. Имам много дълъг списък с имена и би било много по-интересно, ако повече членове успеят да зададат въпроси.
<SPEAKER ID="272" NAME="Sylvana Rapti" AFFILIATION="S&amp;D">
(EL) Г-н председател, Комисията съвсем правилно издаде препоръка през 2008 г. за интегрирането на повече хора на пазара на труда.
<P>
Преди всичко бих искала да попитам дали освен тази препоръка и мерките, предприети от държавите-членки, Европейската комисия планира да се вземат допълнителни мерки с цел засилване на отворения метод на координация в социалния сектор? Говоря за мерките, които са съвместими с жизнеспособни индустриални политики с цел повишаване на заетостта.
<P>
На второ място, 2010 г. беше обявена, както всички знаем, за Европейската година за борба с бедността. Нашата цел е укрепване на социалното сближаване. Въпросът е много лесен, г-н председател: ще вложите ли цялата си енергия, ще имате ли смелостта - Вие лично - да се борите за количествените цели по отношение на въпроса за бедността? Ще помоля по-конкретно да не ме препращате към държавите-членки, както направихте при брифинга на групата на Прогресивния алианс на социалистите и демократите в Европейския парламент.
<P>
(Председателят отнема думата на оратора)
<SPEAKER ID="273" NAME="Жозе Мануел Барозу" LANGUAGE="EN">
По-рано казах, че съм загрижен на първо място за безработицата, но за да се борим с безработицата, следва да имаме не само реакционна, но и активна позиция. Мисля, че това може да се постигне чрез преразглеждане на Лисабонската стратегия и цялостна визия за 2020 г.
<P>
Трябва да основем дългосрочната стратегия на Европейския съюз на нови източници на устойчив растеж, например това, което наричаме "бели" работни места в социални услуги, където е имало 3,3 милиона нови работни места от 2000 г. насам. Това са 16% от всички нови работни места.
<P>
Пазарът на екологосъобразни продукти и услуги също се очаква да се удвои до 2020 г., създавайки огромни възможности за "зелени" работни места, така че насърчаваме картографиране на територията на Европейския съюз за предвиждане на работните места и необходимите умения. Затова аз съм решен да работя по тази нова стратегия за затвърждаване на социалния приоритет, както вече ви казах, когато обсъждахме по-общите политически насоки за следващия мандат.
<SPEAKER ID="274" NAME="Elizabeth Lynne" AFFILIATION="ALDE">
(EN) Както знаем, стотици хиляди хора губят работата си в настоящата икономическа криза и много от тях са по-възрастни хора, които се оказват в много неизгодно положение, когато се опитват да потърсят нова работа. Въпреки че от 2000 г. Директивата за заетостта следва да се спазва във всяка държава-членка, много от по-възрастните работници все още не знаят какви са техните права съгласно тази директива и много от държавите-членки пренебрегват правилата.
<P>
Дори някои работници да знаят своите права, твърде често за тях е невъзможно да предприемат действия поотделно без никаква подкрепа. Понастоящем ние все още нямаме законодателство за защита на много хора от дискриминация в достъпа до стоки и услуги, но пък имаме Директивата за заетостта. Можете ли да ни кажете какви действия се предприемат срещу държавите-членки, които не я прилагат правилно, и какви механизми могат да бъдат въведени, за да се помогне на по-възрастните и работниците с увреждания да се възползват от своите права?
<SPEAKER ID="275" NAME="Жозе Мануел Барозу" LANGUAGE="EN">
Винаги когато дадена държава-членка не спазва нашите директиви, започваме процедура за нарушение, така че когато е налице конкретен случай, можем и ще действаме. Що се отнася до цялостната тема, за която говорите, позволете ми да Ви кажа, че тази криза направи повече от пет милиона европейци безработни.
<P>
Най-засегнатите категории са младите хора и мигрантите. Безработицата в момента възлиза на 9,1% в Европейския съюз, но това число е над два пъти по-високо при младите работници (19,8%) и мигрантите (19,1%). Това са най-важните проблеми, които имаме в момента, по отношение на социалните въпроси. Въпросът със справянето с детската бедност също продължава да бъде много важен приоритет. Разбира се, следим също положението относно възрастните хора в съответствие с действащите директиви.
<SPEAKER ID="276" NAME="David Casa" AFFILIATION="PPE">
(MT) Считам, че е важно да говорим за това, как можем да създадем повече работни места в Европейския съюз. Аз обаче мисля, че трябва също да помислим за начините за запазване на работни места и предотвратяване на загубването им. Моето правителство се намеси в момента, когато кризата се усещаше най-силно. Считам, че чрез намесата на правителството бяха спасени хиляди работни места очевидно чрез увеличаване на разходите в социалния сектор. Не мислите ли, че Комисията трябва да направи повече усилия, за да се гарантира, че това се прави във всяка държава от Европейския съюз? Знам, че ще споменете наскоро изменения Фонд за приспособяване към глобализацията, както и факта, че той се използва, за да помогне на дори повече работници. Въпреки това считам, че трябва да направим всичко възможно, за да се гарантира, че работните места на тези хора са защитени, така че да не е необходимо да се възползват от Фонда за приспособяване към глобализацията. Мисля, че това следва да бъде действителната ни цел.
<SPEAKER ID="277" NAME="Жозе Мануел Барозу" LANGUAGE="EN">
Не само че преразгледахме правилата на Фонда за приспособяване към глобализацията, но и препрограмирахме Европейския социален фонд със спешното отпускане на 1,8 млрд. евро за подсилване на активните политики на пазара на труда.
<P>
Относно политиката за сближаване направихме също някои промени за опростяване на правилата и за мобилизиране на плащанията. Това също така е много важна политика. Вече споменах за онези 550 млрд. евро от плана за стимулиране и, разбира се, мога също да спомена Фонда за приспособяване към глобализацията, както и някои други предложения, които направихме.
<P>
За съжаление, трябва да кажа, че имаше една идея, която държавите-членки не последваха, а именно да се прекрати съфинансирането за Социалния фонд. Поставихме темата пред Съвета, но тя беше отхвърлена. Все още се надявам, че с вашата подкрепа ще можем да постигнем това, защото има някои страни, които просто не разполагат с финансови средства за допълване на финансирането на Социалния фонд от собствените си пари. Така че ние също използваме максимално всички инструменти, с които разполагаме на равнището на Общността, за да подкрепим това, което държавите-членки могат сами да направят за справянето с безработицата.
<SPEAKER ID="278" NAME="Alejandro Cercas" AFFILIATION="S&amp;D">
(ES) Г-н председател, благодаря Ви за интересното разискване днес.
<P>
Казахте по отношение на заетостта, че някои държави-членки не са присъствали на срещата на върха в Прага. И което е още по-сериозно, г-н председател, е, че Съветът в най-голямата криза на заетостта в историята на Европа - днес 10 000 европейци ще са загубили работните си места, а същото ще се случи и утре, и вдругиден - не е предприел никаква сериозна инициатива и не е имало нито една среща на върха по въпросите на заетостта. Можехте също да кажете, че Комисията има дневен ред от миналата година, който е бил остарял дори още тогава и който сега не може да изпълни най-належащите нужди на милиони граждани, на цяло едно поколение европейци и на цялата социална държава, чието бъдеще е заложено на карта.
<P>
Г-н председател, искам да Ви помоля за водачество от Ваша страна: нуждаем се от активно водачество, което да се разграничи от апатията и липсата на прозрачност. Трябва да кажете на Съвета, че не можем да продължаваме така. Нуждаем се от Комисия, която не само да се справя с обикновени ресурси и обикновени въпроси, но която в тези трудни времена - а аз знам, че те са трудни за Вас, г-н председател -застава начело на Европа, за да даде надежда на цяло едно поколение европейци в широко институционално споразумение.
<SPEAKER ID="279" NAME="Жозе Мануел Барозу" LANGUAGE="PT">
В действителност ние правим всичко по силите си и както казах, когато очертах програмата, даваме по-висок приоритет на социалните въпроси, тъй като в момента има извънредна ситуация от социална гледна точка.
<P>
Ето защо например съобщих за необходимостта да се проучи социалното въздействие в цялото ново законодателство. Ето защо насърчаваме общите принципи за активно приобщаване към политиката на Общността. Това е и причината аз да мога да кажа на държавите-членки, че подкрепяме социалните инвестиции. Социалните разходи, които представляват 28% от БВП през 2008 г., ще се увеличат до 31% през 2010 г. Това е около 3 500 млрд. евро повече!
<P>
Полагаме истински усилия в това отношение, но, разбира се, г-н Cercas, истината е, че това трябва да бъде колективно усилие от страна на Комисията, Парламента и държавите-членки.
<SPEAKER ID="280" NAME="Gerald Häfner" AFFILIATION="Verts/ALE">
(DE) Г-н председател, Европа означава свобода, демокрация и солидарност или казано по друг начин - социална и екологична отговорност. Вие и Комисията обаче от дълго време сте се съсредоточили едностранчиво върху елемента свобода - и по-конкретно върху икономическата свобода, свободата, разбирана в чисто икономически смисъл - и върху регулациите в редица области, където не е необходимо никакво регулиране. Но от друга страна, където залогът е за милиарди - на световните финансови пазари, до голяма степен се съсредоточихте върху невмешателство и неналагане на регулации, защото според Вас това би довело до най-добрите резултати за всички.
<P>
Видяхме катастрофалните резултати, до които доведе това, и аз Ви питам възможно най-ясно как и чрез какви проекти и планове възнамерявате да спечелите доверието на Парламента и на гражданите на Европа, че Вие и Комисията сте се поучили от тази катастрофа и че ще промените напълно нашия курс?
<SPEAKER ID="281" NAME="Жозе Мануел Барозу" LANGUAGE="EN">
На първо място, въпросът за доверието е субективен въпрос от Ваша страна. Мисля, че отговорът на този въпрос беше даден от Парламента, който наскоро ми възложи нов мандат, а това показва, че Парламентът счита, че може да ми се има доверие да изпълня тази политика.
<P>
В действителност следваме нашата политика за справяне с икономическата и финансова криза. Взехме важни решения; имаме ръководни позиции в световен мащаб относно регулаторните и надзорните мерки, които взехме напоследък. Въз основа на доклада, който възложих на групата de Larosière, внесохме някои предложения, които се надявам да бъдат приети от Съвета и от Парламента.
<P>
Точно днес на заседание на Комисията приехме съобщението относно дериватите, което, разбира се, ще трябва да бъде последвано от конкретно законодателство. Така че в действителност ние реагираме на финансовата криза във всички аспекти, включително регулаторни и надзорни и аз вече взех някои решения по време на тази Комисия, като следващата Комисия, разбира се, ще следва този път, защото съм убеден, че ситуацията го изисква.
<SPEAKER ID="282" NAME="Veronica Lope Fontagné" AFFILIATION="PPE">
(ES) Г-н председател, бих искала да говоря за помощта, одобрена съгласно временната рамка, насочена към намаляване на проблемите, възникнали в резултат на икономическата криза, и по-конкретно за "Опел".
<P>
Искам да Ви попитам дали Комисията проверява дали получените помощи от Германия съгласно временната рамка са зависели от предварително споразумение по отношение на географското разпределение на мерките за преструктуриране, което не би било в съответствие с целите на тази помощ.
<P>
Ако това е така, бих искала да знам дали сте съгласни на дружеството да се даде свободата да преразгледа разпределението и преструктурирането на "Opel" съобразно собствените си икономически и производствени критерии и така да запази възможно най-големия брой работни места.
<SPEAKER ID="283" NAME="Жозе Мануел Барозу" LANGUAGE="PT">
Аз вече отговорих на този въпрос, но ще кажа, че имахме известни съмнения за начина, по който бе проведена тази процедура. Комисията изрази тези съмнения и "General Motors" и "General Motors" сега правят преоценка на начина, по който е била направена офертата за закупуване на "Opel", като също се проверява дали тази оферта в действителност е била направена на търговска основа или не.
<P>
Ние, Европейската комисия, ще направим всичко възможно да гарантираме, че решението е в съответствие с правилата на вътрешния пазар и правилата за държавната помощ и естествено ще бъдем обективни и строги при прилагането на тези правила.
<SPEAKER ID="284" NAME="Vicky Ford" AFFILIATION="ECR">
(EN) Всяка една европейска държава е обединена около това, че всички ние сме изправени пред нарастваща безработица, която очевидно не е само социална криза, но също така поставя допълнителна тежест върху държавните средства на държавите-членки с нарастващите разходи за обществено осигуряване, падащи данъци и засилено обучение.
<P>
Предвид това бихте ли се съгласили, г-н Барозу, че ние като членове на Парламента и Комисията следва да бъдем изключително внимателни с всяко пени, което добавяме върху тежестите на публичния сектор? Ако сте съгласен, първо, как ще ни посъветвате да гласуваме при разискването на бюджета в четвъртък?
<P>
И второ, защо продължаваме да заседаваме в Страсбург?
<SPEAKER ID="285" NAME="Жозе Мануел Барозу" LANGUAGE="EN">
Подкрепям предложения бюджет за следващата година, така че моят съвет е да се гласува "за".
<P>
Що се отнася до това да бъдем внимателни и строги, съгласен съм с Вас. Трябва да бъдем изключително внимателни с парите на всички данъкоплатци и трябва да обърнем внимание на приоритетите. Днес има ясно изразена социална неотложност в някои държави-членки. Съществуват проблеми със социалното изключване и бедността, които аз съм сигурен, че са повод за загриженост за всички членове на Парламента, така че трябва да видим кой е най-добрият начин.
<P>
Както знаете, Комисията е изключително стриктна съгласно условията на Пакта за стабилност и растеж в това, да обвържем себе си и Европейския съюз с правилата на устойчивост. Разбира се, не мислим, че проблемите могат да бъдат решени само чрез хвърляне на пари по тях, но наистина има ситуации, каквато е настоящата, когато считаме, че трябва да се обърне специално внимание на положението на социална неотложност. Необходими са извънредни мерки за това безпрецедентно положение. Това е въпрос, както винаги, на баланс при преценката
<SPEAKER ID="286" NAME="Ádám Kósa" AFFILIATION="PPE">
(HU) Г-н председател на Комисията, съгласно Регламент № 800/2008 на Европейската комисия субсидиите за заплати на хората с увреждания бяха намалени до 75% от максималната сума. Ето защо от 1 януари 2009 г. заетостта на хората с увреждания и на тези, чийто капацитет за работа се е променил, бе засегната от кризата. В резултат от това източниците на заетост за хората с увреждания намаляха значително поради бюджетните ограничения. Това е също и причината, поради която националната подкрепа, предвидена в много държави, например Унгария, за основаване на екип за създаване на работни места, беше застрашена. Те казват, че Европейският съюз е виновен. Затова искам да задам един въпрос. Как Европейската комисия, в условията на финансова криза, иска да се справи с трудовите права на хората с увреждания, задачата за запазване на работни места за тях, както и с принципа на еднакво заплащане за еднаква работа? Този регламент беше формулиран преди кризата.
<SPEAKER ID="287" NAME="Жозе Мануел Барозу" LANGUAGE="EN">
Както съм сигурен, че уважаемият колега знае, Европейската комисия внесе предложение - хоризонтална директива - за недискриминиране, която включва също хората с увреждания. Сега този проект на предложение е във Вашите ръце и в ръцете на Европейския съвет. Така че аз наистина се надявам да бъде одобрен, защото ние със сигурност сме против всякаква форма на дискриминация срещу хора с увреждания.
<P>
Много от проблемите, които споменахте, трябва да се решават на национално равнище, тъй като това са мерки по отношение на конкретна подкрепа, която трябва да се окаже от националните системи за социално осигуряване. Но в Европейския съюз ние правим всичко възможно, за да имаме задължителна рамка, която да обвързва нас и всички държави-членки с принципа за недискриминация и за специална защита на хората с увреждания.
<SPEAKER ID="288" NAME="Pervenche Berès" AFFILIATION="S&amp;D">
(FR) Г-н Барозу, Вие бяхте назначен от Парламента за нов председател на Комисията. Вашата следваща неотложна задача е да организирате Комисията, така че тя да може да служи на една Европа, която се бори за излизане от кризата. Въз основа на това, как планирате да използвате недостатъчните инструменти на Общността, които са на наше разположение, за да ги оптимизирате, и как си представяте разделянето на портфейлите, така че да можем да се справим с проблемите, които възникват? Добре ми е известно, че всичко зависи от обсъждането Ви с държавните и правителствените ръководители, но като председател на Комисията Вие трябва да споделите своите виждания с тях. Как можем да свържем стратегиите, които са на наше разположение? Как можем да разделим портфейлите, така че да се вземат предвид поуките от кризата?
<P>
По отношение на инструментите, ще дам само един пример. Фондът за приспособяване към глобализацията днес е в противоречие със стратегиите за държавна помощ, което ни възпрепятства да приложим индустриални политики, които да ни помогнат да излезем от кризата. Какви са Вашите предложения? Какъв мандат ще поискате от държавните и правителствените ръководители и как ще ги помолите да разделят портфейлите?
<SPEAKER ID="289" NAME="Жозе Мануел Барозу" LANGUAGE="FR">
Разпределението на портфейлите не е от компетентностите на държавните и правителствените ръководители, а е от компетентностите на председателя на Комисията и аз със сигурност ще използвам тази компетност по начина, който считам за най-подходящ.
<P>
Вече направих някои съобщения по време на обсъждането си с вас за програмата на следващата Комисия, но всъщност поддържам контакт с държавните и правителствените ръководители.
<P>
Също така мога да Ви кажа, че тъкмо днес, изпратих писмо до всички с молба да ми изпратят и жени кандидати за Колегиума. Действително съм много загрижен за проблема с баланса между мъжете и жените; ако не направя нищо, на практика няма да разполагам с жени в екипа, тъй като правителствата обикновено искат само мъже кандидати за следващата Комисия.
<P>
Затова изпратих това писмо тъкмо днес.
<P>
Що се отнася до самото разпределение, няма да има голяма промяна. Вече обявих главните нововъведения по време на разискването ми с вас. Те включват по-конкретно ресорите "Правосъдие, основни права и гражданство" и "Действия в областта на климата" и, разбира се, сега се нуждая от компетентни мъже и жени, които са отдадени на Европа, които могат да изпълняват успешно съответните им задачи по различните портфейли, което ще съответства на приоритетите за действие на Европейския съюз.
<SPEAKER ID="290" NAME="Graham Watson" AFFILIATION="ALDE">
(EN) Досега създаването на богатство и мярката за повишаване на благосъстоянието се основаваха до голяма степен на потреблението и така промишлеността беше насърчена да обръща малко внимание на действителната стойност на използваните суровини, дори и ако цената им е ниска, или на действителната цена на генерираните отпадъци.
<P>
Как Комисията Ви възнамерява да гарантира, че растежът в бъдеще ще бъде от различно естество и че няма да се озовем в положение, в което след още 20 години на растеж, ще имаме една планета, която не може да поддържа това, което правим, и едно общество, което не може да си позволи действителните разходи за такъв начин на живот?
<SPEAKER ID="291" NAME="Жозе Мануел Барозу" LANGUAGE="EN">
Бих искал да благодаря на г-н Graham Watson за този много важен въпрос. Всъщност това е ядрото на програмата за следващите пет години: да се инвестира повече в умен, "зелен" растеж, устойчив растеж. Това е много важно.
<P>
Трябва да разберем, че моделът на бъдещето няма да бъде като модела от миналото. Аз съм за стабилна промишлена база в Европа - но стабилна промишлена база за новата епоха на устойчивост, където трябва да мислим за екологосъобразно развитие, екологосъобразни технологии. Именно там можем да създадем нови продукти, нови пазари. Това е един добър пример.
<P>
Ето защо ние организираме нашата бъдеща програма от гледна точка на това, което нарекох в моите политически насоки "нови източници на растеж", защото с традиционните източници на растеж няма да спечелим битката на конкурентоспособността с големите развиващи се икономики като Китай и Индия.
<P>
Така че иновациите трябва да бъдат в основата, в центъра на програмата ни за растеж, нови източници на растеж, насърчаващи прехода към икономика с ниски въглеродни емисии: умно екологосъобразно развитие и иновации. Мисля, че иновациите ще бъдат от основно значение за развитието на европейската икономика в бъдеще.
<SPEAKER ID="292" NAME="Emilie Turunen" AFFILIATION="Verts/ALE">
(DA) Г-н Барозу, финансовата криза доведе до икономическа криза от исторически мащаб и в момента безработицата нараства драматично в Европа. Безработицата сред младите хора - тези под 25 години - в Европа е 19,8%, както сам казахте, а в Испания повече от един на трима от лицата под 25 години са безработни. Точно сега се намираме в процес на объркване на цяло едно поколение и досега, г-н Барозу, почти нищо не сте направили за решаването на този проблем. Днес се зарадвах да чуя, че сте много загрижени за това - бих искала да видя доказателствата. Дори ако отговорността за политиката по заетостта е на национално равнище, са необходими също така европейска отговорност и европейски инициативи.
<P>
Има три неща, относно които искам да отправя призив. Първо, г-н Шпидла обеща 5 милиона стажа за млади хора в Европа. Какво се случи с тях? Второ, в момента приемаме пакети за растеж и възстановяване в цяла Европа. Защо тези пакети не включват схема на целеви работни места за млади хора? Трето, какво ще направите, за да постигнете по-стабилен социален профил и по-стабилен план за младите хора в новата стратегия след Лисабон?
<SPEAKER ID="293" NAME="Жозе Мануел Барозу" LANGUAGE="EN">
Повтарям, че сме използвали максимално съществуващите инструменти. Разполагаме с инструменти на равнище на Общността, но има някои инструменти, които са инструменти на национално равнище. Това, което можем да направим, е да работим с държавите-членки, за да се възползваме максимално от тях, да обменим добри практики и да ги призовем настоятелно да последват това.
<P>
Г-н Шпидла, който свърши чудесна работа в много трудни условия всъщност заедно с Комисията като цяло, иска от държавите-членки да разработят пет милиона стажа. Ние правим достъпни някои добри практики. Например във Франция имаше изключително добри практики от частните дружества, рекламиращи вътрешнофирмени обучения и насърчаващи стажовете с публични средства, но една част от тях се финансира и от самите дружества.
<P>
Така че това наистина е приоритет и работим по въпроса с всички наши инструменти - Европейският социален фонд, Фондът за приспособяване към глобализацията, Кохезионният фонд и удвояването на подкрепата за платежния баланс на новите държави-членки и на трети страни извън еврозоната.
<P>
Използвахме максимално нашите инструменти, но трябва по-усилено да работим с държавите-членки за решаването на тези социални проблеми и както Вие споменахте специално - проблемът относно безработицата сред младите хора.
<SPEAKER ID="294" NAME="Ilda Figueiredo" AFFILIATION="GUE/NGL">
(PT) Г-н председател, за да намалим бедността и безработицата, трябва да създаваме работни места, предоставящи права, да подкрепяме производството и да подобряваме универсалните безплатни публични услуги. С други думи, трябва да инвестираме в други политики. Трябва да правим точно обратното на това, което е било правено досега.
<P>
Например с изненада научихме, в наши дни, за проучване на Генерална дирекция "Трудова заетост" и Еврофонда, което представя два сценария за текстилната промишленост, предсказвайки загуба от 20 до 25% на работни места в Общността до 2020 г., а според трети сценарий ще бъдат загубени дори 50% от текущите работни места в сектора в рамките на Европейския съюз. Как тогава това положение може да се съчетае с новите предложения, които се изготвят в момента, насочени към либерализация на международната търговия, без да се вземат предвид последиците в Португалия и други държави в Европейския съюз, които имат много чувствителни сектори, като например текстилна промишленост, селско стопанство, както и множество микро- и малки предприятия, които биват задушавани от тези политики?
<SPEAKER ID="295" NAME="Жозе Мануел Барозу" LANGUAGE="PT">
Не мисля, че изолирането на Европа е решение за Португалия или която и да било друга европейска страна. Европа е най-големият износител на стоки и услуги в света, а абсолютно нищо не може да се спечели чрез приемане на протекционистки политики. Наистина има някои сектори, често наричани "традиционни сектори", в определени европейски страни, особено, но не изключително, в южната част на Европа, които са особено уязвими към новите условия на международна конкуренция и затова те полагат специални усилия, за да се адаптират към новите условия. Както казах в свой отговор по-рано, това означава, че трябва да търсим нови източници на растеж и конкурентоспособност в Европа. Със сигурност обаче не следва да се затваряме в себе си и да изолираме Европа, което би означавало да поемем риска, че другите пазари на свой ред ще се затворят за нашия износ.
<P>
Трябва да инвестираме в иновации, да инвестираме в обучение, да инвестираме в нови източници на растеж и да се стремим да бъдем по-конкурентоспособни, като в същото време, както Вие казахте - и аз съм съгласен по този въпрос - да гарантираме, че това не е за сметка на социалните стандарти, които са важни в Европа. Нямаме предвид, че нашите социални стандарти трябва да бъдат понижени. Също така се опитваме да помагаме на другите да подобрят своите социални стандарти, но определено не съм застъпник на тезата, че Европа следва да се самоизолира. Мисля, че в най-добрия интерес на Европа е да поддържа отворени световни пазари.
<SPEAKER ID="296" NAME="John Bufton" AFFILIATION="EFD">
(EN) Г-н Барозу, финансовата криза в Обединеното кралство е много сериозна. Един от многото засегнати сектори е селскостопанският. От 1 януари 2010 г. положението със сигурност ще се влоши значително с въвеждането на EID, което е "електронна идентификация на овцете". Оборудването, използвано за сканиране на овцете, не е прецизно. Казаха ми, че има точност от само 79%.
<P>
Ако шофирате колата си, г-н Барозу, и спирачките работят само в 79% от времето, няма никакво съмнение, че в даден момент ще катастрофирате. Боя се, че секторът за отглеждане на овце също е вероятно да катастрофира с въвеждането на EID, с неговото проблемно оборудване. Странното е, че ако EID влезе в сила през януари, ние ще знаем колко овце имаме в Обединеното кралство, къде се намират, както и всички техни движения, и все пак, в Обединеното кралство - поради неограничена имиграция - нямаме представа колко хора имаме в нашата страна нито кои са те, нито какви движения ще направят. Г-н Барозу, ще говорите ли с останалите членове на Комисията и да въведете EID само на доброволни начала, докато използваното оборудване не стане с 100% прецизно?
<SPEAKER ID="297" NAME="Председател">
Това е много конкретен въпрос. Предпочитаме общи въпроси, свързани с кризата и как да я преодолеем. Председателят на Европейската комисия не може да бъде информиран за конкретни проблеми в отделните страни, така че моля да бъдете по-общи във вашите въпроси.
<SPEAKER ID="298" NAME="Жозе Мануел Барозу" LANGUAGE="EN">
Аз само искам да кажа, че не ми харесва много сравнението между овце и хора. Всъщност мисля, че е проява на не особено добър вкус.
<P>
(Ръкопляскания)
<P>
С оглед на казаното ние сме ангажирани с изпълнението на идентификацията, която споменахте, но, разбира се, сме внимателни. Ако има проблеми в изпълнението, ние сме готови да направим проверка. Въпреки това смятам, че мерките, които вече са взети по отношение на идентификацията на овцете, са наистина добри като цяло. Нека видим как работи на практика.
<SPEAKER ID="299" NAME="Zoltán Balczó" AFFILIATION="NI">
(HU) Г-н Барозу, глобалната финансова криза, предизвикана в Съединените щати, се разпростря и в реалната икономика, като доведе до загубата на милиони работни места и създаде състояние на социална криза. Европейският съюз се опитва да вземе мерки в случаи на предприятия като "Опел" и ако такъв план бъде изпълнен, той също ще включва пряка помощ. В същото време именно малките и средните предприятия създават работни места или всъщност по-голямата част от работните места.
<P>
Смятате ли, г-н председател, че тази мярка за помощ ще бъде достатъчна? Унгария е в особено трудна позиция, тъй като има само чуждестранни търговски банки. В такъв случай може ли директно да бъде отпусната държавна помощ или това е икономически национализъм, на който Вие сте обявили война, или пък е пазарен догматизъм?
<SPEAKER ID="300" NAME="Жозе Мануел Барозу" LANGUAGE="EN">
Моят ясен отговор е не: това, което направихме, не е достатъчно. Трябва да направим повече за малките и средните предприятия; мисля, че това е приоритет. Приехме инициативата "Small Business Act"; това е добре. Подобрихме състоянието на проблема със закъсняващите плащания чрез намаляване на закъсненията в плащанията; това беше добро нещо и беше силно приветствано от МСП. Разбира се, ние се опитваме да ограничим всички бюрократични и административни процедури, които създават административни тежести, по-конкретно за МСП, тъй като сме решени да направим живота на МСП по-лесен. Те са, както Вие казахте - и аз съм съгласен с Вас - един от най-важните сектори за създаване на повече работни места, а това е част от нашата политика.
<P>
Друга мярка, която взехме наскоро и която все още не съм споменал днес, беше да увеличим до 500 000 евро прага на позволената държавна помощ в пряка подкрепа от държавите-членки за някои МСП с особени затруднения. Така че мисля, че МСП следва да останат приоритет на нашите действия за устойчивост, включително и устойчива заетост.
<SPEAKER ID="301" NAME="Seán Kelly" AFFILIATION="PPE">
(GA) Г-н председател, преди всичко бих искал да благодаря на г-н Барозу, че дойде тук и че отговаря на въпросите, открито, честно и с ентусиазъм.
<P>
(EN) За съжаление, г-н Барозу беше обвинен, че не e избран демократично и че е принудил ирландците да се предадат.
<P>
Бих искал да кажа на г-н Farage, че той със сигурност не е избран демократично да говори от името на ирландския народ и че използването на думата "принуда" също е несполучливо, защото за 700 години Ирландия е била известна като другия остров на Джон Бул, когато Джон Бул, а именно Англия, се опитва да принуди ирландците да се предадат. За щастие, този ден е отминал, така че сега ще премина към въпроса си.
<P>
С новите компетентности, които Договорът от Лисабон дава на Европейския съюз, г-н Барозу ще обмисли ли да даде на един от членовете на Комисията изключителната отговорност да внася нови предложения и нови мерки за активирането на тези компетентности?
<SPEAKER ID="303" NAME="Жозе Мануел Барозу" LANGUAGE="EN">
Съжалявам, но не разбрах въпроса много добре, защото, ако предлагате да имаме нов член на Комисията за всички нови компетентности по Договора от Лисабон, то не - аз със сигурност не мисля, че това е разумно, защото те са в толкова много различни области, че не можем да искаме един човек да разполага с всички тези компетентности.
<P>
Вече обявих, отговаряйки на предишен въпрос, какви според мен ще бъдат някои от нововъведенията по отношение на портфейлите. Може да има и други - работя по въпроса. Това все пак е също и интерактивна работа с държавите-членки. Така например Ирландия все още не е посочила възможен член на Комисията.
<P>
Направих това преди пет години и става дума за един интерактивен процес, в който трябва също да видя хората, които държавите-членки са предложили, за да формирам Комисията. Със сигурност ще направя всичко възможно, за да намеря компетентни хора - мъже и жени (казвам това също и за Ирландия!) - така че да имаме в крайна сметка един Колегиум от отдадени европейци, които са компетентни и опитни във всички области: като се започне от икономика, обща политика, енергетика, околна среда, правосъдие, основни права и така нататък: огромен набор от компетентности, за които се нуждаем от много способна група от хора.
<SPEAKER ID="304" NAME="Председател">
Това е първият път, когато Парламентът провежда сесията на въпроси и отговори с председателя на Комисията, така че Ви благодаря много още веднъж, г-н Барозу. Тъй като това беше специално събитие за нас, бихте ли да направи няколко общи бележки за тази първа сесия на въпроси и отговори?
<SPEAKER ID="305" NAME="Жозе Мануел Барозу" LANGUAGE="EN">
Благодаря Ви, г-н председател, както и на всички уважаеми колеги за това упражнение. Наистина ми хареса. Мисля, че това е едно добро упражнение. Трябва да ви кажа много откровено, че ми е изключително трудно да обобщя всичките си аргументи, или поне основните ми аргументи, в една минута, най-вече защото през повечето време не говоря на родния си език. Говоря на езиците, които смятам, че са по-достъпни и това изисква допълнителни усилия от моя страна.
<P>
Както и да е, вие решавате за формата. Мога да го обсъдя с вас, защото смятам, че свободните, конфликтните и противоречиви разисквания са добър принос към едно по-силно европейско демократично пространство.
<P>
(Ръкопляскания)
<SPEAKER ID="306" NAME="Председател">
С това разглеждането на тази точка от дневния ред приключва.
