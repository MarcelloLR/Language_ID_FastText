<CHAPTER ID="022">
Споразумение за свободна търговия с Южна Корея: въздействие върху европейската индустрия (разискване) 
<SPEAKER ID="179" NAME="Председател">
Следващата точка е изявлението на Комисията относно споразумението за свободна търговия с Южна Корея: въздействие върху европейската индустрия.
<SPEAKER ID="180" NAME="Катрин Аштън" LANGUAGE="EN">
Г-н председател, налице е голям потенциал за нови възможности за износ към азиатските пазари, които имат висок ръст, но, разбира се, и големи пречки за навлизане на тези пазари. Освен многостранните преговори, един важен начин за преодоляването на тези пречки е като се възползваме от преимуществото, с което разполагаме в преговорите за споразумения за свободна търговия.
<P>
Затова държавите-членки поискаха Комисията да задейства ново поколение от споразумения за свободна търговия с ключови азиатски икономики. Тези споразумения за свободна търговия трябва да се стремят да създадат нови възможности за износ за множество сектори.
<P>
В случая с Корея постигнахме точно това след две години на интензивни преговори. Това е най-амбициозното споразумение за свободна търговия, което Европейският съюз някога е договарял.
<P>
Съществува консенсус, че при два от трите основни сектора на нашата икономика ползите от споразумението за свободна търговия са предимно за нас: първо, доставчиците ни на конкурентни услуги ще спечелят много от споразумението. Така например в редица области, като далекосъобщенията, транспорта, строителството и опазването на околната среда, деловите взаимоотношения с Корея ще бъдат много улеснени в бъдеще.
<P>
Второ, Корея ще премахне почти всички свои особено високи тарифи за селскостопанските продукти, чиято средна стойност понастоящем е 35%! Това ще даде тласък на износа на селскостопанска продукция, включително свинско месо, вино, уиски или млечни продукти. Ще осигурим и опазването на европейските географски указания, като Пармска шунка, Риоха или Токай.
<P>
Споразуменията за свободна търговия обаче ще донесат и големи ползи на европейските производители износители. Европейските производители износители ще спестят близо 1,2 млрд. евро от тарифи годишно, 800 млн. евро от които ще бъдат спестени за един ден. Така например, износителите на машини биха спестили 450 млн. евро на година от годишни мита, а износителите на химикали биха спестили над 150 млн. евро от мита.
<P>
Премахването на митата ще позволи и на износителите ни да засилят присъствието си на корейския пазар и по този начин да увеличат продажбите си. Корейските потребители купуват стоки от Европейския съюз на стойност 25 млрд. евро всяка година. Това прави Корея един от най-важните износни пазари в Азия.
<P>
Освен това, обръща се и специално внимание върху правилата. Споразумението предвижда прозрачност по отношение на регулирането, ефективно изпълнение на поетите задължения, по-добра защита на правата върху интелектуалната собственост и правата на "СТО-плюс" относно субсидиите, като всички те ще бъдат в полза на производителите, които продават стоките си в Корея.
<P>
Също така налице са сериозни промишлени технически препятствия в търговията, най-вече при автомобилите, електрониката и фармацевтичните средства, които следват регулаторния модел на Европа и които отговарят на дългогодишни изисквания от страна на европейските дружества в тези сектори. Корея ще трябва да промени националната си законова уредба, за да се съобрази с поетите от нея задължения, докато такива промени няма да бъдат необходими в Европа.
<P>
По отношение на автомобилната промишленост в частност бих искала преди всичко да отбележа, че ние също имаме интерес да подобрим достъпа до пазара на европейски автомобили в Корея. Нашите износители на автомобили засега са най-големите вносители на корейския пазар и имат стабилен растеж. Те могат да постигнат и повече, защото ще се възползват от комбинацията от премахване на тарифите - 2 000 евро биват спестявани на автомобил на стойност 25 000 евро - и отстраняването на техническите пречки.
<P>
Постигнатото споразумение включва най-амбициозните практики за нетарифни пречки, договаряно някога в трета държава. От самото начало Корея ще приеме, че автомобил, който отговаря на международните стандарти, ще се счита за съобразен с онези корейски нормативни актове, за които нашата индустрия е подала сигнал, че представляват значителни пречки.
<P>
Налице са и разпоредби, с които Корея приема равностойността на европейските и корейските нормативни актове в областта на опазването на околната среда. Дори преди влизането на сила на споразумението Корея се съгласи да приложи определени преходни дерогации от корейските стандарти за опазване на околната среда, които са важни за нашите износители, и ние много внимателно следим разискванията в Корея относно новите правила за ограничаване на емисиите от въглероден диоксид, които целят да покажат, че те не представляват пречка за търговията.
<P>
Ние осъзнаваме чувствителността на автомобилния сектор. Защитихме дългите преходни срокове за либерализацията на най-чувствителния ни автомобилен сегмент, а именно малките автомобили. Тарифите ще бъдат премахнати едва през петата година от споразумението, а това позволява време за приспособяване. Не трябва да забравяме значителните корейски инвестиции в автомобилния сектор в Европа.
<P>
Променихме умерено правилата за произход, като увеличихме допустимия лимит на чуждестранна стойност в корейските автомобили от 40% на 45% и договорихме двустранна предпазна клауза, която ни позволява да увеличаваме тарифи в случай на драстично увеличение на броя внесени стоки или на заплаха от щети за нашата промишленост.
<P>
По отношение на последния въпрос, възстановяването на мита, това не е новост. Такива политики са законосъобразни в рамките на Световната търговска организация. Възстановяването на мита не създава и неблагоприятно положение за нашите производители на автомобили, защото тарифите ни за автомобилни части са доста ниски и ще бъдат понижени още повече. Договорихме и специална клауза, която ще ни позволи ефективно да ограничаваме възстановяването на мита.
<P>
Подчертавам голямата подкрепа за споразумението от страна на европейските производствени сектори, както и на организации от областта на селското стопанство и услугите. Това е важно и представлява ясен сигнал за нашата решимост да следваме интересите си за достъп до пазара в ключови развиващи се азиатски икономики.
<SPEAKER ID="181" NAME="Daniel Caspary" LANGUAGE="DE">
Г-н председател, Южна Корея е четвъртият по големина търговски партньор на Европейския съюз с годишен износ от близо 30 млрд. евро. Затова и подписването на споразумението за свободна търговия е в интерес на европейските работодатели и европейските работници.
<P>
Също така, г-жо член на Комисията, аз не възнамерявам да Ви поздравявам днес, защото споразумението все още не е подписано, но ако наистина успеете в това време на криза - във време, когато нивата на износ в цял свят са паднали както никога досега - да сключите споразумението за свободна търговия, това би било огромно постижение, което искрено се надявам да можете да осъществите.
<P>
Споразуменията за търговия често биват спорни, но лично аз бих казал, че Южна Корея е изключение, и то напълно заслужено. До мен достигат много положителни реакции от почти всяка област на европейската промишленост, включително машиностроенето, фармацевтиката, електротехниката, химическата промишленост и редица дружества от сферата на услугите. Досега не съм попадал на пример, където са налице положителни реакции от страна на селскостопанския сектор при търговски преговори. Това определено е новост - нещо, което според мен никой от нас не е виждал досега.
<P>
Резултатите очевидно са положителни, въпреки че много сектори биха искали да бъде постигнато повече. Има обаче и едно изключение, а именно автомобилостроенето. Дори тук обаче става дума не за цялата промишленост, а за няколко производители, които са от съществено значение за споразумението. Други производители, и най-вече много доставчици, са настроени много положително към споразумението в настоящия му вид.
<P>
Според мен би било добре, ако използваме момента, за да обърнем внимание на някои критики в тази промишленост и може би дори да изгладим някои от нежелателните последици от споразумението за свободна търговия чрез определени подробности. Във връзка с това имам предвид ключови области като Закона за столичния район - Сеул, стандартите за опазване на околната среда, стандартите за бордова диагностика, предпазната клауза за възстановяването на мита и др. Тук трябва да избягваме появата на недоразумения и даже да ги отстраняваме изцяло, както и да настояваме пред Южна Корея действително да изпълнява поетите от нея ангажименти. Ясен мониторинг на потенциални нови нетарифни пречки за търговията със сигурност би бил полезен.
<P>
Надявам се, че споразумението ще влезе в сила много скоро и че потребителите и работниците в Европейския съюз ще могат да се възползват от него много скоро. Благодаря Ви много и Ви пожелавам успех на финалната права.
<SPEAKER ID="182" NAME="Kader Arif" LANGUAGE="FR">
Г-н председател, г-жо член на Комисията, госпожи и господа, много се радвам да чуя как един консерватор и един либерал от уважаемите ми колеги в Парламента споделят мнението на Комисията; това улеснява работата ми като социалист.
<P>
Във всеки случай се надявам, че тазвечерното разискваме ще позволи най-сетне да се обърне внимание на множеството опасения относно въздействието на споразумението за свободна търговия между Европейския съюз и Корея и по-конкретно върху европейската промишленост.
<P>
Г-жо член на Комисията, Вие говорихте за консенсус, но бих искал да Ви припомня, че в продължение на няколко месеца определени промишлени сектори - включително производителите на автомобили и професионалните организации на работниците, които ги подкрепят - Ви предупреждаваха за възможните трагични последици от споразумението. Днес по-голямата част от тези въпроси все още не са разгледани.
<P>
Възможно е обаче да сте решили да жертвате европейската автомобилна промишленост заради сектора на услугите.
<P>
Защо всъщност да се позволява Корея да има възстановяване на митата - това представлява облага, която никога досега не е била давана, дори на развиващите се държави, като тези от Средиземноморието? Каква са основанията за гъвкавите правила за произход, въздействието от които крие рискове не само за автомобилната промишленост, но и за европейската текстилна промишленост?
<P>
Защо да се позволяват такива изкривявания на конкуренцията и преди всичко защо да се създава такъв прецедент?
<P>
Предвид тези рискове и, за съжаление, други, на които не мога да се спра сега, но които знаете много добре - току-що ги споменахте - Комисията предложи като последна мярка включването на предпазна клауза. Г-жо член на Комисията, Вие обаче знаете, че предпазната клауза не е автоматична и ще бъде много трудно да бъде изпълнена и невъзможно да бъде активирана за пет години.
<P>
Ще цитирам един пример, за да илюстрирам нашите опасения. Ако споразумението за свободна търговия позволи на Корея да изнесе още 100 000 превозни средства за Европа - тя вече изнася 600 000 бройки на година - 6 000 работни места ще бъдат загубени. И обратно, Европа е изключително ограничена, като всеки един производител може да изнася само 1 000 превозни средства за Корея в рамките на общата европейска квота от 6 000 превозни средства.
<P>
В това време на криза, която оказва голямо влияние върху автомобилните работници, как бихте обяснили готовността на Европа да поеме такъв ангажимент? Предвиждате ли предоговаряне на спорните точки, които споменах току-що? За това призовават редица държави-членки и промишлени сектори, които споменах преди малко.
<P>
Г-жо член на Комисията, ще поемете ли ангажимента да гарантирате по-голяма прозрачност и да включите нас, членовете на Европейския парламент, в по-голяма степен? Ние и Комисията създадохме условията за негативния имидж на полския водопроводчик; нека не създаваме негативен имидж и на корейския производител на автомобили.
<SPEAKER ID="183" NAME="Michael Theurer" LANGUAGE="DE">
Г-н председател, госпожи и господа, преди всичко бих искал да Ви благодаря, г-жо Аштън, от името на групата на Алианса на либералите и демократите за Европа, за информацията, която споделихте с нас тази вечер в извънредното заседание на комисията и тук, в пленарната зала. Очевидно споразумението за свободна търговия с Южна Корея предстои да бъде сключено. От гледна точка на либералите и най-вече от гледна точка на моята Свободна демократическа партия на Германия целта за свободна и честна световна търговия е от голяма важност, особено сега, когато по време на икономическата и финансова криза ставаме свидетели на тенденции към протекционизъм - тенденции, на които решително трябва да се сложи край в интерес на благоденствието и работните места в Европейския съюз.
<P>
В този контекст следва въпросът какво значение отдава Комисията на споразумението за свободна търговия с Южна Корея, защото в продължение на много време се отделяше внимание на напредъка на кръга от преговори за развитие от Доха, без да се стигне до каквото и да било споразумение. Това е причината за въпроса ми, г-жо член на Комисията: смятате ли сключването на споразумение за свободна търговия с Южна Корея за първа стъпка към по-нататъшни двустранни споразумения за свободна търговия и според Вас това означава ли отдалечаване от Доха? Или такива двустранни споразумения са просто допълнение към или разширяване на политиката за свободна търговия на Европейския съюз?
<P>
Освен това, както знаете, клаузата за възстановяване на митата е повод за безпокойство в редица държави-членки и промишлени сектори, най-вече в автомобилната промишленост. Тази клауза може да доведе до подпомагане на дружества в държави с ниски производствени разходи, като Индия и Китай, като по този начин ще застраши европейското производство. Виждате ли начин, по който тези опасения от страна на редица държави-членки по отношение на такова възстановяване на мита могат да бъдат премахнати?
<SPEAKER ID="184" NAME="Ilda Figueiredo" LANGUAGE="PT">
От изявлението на члена на Комисията става ясно, че в Европейския съюз съществуват икономически и финансови групи и сектори, които ще спечелят от споразумението с Южна Корея. Г-жо член на Комисията, Вие обаче не сте разгледали обратната страна на въпроса, и по-точно определени чувствителни сектори, като текстил и облекло, както и работните места.
<P>
Тъй като те се отнасят до промишлености и професионални организации на работниците в държавите ни, обезпокоително е, че Европейската комисия продължава да не обръща внимание на сериозните трудности, пред които са изправени промишленостите за текстил и облекла. Трябва да подчертая положението в моята държава, Португалия, където безработицата е достигнала обезпокоителни нива и то точно в регионите, където преобладават тези промишлени отрасли: на север и в определени части от централна Португалия.
<P>
Затова ние подчертаваме необходимостта от последователна, съгласувана стратегия за подпомагане на промишлеността в Европейския съюз, особено на онези сектори, които зависят от интензивен труд, дали чрез спешна регулация на световните пазари или чрез обществени политики в подкрепа на инвестициите, иновациите, диференциацията, професионалното обучение и създаването на работни места с права.
<SPEAKER ID="185" NAME="David Campbell Bannerman" LANGUAGE="EN">
Г-н председател, това е моето първо - в истинския смисъл "първо" - изказване в този Парламент. Като член на Парламента от Партията за независимост на Обединеното кралство и представител на източна Англия, очаквате да бъда бунтар и аз ще се постарая да не разочаровам Вас или моите избиратели.
<P>
Днес разискваме споразуменията за търговия на Европейския съюз, и по-специално това с Южна Корея, което се очаква да бъде подписано догодина. Понеже не разполагаме с подробности за това споразумение, освен факта, че според мен две трети от облагите ще са в полза на Южна Корея и една трета - в полза на Европейския съюз, бих искал да отбележа няколко основни неща.
<P>
Много хора не осъзнават, че съществуват над сто отделни двустранни споразумения за търговия на Европейския съюз като това; според някои, 116 на брой. Съществуват споразумения за търговия със САЩ, Канада, Мексико, Бразилия, Индия, Китай, Япония и Южна Африка. В Европа съществуват споразумения за търговия с Русия, Украйна, Турция и Лихтенщайн.
<P>
Съществуват и споразумения за търговия с държави от ЕИП и ЕАСТ, които не са членки на Европейския съюз, като Швейцария и Норвегия. Споразумението за търговия с Норвегия ревностно защитава нейната риболовна промишленост и селското й стопанство, а Норвегия не е дребен играч. Тя е четвъртият по големина вносител и шестият по големина износител на територията на Европейския съюз.
<P>
Какво тогава наистина трябва да съдържа едно споразумение за търговия с Южна Корея? Според мен Швейцария е ярък пример. Съществуват разпоредби, които премахват митата и квотите за търговия на промишлени и селскостопански продукти. Съществуват разпоредби, които дават на швейцарските граждани правото да живеят и работят в държавите от Европейския съюз, а на гражданите на Европейския съюз - правото да живеят и работят в Швейцария. Съществуват разпоредби, съгласно които Швейцария е част от шенгенското безвизово пространство. Швейцарците могат да работят в Европейската агенция по околна среда, ако пожелаят, да участват във филмовите и образователни програми на Европейския съюз и могат да кандидатстват за европейски субсидии за научни изследвания. Съществува сътрудничество по въпросите за въздухоплаване, търсене на убежище и съдебното право. Накратко, те разполагат с всички облаги от членството в Европейския съюз, но без разходите.
<P>
Вярно е, че Швейцария трябва да плаща по 600 млн. Швейцарски франка на година за достъп, но швейцарското правителство отчита спестени средства от това, че не е член на Европейския съюз, на стойност 3,4 млрд. швейцарски франка годишно, или нетна сума от 2,8 млрд. швейцарски франка на година. Швейцария не е и незначителен търговски партньор: 80% от швейцарския износ е предназначен за Европейския съюз, а държавата е четвъртият по големина търговски партньор на Европейския съюз.
<P>
Това, което искам да кажа, е, че споразуменията за търговия могат да постигнат облагите от търговията с Европейския съюз без тежестта от високи регулаторни разходи, загуба на суверенитет и на средства. Дори в уебсайта на Комисията се признава, че Швейцария може да развие и запази собствените си регулации в други области, които се отклоняват от решенията на Европейския съюз, и че това следва нейните интереси, като например на финансовия и трудовия пазари. Как Великобритания би искала да се отклони по подобен начин от Директивата за работното време, Директивата за временната работа или новата Директива за управителите на фондове!
<P>
Затова завършвам с въпроса - защо не Великобритания? Защо Великобритания не може да има подобно приятелско споразумение за търговия с Европейския съюз като Южна Корея, вместо пълно членство? Великобритания сама по себе си е най-големият търговски партньор на Европейския съюз с дефицит на стойност 40 млрд. британски лири годишно. Ние също можем да имаме уверенията, на които се радват швейцарците. Можем, а според мен и би трябвало, отново да бъдем независима нация, осъществяваща свободна търговия, като Норвегия, Швейцария и дори Южна Корея.
<SPEAKER ID="186" NAME="Peter Šťastný" AFFILIATION="PPE">
(EN) Г-н председател, като един от докладчиците по споразумението за свободна търговия с Южна Корея и ревностен поддръжник на споразумението се надявам на едно балансирано споразумение с изравнени условия, което е от полза и за двете страни - положение, което е еднакво изгодно за всички.
<P>
Една от основните ни промишлености не е много доволна от настоящото положение на преговорите, а те имат много приятели на своя страна, включително някои държави-членки, промишлености и членове на Европейския парламент. Те всички смятат, че споразумението е направено така, че да облагодетелства Южна Корея. Европейската комисия и Европейският съвет трябва да обърнат голямо внимание на проблемните области, и най-вече на предпазната клауза за възстановяване на митата, нетарифните пречки и правилата за произход. Ако може да бъде постигнат някакъв напредък в автомобилната промишленост на Европейския съюз, то тогава равнищата на заетост, силният БВП и очакваният жизнен стандарт ще имат полза от това и ще бъдат запазени.
<P>
Изравнените условия обаче няма да представляват недостатък. Може да бъде установен сериозен прецедент за други споразумения за свободна търговия, които следват и предстоят в близко бъдеще. За мен е ясно, че това споразумение като цяло води и до други ползи за Европейския съюз и за някои от различните промишлености на Европейския съюз. На микро равнище винаги ще има победители и губещи: това е естеството на всяко двустранно споразумение. На макро равнище може би сме близо до постигане на истински баланс. Като се има предвид обаче, че важна промишленост като автомобилната никак не е доволна от този развой на нещата, налице е необходимост да се опитаме да постигнем повече. Единствено когато постигнем допълнителен напредък, можем да говорим за едно наистина балансирано споразумение за свободна търговия, което е приемливо и което има истинско, положително въздействие като прецедент за бъдещи споразумения за свободна търговия.
<SPEAKER ID="187" NAME="Gianluca Susta" AFFILIATION="S&amp;D">
(IT) Г-н председател, госпожи и господа, приветствах работата, свършена през периода, по време на който г-жа Аштън изпълняваше ролята си на член на Комисията. Трябва да кажа, че имахме по-добри отношения с нея, отколкото с нейния предшественик, въпреки общата им политическа принадлежност, която ние също споделяме, и общата им националност.
<P>
Този път обаче не споделям ентусиазма на члена на Комисията по този въпрос, защото твърде често през последните години Комисията вземаше думата тук и говореше за определени инициативи, а след това поемаше в различна насока. В момента живеем в особено време, на голяма икономическа и финансова криза, която е резултат от липсата на взаимност в света, и то не само с развиващите се държави - което има своята логика, своето обяснение - но също с новите световни сили и традиционните световни сили.
<P>
Струва ми се, че твърде често забелязвам липса на информираност у Комисията, от страна на нейния председател и на членовете й, които следва да осигурят изпълнението на инициативи за подпомагане на възстановяването на европейската промишленост, на европейска производствена промишленост. Струва ми се, че споразумението - което несъмнено е положително и има изключително положително съдържание - има по-скоро академична стойност; то е като договор от учебник, който обаче няма връзка с реалността.
<P>
Изнасяме 30 млрд. щатски долара за Корея, а само 20 млрд. щатски долара се връщат под формата на автомобили, изнесени от Корея за Европа; 1,5 млрд. щатски долара ще бъдат косвените помощи, които се полагат за корейските автомобили в Европа, без да споменаваме текстилния и другите сектори. Това е определена непропорционалност, която според мен трябва да бъде подчертана и коригирана, преди да се одобри едно споразумение за свободна търговия, което наказва европейската промишленост. Това е качествена промишленост, която е поела ангажимент да спазва новите изисквания, налагани от иновациите, тя определено не е банкрутирала промишленост, която не може да се пребори с необходимостта от иновации, съществуваща в икономиката.
<SPEAKER ID="188" NAME="Zuzana Roithová" AFFILIATION="PPE">
(CS) Г-н председател, г-жо член на Комисията, аз също не съм доволна от странните промени в споразумението, като възстановяването на митата върху вноса на компоненти в случая на продукти за износ за Европейския съюз и намаляването на 60-процентната граница за определяне на държавата на произход. Това представлява предоставяне на предимство на корейския внос за сметка на конкурентоспособността на европейската промишленост и за сметка на безработицата. Лъвският пай в това отношение вече отива за вноса на стоки от Азия, където разходите за труд са неконкурентно ниски заради лоши или несъществуващи социални и екологични стандарти. Затова преговорите за търговия трябваше да обърнат внимание на увеличаването на тези стандарти, а не на просперитета на азиатската промишленост за сметка на Европа. Комисията отдавна дължи това на гражданите на Европа.
<P>
Комисията осъзнава ли отрицателното въздействие на споразумението върху областта на конкуренцията в Европа и върху заетостта в автомобилната и текстилната промишлености? Второ, осъзнава ли, че споразумението създава неуместен прецедент за бъдещите споразумения за търговия? Трето, Комисията възнамерява ли да не обръща внимание на основните възражения, повдигнати от европейските инженерни синдикати? Четвърто, защо корейските медии вече празнуват победа за автомобилната си промишленост, когато споразумението дори още не е било обсъдено от колегията на Комисията? Комисията готова ли е да преработи проекта и да договори едно балансирано споразумение? Комисията има ли волята да окаже натиск върху Корея да поеме международни задължения и ще направи ли това, преди Корея да получи всички облаги от свободната търговия с Европейския съюз? Благодаря Ви за отговора. Вярвам, че здравият разум ще надделее.
<SPEAKER ID="189" NAME="David Martin" AFFILIATION="S&amp;D">
(EN) Г-н председател, трябва да кажа, че съм доста загрижен за тона на това разискване. С изключение може би на изказването на Daniel Caspary, досега той беше доста негативен.
<P>
Бях докладчик на Парламента по споразумението за свободна търговия с Корея. Преди това разискване си припомних какво бяхме решили да поискаме -поискахме от Комисията да се включи в преговорите и да постигне от наше име - и всъщност смятам, че Комисията постигна желаното от нас. Бих искал да поднеса почитанията си на главния преговарящ, който виждам, че седи до баронеса Аштън, както и на самата баронеса Аштън за начина, по който се справиха със споразумението.
<P>
Ясно е, че във всяко споразумение за свободна търговия - по дефиниция - и във всички преговори има печеливши и губещи, но ако погледнете глобалното въздействие на това споразумение, налице са големи печеливши в Европа и големи печеливши в Корея. Следователно са налице големи печеливши, които движат световната търговия. В настоящата криза всичко, което изпраща положителен сигнал за две големи страни, като Корея и Европейския съюз, от които искаме да развиват и поддържат свободната търговия, е добро.
<P>
Трябва да кажа, че ако Европейският парламент и Съветът на министрите не могат да постигнат окончателно подписано споразумение между Корея и Европейския съюз, тогава спокойно можем да изпратим нота на Генерална дирекция "Търговия" да спре преговорите по всички други споразумения за свободна търговия, защото ако не постигнем успех с Корея, можем да забравим за АСЕАН, за държавите от Залива, за всички други споразумения за свободна търговия, които се опитваме да договорим, и, в интерес на истината, можем да забравим за Доха. Това е важно споразумение, с което Европа постигна стратегическите си цели. Нека изпратим положителен сигнал към останалата част от света, че Европа е отворена за развиване на търговски взаимоотношения и че въпреки рецесията сме готови да запазим пазарите си възможно най-отворени.
<SPEAKER ID="190" NAME="Seán Kelly" AFFILIATION="PPE">
(EN) Г-н председател, ще кажа накратко, че всичко това е ново за мен и по мое мнение разискването беше много стимулиращо и полезно. При първото изказване на лейди Аштън си помислих, че това е чудесна сделка за Европейския съюз и се зачудих дали тя съдържа някакви облаги за Корея. След това оратор след оратор изказаха обратното становище и затова се надявам, че лейди Аштън ще отговори на въпросите и съображенията, поставени от г-н Arif, г-н Theurer, г-н Campbell Bannerman и другите оратори, и ще ни каже дали в момента се провеждат някакви други преговори с отделни азиатски държави за двустранни споразумения, както и ще ни информира за техния напредък.
<SPEAKER ID="191" NAME="Gerard Batten" AFFILIATION="EFD">
(EN) Г-н председател, бих искал да се изкажа в подкрепа на твърдението, направено от моя колега, г-н Campbell Bannerman. През 2006 г. швейцарското федерално правителство поръча да се изготви доклад по отношение на всички аспекти от съществуващите и възможните връзки с Европейския съюз.
<P>
Беше направен изводът, че пълното членство в Европейския съюз би коствало на държавата до шест пъти стойността на настоящите двустранни споразумения. И понеже швейцарците са си швейцарци, те решиха, че за тях е по-добре да не се присъединяват към Европейския съюз и да не получават пълно членство в Общността.
<P>
Ако при швейцарците е така, то с пълна сигурност важи и за британците, и ако нашето правителство имаше толкова разумно и прагматично становище за икономиката на Великобритания, колкото швейцарците имат за Швейцария, то тогава ние бихме напуснали Европейския съюз - по същата логика, по която швейцарците не биха се присъединили към него.
<SPEAKER ID="192" NAME="David Martin" AFFILIATION="S&amp;D">
(EN) Г-н председател, Вие сто много толерантен, но в правилника ни ясно е посочено, че изказванията по процедурата с вдигане на ръка трябва да се отнасят до разискваната тема. Това нямаше нищо общо с Корея, нито със споразуменията за свободна търговия.
<SPEAKER ID="193" NAME="Sari Essayah" AFFILIATION="PPE">
(FI) Г-н председател, в речта си току-що г-н Martin заяви, че е изключително важно да сключим споразумения, които ще ускорят икономическия растеж и заетостта и ще премахнат пречките пред търговията като цяло, особено по време на икономическата криза. Не трябва да забравяме обаче, че днес проведохме и много сериозно разискване за кризата в европейската автомобилна промишленост, а тази седмица ще разгледаме и проблемите в текстилната промишленост и помощите от европейския фонд за приспособяване към глобализацията като компенсация за огромните съкращения в сектора в Испания и Португалия. Затова, госпожи и господа, трябва сериозно да вземем под внимание загрижеността на европейците по отношение на това, как ще отговорим на тази загуба на работни места в Европа и как ще разгледаме какви са всъщност мерките на Комисията. Въпреки че свободната търговия трябва да е в полза на заетостта и икономическия растеж като цяло, как ще предотвратим загубата на работни места в тези традиционни европейския промишлености?
<SPEAKER ID="194" NAME="Катрин Аштън" LANGUAGE="EN">
Г-н председател, бих искала да заявя, че в известен смисъл разискването никак не ме изненада, защото опасенията, споделени от колегите, бяха споделяни и през последните месеци.
<P>
Искам да поднеса почитанията си на David Martin, най-вече за свършената от него работа в комисията. Много е важно и оосъзнавам колко много работа извърши комисията по международна търговия заедно с мен през предходните месеци и, разбира се, напълно осъзнавам, че колегите не са могли да видят подробности от споразумението до този момент. Затова аз ще се опитам да отговоря на опасенията. Но, което е от по-голямо значение, ние ще се погрижим да ви представим повече подробности, защото е важно да разполагате с фактите, а не с направените твърдения.
<P>
Нека само направя някои общи забележки относно подхода при тази сделка първо. Сделката беше изготвена, за да се постигне най-доброто за европейската промишленост - включително, бих казала на колегите от Партията за независимост на Обединеното кралство, и за британската промишленост. Според мен одобряването на сделката е от голям интерес за Европа - в противен случай не бих предлагала да вървим напред, както направих.
<P>
По този начин имаше ясен modus operandi, ясен подход, който възприе Комисията, който, както беше казано, беше подкрепен от Парламента, от Комисията и от Съвета, и който наистина е възприетият метод на действие. Моят колега, г-н Arif, според мен не би възразил, ако кажа, че намирам твърдението, че бих жертвала коя да е промишленост, за обезпокоително и дори малко потискащо, защото това със сигурност не е подходът, който бих възприела.
<P>
Дали считам, че ако искаме сериозна сделка за търговия, трябва да осъзнаваме, че това наистина е сделка, от която и двете страни имат полза? Да, така считам. Ако искаме да имаме споразумения за търговия, ако смятаме - а според мен е така - че търговията е двигателят, който ще ни изведе от рецесията, то това означава, че имаме сериозни, трудни преговори с промишлености и с държави, с които бихме искали да имаме търговски взаимоотношения. В противен случай по цял ден можем да правим сделки с държави, за които не ни е грижа, и можем да отворим пазарите, защото всъщност не ни интересуват особено.
<P>
Корея е един сериозен пазар. Той предлага реални възможности за химическата, фармацевтичната и други промишлености. Трябва да осъзнаем стойността и значимостта на това, ако искаме да имаме сериозни споразумения за търговия. В действителност ние сме икономическа суперсила. Не мога да се съглася с колегите си от Обединеното кралство, когато говорят за Швейцария и някак се опитват да приравнят положението с взаимоотношенията, които се опитваме да създадем между Европа и Корея - или може би просто аз не съм разбрала.
<P>
Тук става дума за сериозни преговори за постигане на сериозни резултати и след като подробностите за това станат известни, се надявам, че колегите ще погледнат на нещата в духа, в който се опитахме да ги изготвим.
<P>
Автомобилната промишленост ни даде в началото списък с нещата, които искаха да постигнем. Те бяха наистина загрижени за запазването на отворен пазар в Корея и ние постигнахме всичко, което те искаха от нас в началото.
<P>
Текстилната промишленост: уверена съм, че няма за какво да се тревожим. Съществуващите предпазни мерки за текстилната промишленост ще гарантират запазването на европейски работни места.
<P>
Аз ни най-малко не желая закриването на работни места или промишлености в Европа и тази сделка не прави това. Моля онези от вас, които смятат, че разполагат с доказателство за това, да ми го предоставят, защото твърденията са едно нещо, а реалността - съвсем различно; ние наистина трябва да спрем с приказките и да видим реално постигнатото от сделката.
<P>
Дори бих казала, че това, което имаме днес пред нас, е много важно за всички промишлени сектори. Според мен въпросът за възстановяването на митата е много прост. Целта на възстановяването на мита е нашите ответни действия да предотвратят даден проблем. Въпросът е: това ли е единственият начин да се реши проблемът? Ако съществуват други начини, които също решават проблема, но предлагат постигане на едно по-добро споразумение за търговия, тогава ще ги разгледам. Но аз все още искам да реша същия проблем и считам, че механизмите, предвидени в споразумението, правят точно това. Това не е нещо, което ревностно поддържаме като единствен начин да постигнем желаното - да предотвратим ефективно нелегалния внос, но аз считам, че решихме проблема по един различен начин.
<P>
Затова няма да се извинявам - политически, икономически или по някакъв друг начин - на Парламента за осъщественото и договореното в тази важна сделка за търговия. Няма да се извинявам също и че представих на Парламента това, което смятам за сериозно споразумение за свободна търговия от XXI век с огромни ползи за всички сектори от икономиката на Европейския съюз. Няма да се извинявам и че направих това по време на икономическа криза, защото ако е имало момент, в който съм била длъжна да предложа възможно най-голяма подкрепа на предприятията и работниците в Европа, то според мен този момент е сега и сделката реализира точно тази цел.
<P>
Както казах по-рано, приканвам колегите да видят реалните условия на сделката. Ще ви се оказва натиск от лобистки групи - както се случи с мен - но всъщност трябва да погледнете постигнатото, защото считам, че разполагаме с един много конкретен резултат, който ще донесе големи ползи за икономиката на Европа. В крайна сметка това беше и крайната ни цел, която постигнахме.
<SPEAKER ID="195" NAME="Председател">
Разискването приключи.
<P>
Писмени изявления (член 149)
<SPEAKER ID="975" NAME="Tokia Saïfi  " LANGUAGE="FR">
Споразумението за свободна търговия между Европейския съюз и Южна Корея, което следва да бъде сключено до средата на месец октомври, поражда редица опасения сред представителите на европейската промишленост. Това споразумение, което според члена на Европейската комисия, отговарящ за търговията, е най-амбициозното, договаряно от Европейския съюз, бива считано за много небалансирано, най-вече от производителите на автомобили. Те се боят от голям приток на корейски превозни средства на европейския пазар като последствие от тарифните преференции, отпуснати от Европейската комисия. Без съмнение запазването на определени митнически клаузи, като възстановяването на мита, би било нелоялно и би създало изкривяване на конкуренцията, което ще има много отрицателни последици върху европейската автомобилна промишленост. Това е особено вярно, като се има предвид, че на великодушието на Европейския съюз не се отговаря с намаляване на нетарифните пречки, поставени от корейските власти (квоти за внос на европейски превозни средства с бензинови двигатели). Затова от днес Комисията има задължение да преразгледа условията на споразумението, за да възстанови условията на лоялна и справедлива конкуренция и да гарантира дългосрочното оцеляване на промишлеността и работните ни места в Европа.
