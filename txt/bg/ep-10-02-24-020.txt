<CHAPTER ID="020">
Едноминутни изказвания по въпроси с политическа значимост
<SPEAKER ID="234" NAME="Председател">
Следващата точка е посветена на едноминутни изказвания по въпроси с политическа значимост съгласно член 150.
<P>
Ще дадем предимство на онези членове на Европейския парламент, които не са взимали думата по време на последните едноминутни изказвания съгласно член 150, пред изказвалите се миналия път.
<SPEAKER ID="235" NAME="Traian Ungureanu" AFFILIATION="PPE">
(RO) На 4 февруари 2010 г. президентът на Румъния Траян Бъсеску обяви решението за потвърждаване на даденото от Върховния съвет по национална безопасност одобрение за участието на Румъния в противоракетната система на САЩ. Следва споразумението да се представи пред румънския парламент за одобрение. В същото време президентът заяви, че споразумението не е насочено срещу Русия. Смятам, че това дава възможност на Румъния да покаже своята способност да действа като стратегически партньор на САЩ в региона на Черно море и да осигурява сигурност за Европа.
<P>
В настоящия контекст на сериозни глобални промени споразумението Румъния-САЩ ще укрепи съществено системата на сигурност за европейските съюзници. Вярвам, че Европейският съюз ще приветства това значимо споразумение.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Г-н председател, искам да изразя дълбоката си тревога от бързо влошаващото се положение на сънародниците ни поляци в Литва. Литва е член на Европейския съюз. Независимо от това основните права на полското национално малцинство се нарушават в Литва. В страната живеят близо 300 000 поляци в области, където представляват 60-80% от населението, но нямат право да използват майчиния си език като допълнителен език в официални ситуации. Издадено е нареждане на съда за премахване на табелите с имена на улици на двата езика. Изпратени са служители на съда за привеждане в действие на това нареждане. Полските имена се литовизират. Поляците понасят дискриминация в рамките на реституцията на земи. Правата на полските деца да получават образование чрез използване на полски език в обучението намаляват. Избирателните права на техните родители се ограничават.
<P>
Бъдещето на Европейския съюз е понастоящем в хармонизацията. В каква Европа искаме да живеем - на илюзорните или на истинските ценности? Накъде ще поеме Съюзът зависи отчасти и от нас. Ще пренебрегнем ли откритата дискриминация на малцинство или действително ще изградим една сигурна Европа в дух на зачитане на правата на човека?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Г-н председател, искам да направя съобщение пред Парламента и да поискам неговата подкрепа. Искам да съобщя, че в южната част на ЕС, в трудолюбивия и предприемчив град Валенсия съществува исторически моряшки квартал, наречен Cabañal, застрашен от разрушаване вследствие на план, който съветът възнамерява да изпълни, след като близо 20 години не проявяваше интерес към това място.
<P>
Местните жители протестираха срещу този план. По искане на Върховния съд министерството на културата обяви, че същият ще доведе до оскверняване на наследството, а Конституционният съд също неотдавна се опита да го спре или поне постанови, че той трябва да бъде спрян.
<P>
В отговор публичните органи отказаха да се подчинят на институциите, заедно със съпътстващите рискове, опасности и липса на политическа загриженост.
<P>
Молбата за подкрепа, която отправих, е за местните жители, за да получат помощта, която изискват от Парламента във връзка с това оскверняване на наследството, и за да се гарантира, че не може такова огромно и варварско нарушение да се случи в място като Cabañal в южната част на Европейския съюз.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Миналата седмица присъствах на заседанието на Комитета за парламентарно сътрудничество Европейски съюз-Молдова. Резултатите от това заседание са изключително насърчителни по отношение на двустранните отношения и на доближаването на Република Молдова до Европейския съюз.
<P>
Проевропейското правителство в Кишинев е постигнало видим напредък за няколкото месеца, откакто е на власт. Смятам, че този напредък е ясен знак за искреното желание за поемане по еднопосочния път към Европа. Политическата воля на настоящото правителство на Република Молдова да насърчава реформи, насочени към изграждането на здрава демокрация и просперираща икономика, стана очевидна в дискусиите от миналата седмица. Приветствам започването на преговорите по ново споразумение за асоцииране през януари тази година. Смятам, че Европейският парламент трябва да се ангажира активно в този процес и да подкрепи сключването на такова споразумение и на схема за отмяна на визовия режим.
<P>
Република Молдова споделя ценностите на Европейския съюз. Затова смятам, че и Европейската комисия, и Европейският парламент трябва да подкрепят това правителство с финансова помощ, която да бъде отпусната възможно най-скоро, както и с експертни знания, които Европейският съюз може да предложи в различните предвидени за реформа области, като например правосъдие или икономика.
<SPEAKER ID="239" NAME="Ryszard Czarnecki" AFFILIATION="ECR">
(PL) Г-н председател, за съжаление, трябва за пореден път да говоря за положението на полското малцинство в една държава-членка на Европейския съюз - Литва. В случаите, когато една държава е членка на Европейския съюз, тя трябва да спазва всички европейски стандарти. Вилнюс обаче не прави това.
<P>
Продължава да липсва съгласие в Литва за двуезичните табели с имената на улиците по местата, където полското население не е малцинствено, а е истинско мнозинство. Налице са значителни проблеми във връзка с използването на полския език като средство в училищното обучение. В резултат на предприетите от литовските образователни органи действия близо 100 полски училищни класове ще трябва да бъдат закрити. Наскоро бяха наложени и съществени ограничения за художествените групи, разпространяващи полската култура.
<P>
Налице е странен дисбаланс, тъй като литовците в Полша разполагат с всичките си права и получават значителни субсидии от полския държавен бюджет. Време е за елементарен и цивилизован отговор. Време е международните организации, включително нашия Европейски парламент, да се заемат с въпроса за дискриминацията на поляците в Литва.
<SPEAKER ID="240" NAME="Gerard Batten" AFFILIATION="EFD">
(EN) Г-н председател, тази вечер посетих прием в чест на групата "Shen Yun Performing Arts" в салона на парламентаристите. Миналата година имах удоволствието да видя представлението на "Shen Yun" в Лондон. Неговата цел е да възроди интереса и да покаже традиционната китайска култура, една култура, която китайската комунистическа партия и правителство положиха всички усилия да унищожат през последните 60 години.
<P>
Бях ужасен, когато научих тази вечер, че планирано представление в Румъния през април е отменено под натиска на китайското правителство. Напълно неприемливо е Румъния, страна, която се представя като демократична, да позволява да й бъде оказван натиск по този начин от комунистически деспотизъм. Трябва също така да кажа, че "Shen Yun" отстоява философията на правдивост, толерантност и съчувствие, а значи не е учудващо, че китайското правителство и комунистическата партия се боят от тази противна на тях идеология.
<P>
Искам да предложа на председателя Buzek да компенсираме тази ситуация, като поканим "Shen Yun" да изнесе показно представление в Парламента на най-ранната възможна дата. Това би било ясен жест на подкрепа за тези невероятно смели китайски активисти на демокрацията.
<SPEAKER ID="241" NAME="Seán Kelly" AFFILIATION="PPE">
(EN) Г-н председател, искам да се възползвам от възможността да заклеймя тук използването на фалшиви ирландски, британски, френски и германски паспорти при неотдавнашното убийство на лидера на Хамас. Началникът на полицията в Дубай заяви, че е 99% сигурен, че Мосад стои зад убийството.
<P>
Ако това е така, става въпрос за явна злоупотреба с паспорти на ЕС за извършване на престъпление в трета държава, и по-специално злоупотреба с доверие, която се отнася до Ирландия, защото от провъзгласяването на нашата независимост през 1922 г. насам ние винаги сме били неутрална и приятелска държава, като по този начин осигуряваме възможност на нашите граждани да пътуват може би по-свободно на места, където на други хора няма да им е позволено да пътуват.
<P>
Използването на фалшиви паспорти в конкретната ситуация застраши тази позиция, особено в Дубай. Искам да призова по-специално върховния представител да разследва въпроса и ако правителството или Мосад стоят зад случая, ние и другите засегнати страни трябва да получим обезщетение.
<SPEAKER ID="242" NAME="Alan Kelly" AFFILIATION="S&amp;D">
(EN) Г-н председател, ние постепенно ще се справим с това объркване. Картата за регионални помощи в изпълнение на правилата за държавни помощи в Европа се нуждае от сериозно преработване. Съществен повод за загриженост е, че когато писах до предишната Комисия по въпроса, те основаваха политиката си на данни от Евростат за 2006 г. Днес, когато се разглежда картата за регионални помощи, е изключително важно да се признае, че европейската икономика е в съвсем по-различно състояние. Нека дам само един пример от моята страна: равнището на безработицата в централната западна част на страната се е повишило с над 40% през последната година, и то без да споменаваме предишните години, през които стойностите също вече се увеличаваха. Области в централната западна част на страната като Лимерик, Клеър и Типърари се нуждаят от щирокомащабно държавно финансиране за стимулиране на първоначалното създаване на работни места, като там нещата достигат до критични равнища.
<P>
Като се има предвид драматичният обрат в ирландската икономика, както и в други икономики, изглежда сякаш 2006 г. и 2007 г. са били много отдавна. Макар и да признавам, че отчасти е задача на държавите-членки да уведомяват Комисията за всички промени в техния икономически статус, независимо от това подходът на Комисията не бива да остава непроменен.
<SPEAKER ID="243" NAME="Corneliu Vadim Tudor" AFFILIATION="NI">
- (RO) Госпожи и господа, мисля, че най-значимият дар, който Бог е дал на човека, е кучето. Сигурно сте чували изказването на г-жа Roland, гилотинирана по време на Френската революция, която казва, че колкото повече опознава хората, толкова повече се възхищава от кучетата, а лорд Байрон пише, че кучетата притежават всички добродетели на човека без пороците му.
<P>
Аз представлявам пред Парламента няколко милиона любители на животните от моята страна, възмутени от жестокостта към бездомните кучета, които са безмилостно убивани. Чуждестранните посетители в Румъния с ужас гледат трупове на кучета край пътищата, една варварска гледка, на която дори и децата стават свидетели. Понастоящем префектът на Букурещ иска изменение на закон, изменен от румънския парламент, в който се призовава за премахването на бездомните кучета. Кучетата обаче са ангели хранители. Също така е добре известно, че в миналото те са допринасяли за защитата на здравето на жителите в укрепените градове, защото там където има кучета, няма плъхове или змии.
<P>
Призовавам Европейският парламент да поиска от румънското правителство да се съобразява с Всеобщата декларация за правата на животните, приета в Париж през 1978 г. Трябва да се прекрати избиването на бездомните кучета в Румъния. Който не обича животните, не обича и хората. За Бога, все пак живеем в третото хилядолетие от новата ера!
<SPEAKER ID="244" NAME="Ramon Tremosa i Balcells" AFFILIATION="ALDE">
(EN) Г-н председател, искам да осъдя положението в каталонския и европейския сектор на свиневъдството. Цената на свинското месо продължава да намалява все повече в продължение на година и от няколко месеца насам е видимо по-ниска от производствените разходи. Една от причините, поради които това се случва, е вносът на свинско месо от държави с бързо развиваща се икономика. В прекалено много случаи този внос влиза в Европейския съюз без достатъчно контрол на европейските митници.
<P>
В прекалено много случаи вносът на свинско месо не отговаря на редица европейски регламенти относно качеството и продоволствената сигурност, които Европейският съюз налага само на европейските производители. Изглежда, че същото ще се случва и през идните години: увеличаване на изискванията за хуманно отношение към животните от страна на европейските производители, но без проверки на вноса от държави с бързо развиваща се икономика.
<P>
Това е безспорен случай на нелоялна конкуренция. По този начин Европа ще загуби своите селски стопани и свиневъди, а с тях ще загуби и важна част от своята селскостопанска и хранително-вкусова промишленост. Тези притеснения пожелах да споделя с вас.
<SPEAKER ID="245" NAME="Valdemar Tomaševski" AFFILIATION="ECR">
(PL) Г-н председател, искам да говоря за положението на националните малцинства в Литва, където техните права постоянно биват ограничавани.
<P>
В Литва, в области, където са съсредоточени много представители на националните малцинства, е наложена обща забрана за използването на информационни табели на два езика, каквито са се използвали в продължение на 20 години. Субсидиите за училищата за националните малцинства са намалени и се подготвя затваряне на училищата в рамките на това, което се нарича "реформа". Оригиналното изписване на чужди имена не може да се използва в документите за самоличност. Освен това се създават затруднения за поляците в Литва, които се опитват да си върнат конфискуваните от комунистическата система земи, а наскоро беше атакуван дори и културният живот на малцинствата. Държавното финансиране за най-старата група за традиционни полски песни и танци в Литва "Wilia" беше намалено до една четвърт от предишните си размери и бяха съкратени три работни места на пълен работен ден, като остана само едно.
<P>
Правата на националните малцинства в Литва трябва да се зачитат, както изисква и ЕС в своето мото: "Единство в многообразието".
<SPEAKER ID="246" NAME="Mairead McGuinness" AFFILIATION="PPE">
(EN) Г-н председател, г-н Tremosa i Balcells постави проблема за производството с ниски производствени разходи в селското стопанство и това е въпрос, във връзка с който съм изключително загрижена, както и много други в залата. Въпреки това аз съм загрижена повече във връзка с Комисията и начина, по който тя гледа на селското стопанство, селските райони и дори хранително-вкусовата промишленост, тъй като в стратегията "ЕС 2020" тя сякаш почти е забравила за този жизненоважен сектор на Европейския съюз. Настоятелно призовавам Комисията да не пренебрегва тази важна област. Надявам се, че това не е израз на схващане, според което този сектор вече не е важен, особено с оглед на реформирането на бюджета на Европейския съюз.
<P>
Ще напомня на Комисията, че секторът на селското стопанство и храните е от жизненоважно значение поради основания, свързани с продоволствената сигурност, опазването на околната среда и на работните места в селските райони. Мисля, че тази гледна точка трябва да намери отражение в стратегията "ЕС 2020".
<P>
Благодаря на организацията на младите селски стопани в Ирландия "Macra НС Feirme", която представлява мъже и жени, за това, че привлякоха вниманието ми към този въпрос, като се надявам, че Комисията ни слуша.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Равнището на безработицата достигна до 10% в еврозоната в началото на годината спрямо 9,6% в ЕС-27. За младите хора равнището е над 21%. Около 20 милиона дружества функционират в Европейския съюз, с изключение на финансовия сектор, като 99% от тях са малки и средни предприятия. Две трети от общата работна сила в частния сектор са заети в малки и средни предприятия (МСП).
<P>
Призовавам Комисията и държавите-членки да изготвят пакет от мерки, насочени конкретно към подпомагане на МСП, за да им се помогне да излязат от икономическата и финансова криза. Този пакет от мерки трябва също така да бъде насочен към тези, които предлагат да създадат малки и средни предприятия. Мерките могат да включват например подходящото адаптиране на Европейския фонд за приспособяване към глобализацията и на Седмата рамкова програма за изследвания, както и опростяването на административните критерии и процедури за улесняване на достъпа на МСП до проекти, изпълнявани посредством европейски фондове.
<P>
И не на последно място, както и в случая със селските стопани, предлагам да се отпуснат правителствени гаранции за заеми, взети от МСП, за да им се окаже помощ за излизане от кризата, като това очевидно ще е валидно за определен период от време и ще бъдат ограничени до определен таван.
<SPEAKER ID="248" NAME="Georgios Papanikolaou" AFFILIATION="PPE">
(EL) Г-н председател, проблемът с незаконната имиграция в Гърция е много по-тежък, отколкото в останалата част от Европейския съюз, както всички знаем. Причините за това са различни, като се започне от географското й разположение и се свърши с дългата й брегова граница.
<P>
При тези обстоятелства инициативата на гръцкото правителство, която улеснява по безпрецедентен начин придобиването на гръцко гражданство от имигранти, в най-добрия случай е импровизация във времена като днешните и стана повод за възникването на следния парадокс: предложението, идващо от правителството на държавата, в която проблемът е най-тежък, съдържа най-смекчената във всяко отношение правна уредба в целия Европейски съюз.
<P>
Това по-скоро насърчава, отколкото да разубеждава незаконната имиграция, което е в ущърб на законната такава. То подкопава социалното сближаване и чрез фрагментарен подход към въпроса, разглеждайки само последната брънка в една верига, която включва незаконно влизане в страната, убежище, депортиране и разрешение за пребиваване и работа в Европейския съюз. Така се дава възможност за придобиване на европейско гражданство от неопределен брой незаконни имигранти.
<P>
От тази гледна точка това е европейски въпрос, който трябва да разгледаме много внимателно в най-близко бъдеще.
<SPEAKER ID="249" NAME="Ioan Enciu" AFFILIATION="S&amp;D">
(RO) Зачитането на правото на неприкосновеност на личния живот се превърна в особено актуален въпрос напоследък с въвеждането на новите информационни технологии. В добавка към полезното въздействие на тези технологии в множество области въпросът за намесата в личния живот на гражданите също беше поставен и оттук, и този за необходимостта от регулиране на достъпа до лични данни. Имам предвид факта, че на гражданите трябва да бъде гарантирано правото да проверяват събирането, съхраняването, използването и разпространяването на техните лични данни.
<P>
Сегашното законодателство за защита на личните данни изостава и вече не е способно да решава всички възникнали проблеми. Огромните количества обратна връзка от обществеността категорично подкрепя необходимостта от строго регулиране на правото на неприкосновеност на личния живот. Усилията на Европейския съюз за създаване на задоволителна правна база данни в тази област се приветстват, но според мен те все още са недостатъчни, за да посрещнат новите предизвикателства.
<P>
(Ръкопляскания)
<SPEAKER ID="250" NAME="Oldřich Vlasák" AFFILIATION="ECR">
(CS) Минаха повече от шест месеца, откакто Канада предприе безпрецедентната стъпка да върне изискванията за визи за една от държавите-членки на ЕС, в случая за граждани на Чешката република. Канада обоснова решението си с аргумента, че от другата страна на океана чешки граждани, по-специално роми, масово подават молби за убежище. При тези обстоятелства искам да кажа, че в Чешката република се прилагат едни и същи условия за всички независимо дали са чешки, словашки, виетнамски или украински граждани и независимо дали са от чешки, афроамерикански или ромски произход. Хартата на основните права и свободи, която е част от нашия конституционен закон, обявява равни национални и етнически права за всички граждани. Фактът, че Канада обяснява своите действия с позоваване на ромите, сам по себе си е дискриминационен, тъй като представлява признание, че визовите условия се променят заради една етническа група. Вместо за скъпи и административно натоварващи визи, Канада би трябвало поне да помисли задълбочено върху тези условия.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Г-н председател, както знаете, на 11 февруари Парламентът отхвърли Програмата за проследяване на финансирането на тероризма, програмата SWIFT. Вследствие на това споразумението беше суспендирано и не се изпращат никакви данни.
<P>
Комисията обаче има нов мандат за преговори. Въпросът, който искам да поставя пред председателството на Европейския парламент - не пред Вас, а пред действителното председателство - е дали имаме събеседник в преговорите, дали Съединените американски щати преговарят с Европейския съюз след неуспеха или преговарят по отделни аспекти и на двустранна основа с някои държави-членки.
<P>
Във всички случаи, г-н председател, ако такива преговори наистина се водят, изисквам Европейският парламент да поеме своята роля в преговорите, като смятам, че всички споделяме такова искане.
<SPEAKER ID="252" NAME="Mario Borghezio" AFFILIATION="EFD">
(IT) Г-н председател, госпожи и господа, на 23 февруари във Виласанта, Ломбардия, имаше сериозен разлив на въглеводороди от резервоар в неизползвана рафинерия, което доведе до масивно замърсяване на близката река Ламбро.
<P>
Мащабът на тази екологична катастрофа, при която бяха разлети хиляди кубически метри петрол, не само заплашва екосистемата на река Ламбро, включително с последици за фауната, но също така застрашава да се разпространи, въпреки предприетите мерки, и до река По, която тече през цялата долина на По до Адриатическо море.
<P>
Изключителната и неотложна ситуация, която вече стана причина регионът Ломбардия да поиска обявяването на извънредно положение, същевременно дава основание и за искане за намеса от страна на Европейския съюз - и тук аз призовавам за знак чрез председателството - както от гледна точка на координирането на екологичните инициативи в застрашените области, които без съмнение включват и областта на По, така и с оглед на финансовите ресурси, които ще са необходими за изключително важното възстановяване на екологичния статус на тази обширна област, засегната от огромна екологична катастрофа.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Регионалните различия остават предизвикателство в контекста на Европейския съюз. Поради тази причина е от основна важност политиката за сближаване да продължи да подкрепя най-слабо развитите региони. Ето защо приветствам инициативата за стратегия на ЕС за региона на Балтийско море и текущата инициатива за региона на река Дунав.
<P>
Настоятелно призовавам Парламента по същите причини да разгледа внимателно възможността за нови стратегии за други региони. В Югозападна Европа например Макаронезия (Азорските острови, Мадейра, Канарските острови и Кабо Верде) се сблъсква с различни споделени предизвикателства, така че една стратегия за този регион би спомогнала за подобряване на системите за комуникация, опазване на околната среда, насърчаване на растежа, научния обмен, създаването на работни места и сигурност, и улесняването на борбата срещу незаконната имиграция. Това също така ще бъде и напредък за европейската атлантическа граница и ще прекара нов мост между Европа и Африка.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Искам да посоча, че в островните региони въздушният транспорт понякога е единственият начин за достъп, а условията за функциониране зависят от обема на превозваните пътници и товари. Макар и да съществуват редица островни региони, където тези обеми са достатъчно големи, за да привлекат много въздушни транспортни оператори, като по този начин създават конкуренция и ниски цени на превозите и така подобряват достъпността, има и други области, като например Азорските острови, където тези обеми са много по-малки и това ги прави непривлекателни за операторите. В резултат на това цените на въздушния превоз са по-високи, а това препятства мобилността на хората и ограничава привлекателността на тази област за туристи, която би позволила разцвет и укрепване на техния огромен потенциал за развитие и за диверсифициране на икономическата им основа. Това ограничение е особено тежко във времена на криза, като периода, който преживяваме в момента.
<P>
Това означава, че временната подкрепа е от решаващо значение за насърчаване на увеличаването на обемите на превозваните пътници и товари, за да може пазарът да започне да функционира. По този начин регионите, които имат висок туристически потенциал, ще могат да бъдат включени и в целите на трансевропейските мрежи, чиято цел е разгръщане към краищата на Европа.
<SPEAKER ID="255" NAME="Czesław Adam Siekierski" AFFILIATION="PPE">
(PL) Независимо от факта, че много икономисти и политици вече обявиха края на кризата в Европа, ние продължаваме да се борим с отрицателните последици от нея. Месечните данни за равнището на безработица в Европейския съюз стават все по-отчайващи. Днес повече от 23 милиона души в Европа са без работа. Това означава, че кризата е разрушила предприетите в течение на редица години усилия за насърчаване на заетостта. Изключително вредно явление е постоянно растящият брой на безработни младежи. Днес всеки пети млад европеец е без работа. Трябва да се заключи, че това положение ще доведе до изключително вредни социални последици като увеличаване на престъпността, алкохолизъм, злоупотреба с наркотици и проблеми в семействата. Колкото до възможните начини за бързо излизане от рецесията, според мен трябва да използваме добре най-голямото си предимство: вътрешният пазар на Общността. Необходима е по-добра координация на европейско равнище, за да използваме в пълна степен възможностите на общото икономическо пространство. Нуждаем се от по-нататъшно опростяване на правилата за неговото функциониране и трябва да развиваме един действителен икономически съюз.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) Поради изтичането на неговия стандарт GMP в началото на февруари беше отнет лицензът на Националния институт за изследвания и развитие за микробиология и имунология "Кантакузино" в Букурещ за производство и продажба на продукти за инжектиране, включително на ваксини. Вследствие на въвеждането на плана за корекционни действия, изготвен от ръководството на института "Кантакузино" заедно с Националната агенция за лекарствени средства и одобрен от министерството на здравеопазването, се очаква институтът да си възвърне разрешителното за производство на ваксини през втората половина на април.
<P>
Ние обаче не бива да забравяме, че прекъсването на работата на институт с национално и европейско стратегическо значение като института "Кантакузино" създава висока потенциална опасност. Ето защо смятам, че за европейските институции е важно да упражняват по-строг контрол, което ще предотврати възникването на подобна ситуация на европейско равнище в бъдеще.
<SPEAKER ID="257" NAME="Georgios Papastamkos" AFFILIATION="PPE">
(EL) Г-н председател, с цялото ми уважение към Вас искам да Ви помоля утре да ни предоставите списък на всички, заявили едноминутно изказване, съставен по два критерия: първо, дали те не са се изказвали в предходната пленарна сесия, и второ, моментът, в който са подали искането си.
<P>
С цялото дължимо уважение както към Вас, така и към Бюрото не смятам, че е привилегия на Бюрото да дава време за изказвания, както то реши. Има редица принципи, първият от които е принципът на прозрачност.
<P>
Ще очакваме списъка утре - и виждам, че и други членове на Европейския парламент са съгласни и одобряват това - по два критерия, а именно критерият за момента, в който са подали искането си, и критерият дали са се изказвали или не на предходното пленарно заседание.
<SPEAKER ID="258" NAME="Председател">
Както знаете, критериите, които използваме, са равното разпределение на изказванията между различните политически групи в зависимост от големината на групата, като също така се дава предимство на онези, които не са се изказвали в предишното заседание. Това са критериите, които използваме.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Г-н председател, днес не се е изказал нито един член на групата на Зелените/Европейски свободен алианс, докато пет или дори седем членове от други групи взеха думата. Моля Ви.
<SPEAKER ID="260" NAME="Председател">
Именно това обясних по-рано, г-н Tremopoulos. Бяха внесени три искания за изказвания от Вашата група. Всички тези членове на Европейския парламент се бяха изказвали в предишното заседание. Ето защо използвахме този критерий, за да разпределим справедливо изказванията.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Тези критерии от Вас ли са избрани или от службите за заседанието? Те записани ли са някъде?
<SPEAKER ID="262" NAME="Председател">
От списъка на членовете на Европейския парламент, които са поискали да вземат думата, се вижда кои от тях са взели думата съгласно член 150 в предишното заседание.
<P>
На основата на тази информация председателството дава думата за изказвания на всички политически групи. Така се случи, че тримата членове на ЕП от групата на Зелените/Европейски свободен алианс, които поискаха да вземат думата, вече са го направили в предишното заседание. Поради това не им дадохме предимство. Така стават нещата. Опитваме се да дадем възможност на всеки да се изказва в съответствие с големината на съответната група и критерия, който Ви обясних, относно хората, които не са се изказвали в предишното заседание.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Това вероятно е много разумен критерий, но записан ли е той в някой член или в Правилника за дейността за пленарните заседания, или в този на Парламента?
<SPEAKER ID="264" NAME="Председател">
Председателството използва своите правомощия и тълкува най-правилния начин за провеждане на заседанието по справедлив и уравновесен начин за всички групи.
<SPEAKER ID="265" NAME="Chrysoula Paliadeli" AFFILIATION="S&amp;D">
(EN) Г-н председател, искам да попитам дали фигурирам в списъка на заявилите изказване днес и също така дали съм в списъка на изказвалите се на последното пленарно заседание. Възможно ли е да получа отговор на този въпрос още сега?
<SPEAKER ID="266" NAME="Председател">
Ще Ви отговоря веднага. Г-жо Paliadeli, Вие фигурирате в списъка на заявилите изказвания от групата на социалистите. Редът на изказванията е редът, в който са направени заявките за тях: Вие сте регистрирана в реда, в който сте поискали да вземете думата. Ние дадохме думата на шест члена на Вашата група.
<SPEAKER ID="267" NAME="Chrysoula Paliadeli" AFFILIATION="S&amp;D">
(EN) Г-н председател, на какво основание?
<SPEAKER ID="268" NAME="Председател">
На основата на хронологичния ред - времевия ред. В този списък Вие сте номер девет.
<P>
Продължавам със заседанието.
<P>
(Реплика от залата)
<P>
Обясних критериите. Какво още искате да знаете?
<SPEAKER ID="269" NAME="Corina Creţu" AFFILIATION="S&amp;D">
(EN) Г-н председател, единственият ни проблем е, че би било добре да знаем предварително кой ще вземе думата. Сега е 10 ч. вечерта и ние може би стоим тук напразно, ако няма да получим време за изказване. Смятам, че трябва да въведем правило, според което да научаваме най-малко два часа предварително кой ще взема думата в едноминутните изказвания.
<SPEAKER ID="270" NAME="Председател">
Ще вземем предвид Вашия коментар.
<SPEAKER ID="271" NAME="John Bufton" AFFILIATION="EFD">
(EN) Г-н председател, това изобщо не е по Ваша вина, но тук цари пълна бъркотия. Чакахме няколко часа тази вечер, за да можем да се изкажем. Сега е 10 ч. вечерта. Настъпва времето за едноминутните речи, получаваме време за тях, но това е жалка работа. Ако искаме да прекараме времето си тук, като разискваме по важни за нашите региони въпроси, без съмнение трябва да можем да се изказваме.
<P>
Необходимо е да съществува някаква схема в рамките на Вашата организация, в рамките на този объркан Парламент, за да можем да сме сигурни, че ще сме тук и че ще можем да получим време за изказване. Да прекарваме цялото това време тук в чакане и седене с надеждата, че ще ни бъде дадена думата, е пълна безсмислица. На нашите избиратели в страната ни, в Обединеното кралство, вече им е омръзнало от тази глупост, защото ние тук не можем да говорим за техните права и проблеми.
<P>
Това е абсолютна пародия. Призовавам Ви да говорите по въпроса с г-н Барозу. Вече съм му казвал по-рано, че всичко това е истински фарс. Ако трябва да седя тук в 10 ч. вечерта в понеделник, вторник, сряда и четвъртък вечерта, то тогава нека поне имаме шанс да се изказваме по важни въпроси, свързани с нашите държави-членки. Призовавам Ви, господине, предайте това на Вашите ръководители, тъй като това не е демокрация, а диктатура.
<SPEAKER ID="272" NAME="Председател">
Благодаря Ви. Искам да Ви припомня, че г-н Барозу е председател на Комисията, а не на Европейския парламент.
<SPEAKER ID="273" NAME="Sonia Alfano" AFFILIATION="ALDE">
(IT) Г-н председател, ако вместо цялата тази препирня бяхме получили възможността да вземем думата, може би щяхме да имаме възможността да сме от полза на нашите избиратели, тъй като сега е 10 ч. вечерта и ние всички знаем, че е трябвало да вземем думата. Всички идваме тук, за да предадем исканията на нашите избиратели. Една минута време за изказване и без това е много малко, а съкращаването на списъка по мое мнение е също така донякъде арогантно.
<SPEAKER ID="274" NAME="Председател">
Госпожи и господа, положението е съвсем ясно. Имаме половин час за тези изказвания и аз трябва да спазвам тази продължителност. Онези от вас, които искат да вземат думата, ще заемат много повече от половин час. Председателството всъщност прилага рационални и справедливи критерии, като това е част от неговите правомощия.
<P>
Разбирам вашата неудовлетвореност. Ето какво ще направим: съвместно с отговорника за пленарните заседания ще потърсим начин да получаваме приблизителна представа - тъй като тя никога не може да бъде точна, но поне приблизителна представа - за това кои от вас ще се изказват, така че да намалим до минимум броя на чакащите. Ще направим това с готовност и ще положим всички усилия.
<P>
Сега, ако разрешите, продължаваме заседанието, защото в противен случаи ще стоим тук цяла нощ да обсъждаме едно и също.
<P>
С това разглеждането на тази точка от дневния ред приключва.
<P>
Писмени изявления (член 149)
<SPEAKER ID="275" NAME="Tunne Kelam  " LANGUAGE="EN">
Сега е период за критични решения във връзка с взаимоотношенията между ЕС и Беларус. Програмата "Източно партньорство" предложи на режима в Беларус възможности за отслабване на строгия му контрол над обществото и отваряне на път към демократични реформи. Този процес обаче трябва да бъде взаимен. Икономическата подкрепа на ЕС и започването на проекти за сътрудничество могат да доведат до устойчив напредък само ако всяка стъпка на добра воля от страна на ЕС бъде съпроводена с действителни мерки, насочени към възвръщането на отворено демократично общество в Беларус. Оценката на положението от лауреата на наградата "Сахаров" Милинкевич е песимистична. Както той ни съобщи, положението с правата на човека не се е подобрило. То всъщност се е влошило. В същото време, като се има предвид, че режимът на Лукашенко зависи повече от всякога от западните технологии, пари и пазари, ЕС разполага с ефективно средство за въздействие върху бъдещото поведение на режима. Първо обаче трябва да разберем, че белоруският диктатор проучва положението, за да види колко сериозно настроени в действителност са неговите партньори от ЕС относно важността на демократичните реформи. Ето защо е толкова важно да бъде изпратено ясно послание, че приоритет на ЕС са действителните промени в положението на правата на човека.
