<CHAPTER ID="016">
Декларации на председателството
<SPEAKER ID="359" NAME="Председател">
Опечалени сме от новината за извършеното в Мексико убийство на международния наблюдател за правата на човека от Финландия Тири Антеро Яааккола. Той и мексиканската активистка Бети Кариньо Трухильо, която го придружавала по това време, били убити при изпълнение на наблюдателна мисия за съблюдаване на правата на човека в Мексико. От името на Европейския парламент поднасям съболезнования и изразявам съчувствие на близките на жертвите. Както виждаме, светът, в който живеем, все още изисква такива жертви.
<P>
Навярно сте осведомени, че миналата седмица направих официално посещение в САЩ. Официално открих новото Бюро за връзка на Парламента към Конгреса на САЩ във Вашингтон. Също така проведох множество важни разговори, които би трябвало да допринесат за по-тясното сътрудничество, по-специално икономическо сътрудничество, между Европейския съюз и САЩ. Разговаряхме и за стратегическото партньорство и за промените, които настъпиха в Европейския съюз след влизането в сила на Договора от Лисабон. Очакваме сътрудничеството със САЩ да се осъществява на равни начала.
<P>
Тази неделя, на 9 май, се навършват 60 години от декларацията на Шуман. За да отбележи това събитие, Европейският парламент ще отвори вратите си за всички, които проявяват интерес, в събота, 8 май в Брюксел и в неделя в Страсбург. Ще се състоят и церемонии за ознаменуване на това събитие в Люксембург. В Страсбург, наред с другите гости, ще присъства и един от заместник-председателите на Комисията, както и министрите по европейските въпроси на Франция и Германия. Аз също ще бъда там и искам да насърча всички ви да дойдете в Страсбург тази неделя, след четири дни.
