<CHAPTER ID="022">
Oбщи тарифни преференции (разискване)
<SPEAKER ID="288" NAME="Председател">
Следващата точка е докладът на г-н Scholz - от името на комисията по международна търговия относно предложението за регламент на Европейския парламент и на Съвета за изменение на Регламент (ЕО) № 732/2008 на Съвета за прилагане на схема от общи тарифни преференции за периода от 1 януари 2009 г. до 31 декември 2011 г. - C7-0135/2010-.
<SPEAKER ID="289" NAME="Helmut Scholz" LANGUAGE="DE">
Г-н председател, г-жо Гьори, г-н Де Гухт, госпожи и господа, твърде късно обсъждаме един важен аспект на международната търговска политика. Като се има предвид значението му, щеше да е добре залата да е пълна и всички места да са заети. Общата система за преференции (ОСП) на ЕС е значително постижение на европейската търговска политика. Тя отваря нашия пазар за най-бедните страни в света и за всички видове стоки, с изключение на оръжия. Също така предоставя на развиващите се страни търговски отстъпки за цял спектър от продукти. ОСП+ е ценна система от стимули, която предлага на развиващите се страни допълнителни отстъпки, ако подпишат и приложат на практика важни международни споразумения относно правата на човека, трудовите стандарти и стандартите относно околната среда. Въпреки това системата наистина има слаби места и трябва да се актуализира редовно.
<P>
С течение на годините Европейският парламент, страните партньори, дружества и неправителствени организации направиха важни предложения за подобряване на системата. Целият свят сега очаква Комисията да представи предложението си за така необходимото преразглеждане на системата. Крайният срок за това предложение беше 1 юни 2010 г. Комисията не се справи навреме и неуспехът й остави участващите страни и дружества както във, така и извън ЕС в опасно състояние на несигурност. Съществуващият регламент сега трябва да бъде преразгледан.
<P>
Вие се опитвате да спасите положението с помощта на преходен регламент и именно това ще се гласува утре, т.е. в четвъртък. Преходният регламент е просто удължаване на срока. Той не променя нищо, не подобрява нищо и не изпълнява новите изисквания, произтичащи от Договора от Лисабон. Това причини не само изненада, но и недоволство в рамките на Европейския парламент и като докладчик почувствах същото. Задължение на членовете на Парламента е да гарантират спазването на правата, задълженията и правомощията, предоставени на избраните представители на гражданите на Европа съгласно Договора от Лисабон. Също така е наше задължение да се уверим, че намаляването на тарифите води до истинско подобрение в положението на развиващите се страни. За да защитя партньорите на ЕС от последиците на една продължителна процедура, първоначално предложих на комисията по международна търговия да бъдат изменени само тези елементи от регламента, които са необходими, за да може Парламентът да изпълни новата си роля.
<P>
В същото време бих искал да подчертая, че също вярвам, че е необходимо цялостно преразглеждане на схемите за ОСП и ОСП+. По време на интензивните срещи със Съвета и Комисията по правни въпроси, произтичащи от Договора от Лисабон, които засягат преходния регламент, Парламентът най-накрая реши да направи една голяма смела крачка. На този етап бих искал още веднъж да изразя искрените си благодарности към председателя на комисията по международна търговия, професор Moreira, за неговите неуморни усилия като посредник, а също и към Вас, г-н Де Гухт, за уверението от страна на Комисията, че ключовите изменения, по-специално по отношение на информиране и включване на Европейския парламент, ще бъдат отразени в практиката. Ето защо решихме да се откажем от всичките си изменения, с цел да се даде възможност на преходния регламент да влезе в сила възможно най-бързо. Направихме това преди всичко в интерес на нашите партньори и на дружествата, които са засегнати.
<P>
Уверението от страна на Комисията включва обещание в бъдеще да информира Европейския парламент цялостно, незабавно и едновременно с информирането на Съвета за дейности, свързани с основните аспекти на ОСП, за всички развития, както и да споделя всички документи, свързани с ОСП. Комисията също така гарантира, че Европейският парламент ще бъде уведомяван за всяко спиране на прилагането на преференциалните режими в съответствие с член 16, параграф 3, за оттегляния, включително и за съответните доклади от разследвания на Комисията в съответствие с член 17, както и за решения за защитни клаузи в съответствие с членове 20 и 21, преди те да влязат в сила.
<P>
Приветстваме внасянето на Омнибус 1 и готовността на Комисията да започне по-задълбочена дискусия на предложенията, които е направила в Омнибус 1. В същото време бихме искали да напомним на Комисията, че Омнибус 2 трябва спешно да бъде внесен.
<P>
Накрая, бих искал да подчертая още веднъж, че Парламентът направи една отстъпка за преходния регламент. Не бива да забравяме, че трябва да се борим за непрекъснатото и базисно прилагане на парламентарните права на Европейския парламент.
<SPEAKER ID="290" NAME="Енико Гьори">
действащ председател на Съвета. - (HU) Г-н председател, г-н член на Комисията, г-н Scholz, госпожи и господа.
<P>
действащ председател на Съвета. - (EN) Г-н председател, нека да продължа на английски език. Поради терминологията мисля, че е по-подходящо да се използва английски език. Откакто Комисията представи своето предложение за удължаване за ограничения срок на прилагането на сега действащия регламент за ОСП - така нареченото предложение за удължаване, Съветът постоянно подчертава пред тази зала значението на своевременното приемане на това предложение. Целта е да се гарантира, че развиващите се и по-малко развитите страни ще продължават да се възползват от общата система на ЕС за преференции, която е основен елемент на търговската политика на ЕС по отношение на развиващите се страни.
<P>
Съветът се радва да види, че първата стъпка към приемане на това предложение на първо четене ще се проведе днес тук, в Европейския парламент. Възможно най-бързо ще предприемем необходимите стъпки, за да потвърдим споразумението между нашите институции въз основа на приетата от вас позиция днес. В същото време Съветът очаква с нетърпение предстоящото представяне от страна на Комисията на предложението й за цялостен преглед на ОСП на ЕС.
<P>
Трябва да изработим схемата така, че да помогнем по-добре на онези развиващи се икономики, които имат най-голяма нужда от преференции, и да гарантираме, че тя ще се превърне в още по-ефективен инструмент за развитие и външна политика чрез предоставяне на стимули за добро управление. С оглед на това Съветът изразява готовността си да работи заедно с Парламента в дух на добро сътрудничество с оглед на въвеждането на модерна, цялостна и напълно функционална правна рамка, която да бъде благоприятна за потребностите на развиващите се страни.
<P>
Нека да завърша, като използвам възможността напълно да оценя, от името на председателството, положителните и конструктивни усилия както на председателя на комисията по международна търговия, г-н Moreira, така и на докладчика по това досие, г-н Scholz, за постигането на споразумение по това предложение.
<SPEAKER ID="292" NAME="Карел Де Гухт">
член на Комисията. - (EN) Г-н председател, оценявам високо подкрепата в рамките на комисията по международна търговия за предложението за удължаване на регламента за прилагане на схема от общи тарифни преференции. Поднасям нашите специални благодарности на докладчика, г-н Scholz, и на председателя на комисията по международна търговия, г-н Moreira, за желанието им да се намери прагматично решение за това, как да се отговори на загрижеността на Парламента относно прилагането на новите правила за делегираните актове и актовете за изпълнение по отношение на съществуващия регламент за ОСП.
<P>
Със сигурност си спомняте, че удължаването беше предложено като средство за преодоляване на периода, който е необходим за приспособяване към влизането в сила на Договора от Лисабон и за представяне на нов регламент относно бъдещата схема на ЕС за ОСП. Подкрепата на Европейския парламент, изразена в гласуването на комисията по международна търговия на 3 март, проправя пътя за успешно продължение на настоящата схема в полза на развиващите се страни и ЕС. То също така засилва ролята и ангажимента на ЕС за постигане на целите на политиката на ЕС за развитие.
<P>
Комисията ясно чу въпросите, повдигнати от Парламента, относно аспектите на регламента за ОСП що се отнася до взимането на решения. В тази връзка можем да препотвърдим нашата пълна и активна подкрепа за това, Европейският парламент да играе своята роля по отношение на търговската политика, както е предвидено в Договора от Лисабон. Поради тази причина Комисията се ангажира за обсъждане в конструктивен дух на въпросите, които бяха повдигнати от Парламента през последните няколко седмици. Това разискване ще продължи в контекста на две предложения на Комисията за регламент за коригиране на взимането на решения в областта на търговската политика в контекста на влизането в сила на Договора от Лисабон - Омнибус I и Омнибус II.
<P>
Успоредно с това Комисията ще положи всички усилия, за да реагира на искането на Парламента да бъде напълно информиран за работата, свързана с основните аспекти на ОСП. Това наистина е от решаващо значение, за да може Европейският парламент да бъде в състояние да играе ефективно ролята си в търговската политика. Поради тази причина Комисията, като се основава на съществуващите изисквания, незабавно ще информира Европейския парламент и Съвета за всички важни събития и ще споделя всички документи, свързани с ОСП.
<P>
Накрая, очакваме с нетърпение по-нататъшните разисквания с вас относно бъдещата схема от общи преференции в допълнение към предложението за нов регламент, което ще бъде пред вас през месец май. Оставам в готовност да обсъждам основните елементи на предложението при първа възможност, след като то бъде прието от Комисията.
<SPEAKER ID="293" NAME="Béla Glattfelder">
от името на групата PPE. - (HU) Г-н председател, много съм доволен, че готовността на докладчика към компромис направи възможно своевременното удължаване на схемата от тарифни преференции. Унгарското председателство на Европейския съвет изигра много важна роля в този процес. Ако не се беше удължила схемата от тарифни преференции, сега това щеше да има изключително негативен ефект върху най-бедните страни в света. Въпреки това е жалко, че Европейската комисия представи късно това предложение пред Европейския парламент и не можем да имаме смислено разискване тук, макар че регламентът за ОСП заслужава едно изменение. Това е така, защото тарифните преференции, които предоставяме на най-богатите страни износителки на петрол в света, като например Обединените арабски емирства и Саудитска Арабия, са необосновани. Струва си да се обмисли дали Русия, която не е член на СТО, тъй като не пожела да се присъедини, и много често използва търговската политика, за да оказва натиск върху външната политика, заслужава да получава търговски преференции.
<P>
Струва си също така да се обмисли начинът, по който бихме могли да интегрираме критериите за устойчивост в схемата от тарифни преференции. В края на краищата, днес търговски преференции се предоставят на държави, които иначе пречат на приемането на споразумения за опазване на климата на международната сцена или, като стана дума, изнасят към Европейския съюз стоки, произведени в неустойчиви условия, често чрез унищожаване на тропически гори или с огромни емисии на CO2. Вярвам, че следващата схема от тарифни преференции ще трябва да отговори и на тези въпроси.
<SPEAKER ID="294" NAME="Vital Moreira" LANGUAGE="PT">
Г-н председател, ако ние сме тук, за да разискваме колко време ще бъде в сила настоящата схема от общи тарифни преференции (ОСП), то е защото Комисията не изпълни задължението си да внесе предложеното реално преразглеждане на тази схема в рамките на съответния срок.
<P>
Затова един период за отлагане на действащия регламент е очакван с цел да се поддържат ползите от международната търговия, на които се радват развиващите се страни, като се започне с най-бедните, при достъпа им до европейския пазар. От решаващо значение е това предложение да бъде прието без допълнително забавяне, за да може страните, които се възползват от ОСП, да продължат да се възползват от нея, и за да могат икономическите играчи да развият своите търговски отношения с необходимата предвидимост и правна сигурност.
<P>
Ето защо аз, като председател на комисията по международна търговия и като докладчик в сянка, защитих тезата, че отлагането трябва да бъде отлагане и нищо повече, като дори Европейският парламент се отказва от една ad hoc адаптация на настоящия регламент за прилагане на актовете за изпълнение на Комисията и ни дава надежда, че това ще бъде приведено в съответствие в близко бъдеще, като се използват така наречените регламенти "омнибус".
<P>
Бих искал да подчертая, че въз основа на това разбиране, решението, взето от докладчика, докладчиците в сянка и останалите членове на комисията, повлия на ангажимента на Европейската комисия - който днес отново беше подчертан от члена на Комисията, г-н Де Гухт, и аз искрено му благодаря за неговото внимание - да гарантира отсега нататък на Европейския парламент, че той ще има навременна и пълна информация за всеки съответен акт във връзка с прилагането на настоящия регламент, в съответствие с разпоредбите на Договора от Лисабон по отношение на общата търговска политика.
<P>
Накрая, искам накратко да благодаря на докладчика, на Комисията, а също и на Съвета за този компромис, който ще позволи на Парламента да се грижи добре за интересите на Европа и на тези, които разчитат на нас.
<SPEAKER ID="295" NAME="Niccolò Rinaldi">
от името на групата ALDE. - (IT) Г-н председател, г-н член на Комисията, госпожи и господа, общата система за преференции е един от малкото методи за диференциация, който работи в полза на развиващите се страни в международната търговия. Това е деликатен инструмент, който трябва да се използва по най-добрия начин.
<P>
Тази вечер говорим за едно удължаване, което означава, че датата на Комисията ще бъде отложена, след като новото окончателно предложение бъде представено. В същото време обаче, казваме, че това е един инструмент, с който трябва да се работи с повишено внимание, и че също така се отнася и за междуинституционални отношения. Досега, дори и преди Договора от Лисабон, Европейският парламент не винаги е бил изцяло включван във вземането на решения, както се случи по време на разискванията относно Колумбия или Шри Ланка, които разпалиха ентусиазма на Парламента.
<P>
Също така трябва да отчетем ползите от последваща оценка на решението за прилагане на регламента. Какво е влиянието на ефектите от намаляване на тарифите, какво да кажем за прекратяването му, какви са механизмите му, каква е процедурата му? Понякога една проверка на място на тези въпроси може да разкрие изненади и да предложи най-подходящите критерии, които да направят въздействието на регламента възможно най-ефективно.
<P>
Що се отнася до условията, светът се променя и инструментът трябва да покаже по-голямо съответствие по отношение на страни, които печелят от тарифните отстъпки. Основната концепция за зачитането на правата на човека трябва да бъде допълнена от по-широка визия, в която, както е отбелязано от докладчика, г-н Scholz - на когото благодаря за отличната работа по този доклад - са взети под внимание различни показатели: постконфликтно възстановяване, специфичното положение на жените, синдикатите, положението на възстановяване след природни бедствия, устойчивост на околната среда и спазване на международните социални споразумения.
<P>
Ако трябва да приемем комбинация от тези критерии, не бих се изненадал, ако списъкът с държавите бенефициери, който сме съставили, бъде различен от настоящия списък и може би по-заслужаващ, но ще можем да говорим за това отново, след като имаме окончателното предложение за регламент.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Г-н председател, имайки предвид, че настоящата схема от общи тарифни преференции изтича в края на годината, е важно, както вече се спомена, Комисията да представи навреме своя нов проект за цялостно преразглеждане на системата.
<P>
Сега обсъждаме само удължаване, което е необходимо за гарантиране на правна сигурност и за гарантиране на взаимните интереси. Въпреки това значението на този въпрос дали за развиващите се страни, или също така за държавите-членки на ЕС, преди всичко за тези с по-слабите икономики, чиито промишлени, селскостопански или обществени интереси, не винаги се отчитат в международните търговски споразумения, насърчавани от Комисията, прави необходимо подробно обсъждане, за да се вземат предвид всички възможни аспекти, последствия и въздействия на тази система за един бъдещ регламент, чийто проект трябва да пристигне в Парламента възможно най-бързо.
<SPEAKER ID="297" NAME="Oreste Rossi" AFFILIATION="EFD">
(IT) Г-н председател, госпожи и господа, тази мярка се отнася за общата система за преференции или с други думи - намаляване на вносните мита за трети страни, които поемат определени ангажименти към международни договори и споразумения по чувствителни въпроси, като например трудовите права и околната среда. Тези изисквания трябва да бъдат периодично преразглеждани и актуализирани по предложение на Европейската комисия, но за съжаление не сме тук, за да гласуваме преразглеждане, а удължаване на старите правила.
<P>
В този чувствителен момент на не само икономическа, но и политическа международна криза, да не се преразгледат и актуализират условията за включване или изключване от списъка, е избор, който е срещу най-добрите интереси на Европейския съюз. Въпреки нелинейното поведение на Европейската комисия ние все пак ще гласуваме "за", защото вярваме в този инструмент, който е благоприятен за трети страни, които особено се отличават в сравнение с други по отношение на въпроси, считани за стратегически.
<SPEAKER ID="298" NAME="Карел Де Гухт" LANGUAGE="EN">
Г-н председател, слушах участниците в разискването. Разбирам, че групите са съгласни, че трябва да удължим съществуващата система, но че те очакват да получат новата система възможно най-скоро на бюрата си. Точно това ще направим. Работим по въпроса. Както знаете, преди да може да се направи законодателно предложение, има нужда от обществена консултация, която отнема време. Има нужда от оценка на въздействието, която отнема време. След това, разбира се, следва вътрешният процес на вземане на решения в рамките на Европейската комисия по тема, която е изключително дълбока.
<P>
Става дума за финансова система, която ще се прилага доста дълго време. Искаме системата да бъде много по-избирателна, отколкото е била в миналото, така че да можем да помагаме на тези, които наистина се нуждаят от нея. Към момента повече от 150 страни са бенефициери на системата. Тя изобщо не е избирателна. Можете дори да се запитате каква е ползата от такава система. Ние я преразглеждаме старателно.
<P>
Ще представим своите предложения в рамките на няколко месеца. След това Парламентът ще има възможността да ги обсъди подробно с нас. Бих искал също така да повторя нашето обещание, че ще се грижим за пълната информираност на Парламента.
<SPEAKER ID="299" NAME="Енико Гьори" LANGUAGE="EN">
Г-н председател, реформата на ОСП ще бъде фокусна точка за Съвета и за председателството на ЕС. С преразглеждането на настоящата схема, която ще започне под нашето председателство, Парламентът и Съветът ще имат уникална възможност да отразят дълбоките промени в световната икономика и особено значително нарасналата конкурентоспособност на партньорите със зараждащи се пазарни икономики.
<P>
Председателството внимателно отбеляза действителните съображения, подчертани от г-н Rinaldi, относно ефективното прилагане на ОСП. Съветът очаква с нетърпение да обсъди този въпрос и много други въз основа на предстоящото предложение на Комисията за новата ОСП.
<P>
Позволете ми да подчертая още веднъж колко съм благодарен на докладчика и на председателя на комисията, г-н Moreira за тяхното сътрудничество. Мисля, че това е победа на здравия разум, защото те разбраха, че това е спешен и важен въпрос. Ние наистина не искахме да създаваме правни проблеми. За мен това е един вид модел и много се надявам, че по други въпроси, по които имаме такива правни спорове, това ще послужи като много добър пример за гладки отношения между Съвета и Парламента.
<SPEAKER ID="300" NAME="Helmut Scholz" LANGUAGE="DE">
Г-н председател, г-жо Гьори, г-н Де Гухт, преди всичко, искам много да благодаря на докладчиците в сянка за толкова конструктивното ни сътрудничество. Сега, когато най-накрая се споразумяхме относно формалните аспекти на преходния регламент, бих искал да се възползвам от това разискване, за да обясня накратко някои от изискванията за бъдещия регламент.
<P>
Новата редакция на регламента следва да има следните основни цели: 1. да се повиши ефективността на системата; 2. да се разработят правила, които ще спомогнат за по-добре регулиран процес на реформа, в който е гарантирано участието на бенефициерите; 3. да се гарантира, че регламентът отдава необходимото значение на задачата за демократично управление, която се изисква Парламентът да изпълни. Това включва предложения от комисията по развитие.
<P>
Новата Обща система за преференции (ОСП) трябва да бъде по-ясна и по-прозрачна система. Бих искал да отбележа три момента в това отношение и първият се отнася за правилата за произход. Правилата за произход и административните процедури, които да ги съпровождат, са една от основните причини, поради които търговските преференции, предоставени от ОСП, се използват пълноценно, особено от най-слабо развитите страни. В настоящата версия на системата правилата за произход често пречат на преференциите, които съществуват на хартия, да имат положително въздействие. Току-що се върнах от Парламентарната конференция на Световната търговска организация (СТО) в Женева и този проблем беше много напред в списъка на обсъжданите там въпроси. Според мен ЕС трябва да направи кампания в рамките на СТО, за да бъде даден приоритет на системата за преференции, като част от работата му по хармонизиране на правилата за произход.
<P>
Вторият момент се отнася за страните партньори. Тук чувствам, че е особено важно за нас да разработим по-ясни критерии. Коефициентът на Джини е добър пример за такъв тип критерий. Както вече споменахме, трябва да сме по-гъвкави, за да бъдем в състояние да реагираме по-ефективно.
<P>
Третият момент касае техническата помощ. Само преференции не са достатъчни. Трябва да увеличим въздействието на системата и да подобрим процента на използване на ОСП чрез предоставяне на техническа помощ.
<P>
Това е всичко що се отнася до общо подобрение на системата за преференции като цяло. Бих искал още веднъж да благодаря на всички, които участваха, за конструктивния им подход. Ще се радвам да продължим да работим с Комисията въз основа на уверенията, получени днес.
<SPEAKER ID="301" NAME="Председател">
Разискването приключи.
<P>
Гласуването ще се проведе утре от 11,30 ч.
<P>
Писмени изявления (член 149)
<SPEAKER ID="302" NAME="George Sabin Cutaş" LANGUAGE="RO">
Бих искал да подчертая, че предложението, внесено от Европейската комисия, не е реформата на "Общата система за преференции", поискана от Европейския парламент в неговата резолюция от 5 юни 2008 г., а само удължаване на текущия набор от правила. Ето защо споделям мнението на докладчика за необходимостта от незабавно преразглеждане на настоящия регламент, съставен през 2008 г., както и да бъде адаптиран към разпоредбите на Договора от Лисабон, който влезе в сила впоследствие. Благодарение на този договор Европейският парламент има нови правомощия в областта на търговията и трябва да се произнесе по критериите за допустимост, списъка на страните бенефициери и временното оттегляне на режимите по ОСП. В бъдеще трябва да се извърши общо преразглеждане на регламента, което да е насочено към повишаване участието на страните бенефициери в процесите на реформи, които ги засягат, като се предостави техническа помощ за подпомагане развитието на институционалния им капацитет, както и като се преразгледат и хармонизират правилата за произход.
<SPEAKER ID="302" NAME="Elisabeth Köstinger" LANGUAGE="DE">
Общата система за преференции (ОСП) дава преференциален достъп до пазара на ЕС на 176 развиващи се страни. Тарифни намаления или безмитен достъп до вътрешния пазар позволяват на търговията да даде своя принос за намаляване на бедността в тези страни. Ето защо подкрепям преходния регламент, който осигурява правна приемственост на ОСП, така че тази възможност да остане на разположение на развиващите се страни. Търговията също е важен и ефикасен инструмент, който дава на засегнатите страни възможност да се приближат към върховенството на закона и демокрацията и да се разработи добре функционираща икономика. Предвид важността и спешността на този въпрос подкрепям удължаването и отбелязването на бърз напредък по регламента.
