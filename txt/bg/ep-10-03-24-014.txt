<CHAPTER ID="014">
Положението в Тибет (разискване).
<SPEAKER ID="134" NAME="Председател">
Следващата точка е изявлението на Комисията относно положението в Тибет.
<SPEAKER ID="135" NAME="Laima Liucija Andrikien" AFFILIATION="PPE">
(EN) Г-н председател, виждам, че испанското председателство на ЕС напуска залата и затова искам да изразя дълбокото си разочарование от това, че нито испанското председателство, нито върховният представител ще присъстват на обсъждането и че техните места ще бъдат празни.
<P>
Това е възмутителна постъпка спрямо Европейския парламент, който е единствената институция на ЕС, избрана от хората на Европа, и това създава много лош прецедент, особено след влизането в сила на Договора от Лисабон.
<P>
Мога ли да поискам от Вас, г-н председател, да предадете на лицата, които ще отсъстват, че дневният ред на пленарното заседание се определя от Парламента, а не от Съвета или от испанското председателство на ЕС и че поне един от тях би следвало да присъства тук днес.
<SPEAKER ID="136" NAME="Председател">
Бях уведомен, че испанското председателство е съобщило по-рано, преди месец, че за негово голямо съжаление не може да присъства по-дълго време.
<SPEAKER ID="137" NAME="Марош Шевчович" LANGUAGE="EN">
Г-н председател, искам да благодаря на Парламента, че днес постави на разискване тази тема, тъй като според мен тя заслужава да бъде обсъдена и мисля, че следва да започнем, като отбележим факта, че нашите отношения с Китай - които считаме за много важни и стратегически - постигнаха огромен напредък през последните няколко години. Наличието на такова силно стратегическо партньорство ще ни позволи и със сигурност ни позволява да работим по всички въпроси, включително по най-чувствителните.
<P>
Изградихме впечатляваща рамка от взаимодействия на високо равнище, чрез която редовно преодоляваме световните предизвикателства, пред които са изправени нашите граждани, без да пренебрегваме въпросите, по които нашите възгледи може да се различават - и Тибет определено е един от тях.
<P>
Очевидно е, че различията с Китай по отношение на Тибет остават. Ние сме истински загрижени от положението на правата на човека в Тибет, от факта, че Тибет остана затворен в голяма степен за международните медии, дипломатите и хуманитарните организации и също от липсата на напредък в преговорите между представителите на Далай Лама и китайските органи.
<P>
Позицията на Европейския съюз не оставя възможности за погрешно тълкуване. Поради това ми позволете да подчертая: ЕС зачита суверенитета и териториалната цялост на Китай, включваща Тибет. Ние зачитаме политиката за "единен Китай".
<P>
Ние обаче винаги сме подкрепяли мирното изглаждане на конфликти чрез диалог между китайските органи и представителите на Далай Лама. Диалогът трябва да бъде конструктивен и резултатен и да засяга всички основни въпроси като запазването на уникалната култура, религия и традиции на Тибет и необходимостта от постигане на система на истинска автономия за Тибет в рамките на Китайската конституция.
<P>
Диалогът следва също да засяга участието на всички тибетци във вземането на решения. За Европейския съюз Тибет е тема, свързана с правата на човека. Винаги сме съобщавали това послание на нашите китайски партньори и сме изслушвали внимателно техните становища, като полагаме максимални усилия да разберем тяхната позиция в духа на взаимното уважение.
<P>
Правата на човека обаче са всеобщи и положението в Тибет поражда основателна загриженост в международната общност, факт, който винаги посочваме на нашите китайски събеседници.
<P>
В рамките на сино-тибетския диалог неотдавна тибетската страна представи актуализиран меморандум за истинска автономия за бъдещето на Тибет. Приветстваме факта, че тибетската страна заяви отново твърдия си ангажимент да не се стреми към отделяне или независимост.
<P>
Също така се радваме, че Далай Лама остава ангажиран с подхода за постигане на междинно решение и с диалога като единствен начин за постигане на взаимно приемливо и трайно решение.
<P>
Европейският съюз приветства факта, че и двете страни продължават да провеждат преговори, въпреки че със съжаление отбелязваме липсата на резултати и на стимул.
<P>
Позволете ми в заключение да призова представителите на двете страни да продължат и активизират диалога с дух на откритост и с цел постигане на трайно решение в Тибет. От наша страна мога да гарантирам безрезервната подкрепа на ЕС за този процес.
<SPEAKER ID="138" NAME="Laima Liucija Andrikienė" LANGUAGE="EN">
Г-н председател, деветият кръг от сино-тибетските преговори не доведе до конкретни резултати и не подобри положението на тибетското население на място. Изразяваме съжаление относно липсата на изявление на ЕС преди края на преговорите и се надяваме, че Европейският съюз ще издаде изявление относно оценката на резултатите от преговорите. Европейският парламент иска да знае по какъв начин Съветът на ЕС може да спомогне за постигането на взаимно приемливо решение на тибетския въпрос и за гарантирането на основните права на човека и истинска автономия за тибетския народ.
<P>
На второ място, искам да ви припомня, че Европейският парламент настоява относно важността на подкрепата на Европейската комисия за проектите за развитие и гражданско общество в полза на тибетското население в Тибет и на тибетските бежанци в изгнание - в Индия, Непал, Бутан - в икономически и социални области като здравеопазване и хранене, средства за препитание, образование, достъп до работни места, въпросите на половете, околната среда и възстановяването на селищата. Във връзка с това тибетският план за възстановяване на селищата на бежанците, изготвен от главната тибетска администрация в Дарамсала, отразява потребностите на тибетската общност в изгнание и може да бъде взет под внимание и подкрепен от Европейската комисия.
<P>
И накрая, неотдавна президентът Обама се срещна с Далай Лама в Белия дом. С нетърпение очакваме баронеса Аштън да покани Далай Лама и да се срещне с него в Брюксел. Това би създало възможност да започне съгласуване на националните позиции относно Тибет и да се установи единна и ясна позиция и политика на Европейския съюз по този въпрос. Назначаването на специален координатор на ЕС за Тибет, което е отбелязано в бюджета на ЕС, би могло да бъде полезен инструмент в помощ на определянето на обща европейска позиция и стратегия относно Тибет.
<SPEAKER ID="139" NAME="María Muñiz De Urquiza" LANGUAGE="ES">
Г-н председател, изминаха две години от събитията, бунтовете, в Тибет и се надяваме, че след демонстрациите по този повод няма да се повторят нападенията, арестите и убийствата, които се случиха преди две години.
<P>
Във всеки случай, навременността на това разискване е много спорна, тъй като Парламентът е заявявал становището си относно Китай по различни поводи през последните няколко месеца и, преди всичко, тъй като Китай е главен участник на международната сцена и неговите отношения с Европейския съюз са в много по-широки граници от въпроса за Тибет. Въпреки че въпросът за правата на човека е много важен, Парламентът заявява становището си само по отношение на Тибет, а не по отношение на правата на човека. Във всеки случай, в настоящото разискване нашата позиция, позицията на социалистите, е много ясна: ние поддържаме съвсем същата позиция като Европейския съюз. С други думи, защитаваме правата на човека и също така подкрепяме диалога, срещите и споразуменията. Във връзка с това напълно подкрепяме и се радваме на подновяването на преговорите между китайските органи и представителите на Тибет и призоваваме за взаимно приемливо решение въз основа на зачитане на религиозните и културните права на малцинства и в рамките на териториалната цялост на единната държава Китай.
<P>
Изразявам дълбоко съжаление от факта, че заместник-председателят на Комисията и върховен представител на ЕС по въпросите на външните работи и политиката на сигурност не е тук, тъй като именно тя е председател на Съвета по външни работи и би следвало да присъства на разискванията относно външната политика.
<P>
Освен това, да се твърди, че испанското председателство има вина, че не присъства на настоящото разискване, е силно несправедливо, тъй като испанското председателство е неуморно. Присъствието на г-н Лопес Гаридо в залата за изказвания по всякакви теми почти надминава човешките възможности.
<P>
Вече имаме върховен представител по въпросите на външните работи и политиката на сигурност, който ръководи позициите на министрите по въпросите на външната политика, и именно тя би следвало да разисква тези въпроси с Парламента.
<SPEAKER ID="140" NAME="Niccolò Rinaldi" LANGUAGE="IT">
Г-н председател, г-н член на Комисията, госпожи и господа, изглежда е ясно, че Китай няма намерение да преговаря или да се ангажира с диалог по отношение на Тибет.
<P>
Участието на Китай в международната търговия, Олимпийските игри и извършените промени в ръководството в Пекин не доведоха до съществена промяна в политиката. Междувременно битката между Давид и Голиат продължава, особено с промяната на демографския баланс в Тибет от страна на Китай, което поражда голяма загриженост, и с това, че при необходимост той дори използва военни репресии, както се случи преди две години.
<P>
По-конкретно, нещо, което според нас е част от наследството на човечеството, а именно тибетската култура и духовност, изчезва. Очевидно Китайската комунистическа партия има твърде слаба представа за духовността и културната идентичност. В това отношение, ако приемем това, което може да се определи като културен геноцид в Тибет, трябва да бъдем готови да приемем още много подобни случаи в бъдеще.
<P>
Не трябва да се предаваме. Това, което искаме от китайците преди всичко, е да приемат тибетската култура такава, каквато е. Те приеха специфичната същност на Хонконг като държава с две системи, така че следва да приемат да бъдат държава с три системи. Възможностите на Китай са достатъчно големи, за да може да се направи това.
<P>
Ние искаме от европейските институции, от баронеса Аштън до Съвета, да не разочароват европейските граждани, които са показвали ангажираността си към тибетската кауза по много начини. Също така подкрепяме - също като г-жа Andrikien- създаването на координатор за Тибет.
<P>
Това е борба за свобода, която поради това засяга идентичността на нашия континент. Когато става въпрос за това дали да подновим ембаргото на оръжия за Китай, мисля, че следва да вземем под внимание и този въпрос.
<SPEAKER ID="141" NAME="Heidi Hautala" AFFILIATION="Verts/ALE">
(FI) Г-н председател, аз също осъждам остро испанското председателство за това, че напусна залата. Те дори не изслушаха какво казва г-жа Andrikienė. Тя поиска от Съвета да има смелостта да присъства на настоящото разискване и да изрази становище си по въпроса за Тибет.
<P>
Г-н председател, допуснахте грешка: казахте, че Испания е заявила, че могат да присъстват до 18,50 ч. Това не е вярно. Първоначално бяха казали, че трябва да напуснат в 17,00 ч., но очевидно успяха да останат почти два часа повече, по време на обсъждането на гражданската инициатива.
<P>
Това не трябва да се повтаря. Надявам се, че Комисията, чийто заместник-председател е баронеса Аштън, има сериозно отношение и ще направи това, което заяви преди малко. А именно, че отношенията ни с Китай са толкова важни, че трябва да сме в състояние да обсъждаме и трудни въпроси като въпроса за Тибет.
<P>
Според мен сега е подходящият момент да подновим подкрепата на Европейския съюз за Тибет. Трябва да направим нещо по отношение на факта, че девет кръга от преговори между Китай и тибетското правителство в изгнание не доведоха до никакви резултати и съм напълно съгласна с г-н Rinaldi в това отношение. Ще се окаже, че Китай не иска нищо от преговорите. Китай иска да продължава да нарушава тибетските културни, религиозни и езикови права. Не можем да приемем културен геноцид от такъв вид.
<P>
Преди един месец пътувах до Дарамсала и се срещнах с Далай Лама. Разговарях с него в продължение на един час, точно преди да замине за Съединените щати, за да се срещне с президента Обама. Убедих се, че трябва да предложа на Парламента да обсъдим положението в Тибет.
<P>
Далай Лама е спокоен, миролюбив човек и е съвсем неоснователно Китай непрекъснато да твърди, че той е опасен сепаратист и че е предизвикал безредиците и бунтовете, на които бяхме свидетели преди две години в Тибет. Напротив, Далай Лама каза, че представители от Китай са добре дошли да разгледат документите в архивите на неговото правителство в изгнание, за да се уверят, че той не е разпалил насилието. Въпреки това обвиненията продължават.
<P>
Призовавам Европейския съюз да осъди тези твърдения и да повдигне въпроса пред Китай. Ако Европейският съюз няма смелостта да защити Тибет, не са много другите, които ще го направят. Можем да вземем пример от президента Обама: той имаше смелостта да приеме Далай Лама. Според мен ще бъде съвсем нормален жест, ако върховният представител на Европейския съюз също постъпи по подобен начин, както беше предложено тук.
<P>
Трябва да поддържаме темата в Европейския парламент. Тук се спомена и фактът, че е необходимо да имаме специален представител за Тибет. Имаме различни видове специални представители. Защо да не можем да имаме специален представител за Тибет, за когото дори има средства в бюджета за тази година? Съвсем неприемливо е, че Съветът напусна разискването. Съветът изпитва страх и няма смелостта да се изправи пред този проблем, който е свързан със защитата на правата на човека.
<SPEAKER ID="142" NAME="Charles Tannock" LANGUAGE="EN">
Г-н председател, съдбата на хората в Тибет и тяхната забележителна будистка култура заема изключително важно място в мислите на тези от нас в Парламента, които вярваме в правата на човека.
<P>
От нахлуването на комунистическите сили на Китайската народна република (КНР) преди 61 години тибетците са подложени на непрекъснато потискане на техния уникален начин на живот. Масовата миграция на китайското население Хан и достигането на високопланинската железопътна линия до Лхаса още повече затвърдиха контрола на Пекин над Тибет.
<P>
Междувременно Далай Лама, живеещ в изгнание в Индия, продължава своята мирна кампания за привличане на вниманието към положението, пред което е изправен неговият народ. Привържениците на джихад от уйгурското население също се възползваха от неотдавнашните размирици в Тибет, за да разпалят от своя страна насилие срещу китайското правителство.
<P>
Тибет следва да получи максималната възможна автономия и знаем, че това е възможно чрез идеята "една държава, две системи", която се прилага не само в Хонконг, но и в Макао, така че защо не и в Тибет?
<P>
Пекин без съмнение ще отхвърли нашите опасния в Парламента като неоснователна намеса в техните вътрешни работи, но един нов и по-спокоен подход към Тибет от страна на КНР може да допринесе в по-голяма степен за вътрешната сигурност на Китай, както и за неговия външен имидж по света.
<P>
Аз също така искам да се присъединя към тези, които днес изразиха дълбоко съжаление от факта, че няма присъствие от страна на Съвета или от ротационното испанско председателство или че върховният представител по въпросите на външните работи не присъства.
<SPEAKER ID="143" NAME="Oreste Rossi" LANGUAGE="IT">
Г-н председател, госпожи и господа, бях удивен от думите на члена на Комисията Шевчович преди малко, когато каза, че зачитаме териториалната цялост на Китай. Това означава, че Комисията признава правото на Китай да окупира Тибет, което е много сериозен въпрос.
<P>
Докато тибетският народ продължава да бъде застрашаван, Далай Лама, в Меморандума от 2008 г. и в забележките, приложени към него тази година, потвърди ангажимента си да не се стреми към отделяне и независимост на Тибет, а към истинска автономия за тибетския народ в рамките на конституцията на Китайската народна република: компромисна политика на взаимна полза, целяща запазването на културата на Тибет, основаваща се на съпричастност и ненасилие.
<P>
Тибетският народ очаква отговори от китайското правителство; например преговори с представителите на Далай Лама и приемане на искането, отправено от Върховния комисариат за правата на човека към ООН да изпрати делегация, която да разкрие жестоката действителност.
<P>
Европейският парламент също следва да се вслуша в тибетската общност. Чрез укрепване на националните полезни взаимодействия той може да положи усилия за създаване на европейска координационна мрежа за тибетския народ, който без решителни действия от страна на международната общност е застрашен от заличаване.
<SPEAKER ID="145" NAME="Edward McMillan-Scott" AFFILIATION="NI">
(EN) Г-жо председател, Тибет е красива страна и хората в нея са вярващи, те са търпеливи и потискани - може би най-потисканите от страна на китайците в целия регион. Мисля, че разискването тази вечер показа необичайно единомислие в Парламента относно, например, назначаването на специален координатор на ЕС за Тибет.
<P>
Събитията ни принуждават да вземем някои решения в Парламента. Тази седмица Google се оттегли от Китай. Проблемите с правата на човека в Китай продължават с изчезването на адвоката в областта на правата на човека Гао Джишен, който е християнин.
<P>
Всичко това показва вниманието, което е необходимо да обърнем на Китай, и всъщност на Тибет, и искам да отбележа, че във връзка със световното изложение в Шанхай, което се открива през май, всички, които имат търговски отношения с Китай, следва да обърнат внимание на инициативата на ООН "Глобален договор" (Global Compact) за предприятия, в която са се включили около 4 000 от тях.
<P>
И накрая, ако Европейският съюз не назначи специален координатор, считам, че Парламентът следва да назначи докладчик за Тибет.
<SPEAKER ID="146" NAME="Filip Kaczmarek" AFFILIATION="PPE">
(PL) Г-жо председател, за съжаление, въпросът за Тибет и за тибетския народ продължава да бъде сериозен проблем. Положението не е толкова лошо, колкото беше преди две години, когато честването на годишнината от въстанието в Тибет беше придружено от жестоко преследване, убийства и мъчения. От друга страна не можем да кажем, че положението е добро. Преди няколко дни бяха арестувани няколко ученици заради опита им да празнуват годишнината от въстанието в Гансу и Канлхо. На тибетското население е забранено да правят каквото и да е за спасяване на собствената им култура, идентичност и религия.
<P>
Китайските органи заявяват, че Далай Лама е частно лице. Това ми напомня на усилията на полските комунисти, които преди 25 години казаха същото за Лех Валенса. Надявам се, че борбата на тибетския народ ще завърши със същия успех, който постигнаха поляците, и че и този път истината ще възтържествува. Днес в Дарамсала започва 21-ото заседание на Тибетската работна група за сино-тибетски преговори. Това е институция, която работи под ръководството на тибетското правителство в изгнание и има за цел да подпомага диалога.
<P>
Струва ми се, че Европейският съюз също следва да направи нещо, за да се гарантира, че диалогът е истински. Понякога се оплакваме, че не може да бъде направено много, но в настоящия случай можем да предприемем конкретни мерки и това вече беше посочено днес. Ето защо отсъствието на Съвета е толкова важно - нашите призиви са отправени към Съвета, който назначава специални координатори. Аз също се присъединявам към този призив, тъй като това искане е изразявано многократно в резолюции на Европейския парламент относно Тибет - искането за специален координатор, който ще има действително влияние върху диалога, провеждащ се между тибетците и китайците.
<P>
Още нещо: не мога да разбера как е възможно през 2014 г. Китай отново да бъде домакин на Олимпийски игри - този път на Младежките олимпийски игри - след като не можем да принудим Китай да се развива в областта на правата на човека. Това действително е повод за съжаление.
<SPEAKER ID="147" NAME="Csaba Sándor Tabajdi" AFFILIATION="S&amp;D">
(HU) Г-жо председател, убеден съм, че представата ни за процесите в Тибет е прекалено опростена. В района протича процес на модернизация, но същевременно критиките, които бяха изразени, са основателни. Ясно е, че единственото трайно решение ще бъде автономията, и то разширената, истинска автономия. Както посочих в Пекин, по време на нашето посещение, когато делегацията на Европейския парламент беше там, по аналогия с подхода "една държава, две социални системи" тази автономия също би могла да бъде развита под идеята "една държава, две религиозни системи".
<P>
Не е достатъчно да изразяваме критики. Китай ще бъде готов за диалог, за официален представител на Европейския съюз, независимо дали това ще бъде Романо Проди, Бенита Фереро-Валднер или Маргот Валстрьом, който да служи като посредник между Далай Лама и ръководството в Пекин. Ще бъде добре, ако Комисията, Катрин Аштън и Съветът обмислят това задълбочено. Същевременно говорим за отношенията с Китай, но моите колеги знаят ли, че в историята си Европейският съвет никога не е включвал отношенията между Европейския съюз и Китай в дневния ред? Нито някога е разисквал темата в Съвета на министрите на външните работи. Поради това, за да успеем, критиките по въпроса за Тибет не са достатъчни. Необходима ни е също идея и посредничество.
<SPEAKER ID="148" NAME="Ryszard Czarnecki" AFFILIATION="ECR">
(PL) Г-жо председател, изразявам дълбоко съжаление, че това значимо и необходимо разискване се провежда при важното отсъствие, или може би трябва да се изразя, при маловажното отсъствие, на г-жа Аштън. Точно тя следва да бъде тук днес, а не само да участва в театрални представления, както направи вчера, когато говори пред членовете на шест комисии за плановете си по темата за Европейската служба за външна дейност. Все пак Тибет също е важно предизвикателство. Може да имаме различни мнения по отношение на Тибет, но наистина г-жа Аштън трябваше да бъде тук.
<P>
Струва ми се, че това показва, че Европейският съюз иска да избяга от отговорността, тъй като така е по-лесно, тъй като всъщност много държави-членки, чиито представители са членове на Парламента, предпочитат да подържат търговски отношения с Пекин и не би било удобно за тях да изразят становище или да говорят за Китай. Днес г-жа Аштън е като Пилат Понтийски, който си изми ръцете. Това е смущаващо.
<SPEAKER ID="149" NAME="Andreas Mölzer" AFFILIATION="NI">
(DE) Г-жо председател, напоследък чувахме многократно за сериозни нарушения на правата на човека в Тибет, за мъчения, за случаи на произволни арести и задържане без съдебен процес.
<P>
Когато поводът с празнуването на 50-ата годишнина от китайското управление в Тибет се използва за налагане на идеята за освобождение на хималайския район, това е вече прекалено. Това отново показва, че историята се пише от победителите, че винаги има голяма доза измислица в оправдаването на военните действия. Това е и похват, който, между другото, се използва в Ирак и в Афганистан и за който Съединените щати намериха известна подкрепа и сред няколко държави-членки на Съюза.
<P>
Въпреки това според мен трябва да продължим усилията за постигане на по-добри условия на живот за потисканите малцинства като тибетското, уйгурското и монголското. Не е достатъчно да предлагаме на права на малцинствата под формата на чисто фолклорни изпълнения за чуждестранни туристи.
<P>
Според мен фактът, че през последните години Китай изразходва приблизително 15 млрд. евро за развитието на района и че при подготовката на Олимпийските игри през 2008 г. заяви също, че е готов за провеждането на преговори, показва, че международният натиск със сигурност може да доведе до резултати.
<SPEAKER ID="150" NAME="Cristian Dan Preda" AFFILIATION="PPE">
(RO) Пред малко г-н Kaczmarek спомена протестите през 2008 г.
<P>
Оттогава изминаха две години и сега дори не знаем колко хора са били задържани, арестувани и впоследствие колко може би са били освободени.
<P>
Ние знаем какво са правили тези хора: те са участвали в мирна демонстрация и са развявали тибетски знамена или са разпространявали листовки.
<P>
Ужасяващо е, че две години след протестите не знаем точно колко от тези хора са участвали в действията и са били наказани от Комунистическата партия. Действително съм разтревожен от намесата на Китайската комунистическа партия в независимото функциониране на правосъдната система, която е изискала арести на хора и бързи присъди. Националната сигурност не може да се използва като основание за премахване на основните граждански права.
<P>
Също така искам да се възползвам от възможността да подчертая необходимостта от приемане на обща европейска позиция относно правата на човека и защитата на малцинствата в Китай.
<P>
Ако не приемем такава позиция, знаем какво ще се случи. Видяхме това в миналото, когато китайски комунистически лидери се опитаха да заплашват отделни държави-членки на ЕС.
<P>
Искам да завърша, като подчертая отново позицията, която изразих и на пленарното заседание през януари, а именно, че диалогът по въпросите на правата на човека е инструмент, който се оказа неефективен и неадекватен. Считам, че този въпрос трябва да се разглежда на срещи на върха. Всъщност Катрин Аштън призна вчера на срещата, която имахме като част от комисията по външни работи, че подходът, основаващ се на диалога за правата на човека, трябва да бъде преразгледан. Съгласен съм с върховния представител в това отношение.
<SPEAKER ID="151" NAME="Marek Henryk Migalski" AFFILIATION="ECR">
(PL) Г-жо председател, мога да разбера защо предприятията и частните субекти поставят печалбата над зачитането на правата на човека и гражданските права. Дори мога да разбера защо отделните държави постъпват по този начин, но не мога да разбера защо Европейският съюз прави това, тъй като той беше създаден на основата на ценности, които днес наричаме европейски ценности.
<P>
Каква е реакцията на Европейския съюз по отношение на събитията, които разискваме сега? Отсъствието на г-жа Аштън - споменахме това - напускането на представителя на Съвета точно в момента, когато започнахме да говорим за Тибет, и накрая, встъпителното изказване на члена на Комисията.
<P>
Г-н Шевчович, казахте, че призовавате и двете страни към диалог. Това шега ли беше? Наистина ли имате предвид да призовавате представителите от Тибет към диалог? Имах впечатлението, че те имат желание за това. Ако имате смелостта, моля, призовавайте главно китайските органи, тъй като именно те правят диалога невъзможен.
<SPEAKER ID="152" NAME="Tunne Kelam" AFFILIATION="PPE">
(EN) Г-жо председател, Тибет и неговото културно наследство е наше общо съкровище. В наш общ интерес е тибетската идентичност, религия и език да бъдат запазени и развивани при възможно най-добрите условия.
<P>
За съжаление, това не е така. Под прикритието на промишленото развитие се извършва културен геноцид и тибетският народ е сериозно застрашен да стане малцинство в собствената си родина. Това може да бъде предотвратено само като му се предостави статут на истинска автономия. Европейският съюз може да окаже влияние, като допринесе за началото на непредубеден и конструктивен диалог, в който ще бъдат зачитани и двете страни.
<P>
Ще отбележа Вашето изявление, г-н член на Комисията, че Тибет поражда основателна загриженост у нас. В резултат на диалога и чрез отварянето на Тибет за чуждестранни медии и експерти от ООН в областта на правата на човека китайското правителство може само да спечели не само във вътрешен план, но преди всичко в международен план. Китай може да стане наистина велик единствено като покаже уважение към своите малцинства. Като жест на добра воля на Далай Лама, чийто авторитет е признат в целия свят, следва да бъде позволено да посети родината си.
<P>
ЕС следва да се възползва изцяло от Договора от Лисабон, като покаже активна солидарност - чрез конкретни действия - по отношение на съдбата на нация, чието съществуване е застрашено и чието естествено право на автономия и опазване на културата се потъпква грубо. Подкрепям идеята, че г-жа Аштън следва да се срещне с Далай Лама и че в крайна сметка ЕС следва да предвиди специален представител за Тибет.
<SPEAKER ID="153" NAME="Peter Šťastný" AFFILIATION="PPE">
(SK) На 10 март отбелязахме 51-ата годишнина от въстанието в Тибет, но също и втората годишнина от протестите, като и двете събития бяха потушени от китайските въоръжени сили.
<P>
Основният проблем е нежеланието на Китай да осъществи диалог със законните представители на тибетското малцинство и опитът за постепенна асимилация и разрушаването на културата и религията на Тибет. Лично аз зная на какво е способен безбожният и материалистичен комунистически режим. Една от най-старите култури и една от най-старите религии, които са оцелели много хилядолетия, са в сериозна опасност. Световната общественост не може да остане безучастна. Самият аз съм член на групата "Приятели на Тибет" в Европейския парламент. Понастоящем подобни групи действат в много парламенти по света, например в САЩ, Германия, Австралия, Индия, Чешката република и на други места.
<P>
Горд съм да съобщя, че от 9 март група "Приятели на Тибет" ще започне да работи и в Националния съвет на Словашката република. Считам, че заедно можем да помогнем за решаване на тибетския проблем чрез посредничество на преговорите между водещите китайски представители и Негово светейшество, четиринадесетия Далай Лама. Това е възможен начин и за успешното приключване и решаване на проблема с тибетските бежанци, повечето от които живеят при трудни условия в съседни държави. Призовавам Комисията да не забравя тази изстрадала група от хора в програмите си.
<SPEAKER ID="154" NAME="Jarosław Leszek Wałęsa" AFFILIATION="PPE">
(PL) Г-жо председател, изпитваме оптимизъм във връзка с днешното разискване, тъй като ми се струва, че имаме доста голямо единомислие. От друга страна обаче, тук вече имаше твърде много подобни разисквания, а ние сме много добри в говоренето. Не искам изразявам силен гняв, тъй като съм лицемер, както почти всички в залата. Лицемер, който зависи от нещо - от евтините стоки от Китай. Сега обаче може би трябва да имаме достатъчно самоуважение и да се изкажем категорично и да се противопоставим на някои неща, както и да зачитаме идеалите, които са ни скъпи.
<P>
Може би първата и най-важна стъпка ще бъде нещо, което вече беше споменато тук, нещо, за което сме говорили. Имам предвид назначаването на специален координатор за Тибет. Някой, който ще насочва процеса, някой, който ще поема отговорността от наше име за предизвикателството, свързано с проблема с Тибет, така че да не стоим отстрани, а да заявим твърдо и решително, че правата на човека и гражданските свободи за важни за нас. Нека направим това. Нека го направим сега.
<SPEAKER ID="155" NAME="Raül Romeva i Rueda" AFFILIATION="Verts/ALE">
(ES) Г-жо председател, разговорите за Тибет тук днес са въпрос на справедливост и на отговорност. Поради това не съм съгласен с тези, които мислят, че въпросът "не поражда загриженост".
<P>
Съобщаваме за този проблем от много години и съм разтревожен да установя, че въпреки огромните усилия, положени от тибетската делегация, и особено от Далай Лама, за насърчаване на диалога, за приближаване към китайските органи, за намиране на справедливо и трайно решение на конфликта, китайските органи непрекъснато създават безизходно положение.
<P>
Ние в Европейския съюз не можем да продължаваме да се примиряваме с това положение, още по-малко да го поощряваме. Поради това считам, че е изключително важно не само да ви припомня неотложността и значението на настоящото разискване, но също и да подчертая отново, че сега именно Китай възпрепятства намирането на решение.
<P>
Трябва да бъдем ясни и в това отношение. Единственият начин, по който Европейският съюз може да бъде последователен, когато казва, че е ангажиран с правата на човека, е да приемем, че той също трябва да заплати цена в търговско и икономическо отношение. В противен случай нищо няма да бъде надеждно по отношение на правата на човека.
<SPEAKER ID="156" NAME="László Tőkés" AFFILIATION="PPE">
(EN) Г-жо председател, на 10 март отбелязахме 51-ата годишнина от народното въстание в Тибет. Оттогава чрез своята последователна и постоянна ангажираност за постигане на истинска автономия за народа си Далай Лама предложи на света модел за начина за постигане на демокрация без използването на насилие.
<P>
Ние европейците непрекъснато се учим от Негово светейшество Далай Лама. Неотдавна той изрази своята солидарност с етническото уйгурско малцинство и застана на страната на Аун Сан Су Чи и други демократични дисиденти. Тук в Европейския парламент сме ангажирани да гарантираме защитата на правата на човека и на малцинствата по света.
<P>
(Председателят отнема думата на оратора)
<SPEAKER ID="157" NAME="Franz Obermayr" AFFILIATION="NI">
(DE) Г-жо председател, ще се обърна пряко към члена на Комисията за разяснение. За мен Тибет е окупирана държава и считам, че много други членове на Парламента във всички групи споделят това мнение. Дори Вие, г-н член на Комисията, не можете да обявите за недействителен един международен закон. Считам, че това е проблем, който наистина трогва всеки европейски гражданин. Всеки знае за несгодите и културния геноцид в Тибет и всеки изпитва съчувствие, ето защо е съвсем оправдано да се зададе важният въпрос: къде е Европейският съюз във всичко това? Много бързо осъждаме малките държави, които нарушават нормите. Реагираме остро и много бързо изразяваме осъдително становище по отношение на малките държави. Когато обаче става въпрос за осъждането на големи държави, икономически важни държави като Китай, ние сме много внимателни в политическо отношение. Действаме изключително предпазливо както в политическо, така и в дипломатическо отношение. Не знак за смелост и решителност да критикуваме по-маловажните нарушители, а после да си затваряме очите, когато става въпрос за Китай. По подобен начин не сме в състояние да окажем натиск на Китай чрез милиони евро помощ за развитие. Поради това очаквам върховният представител...
<P>
(Председателят отнема думата на оратора)
<SPEAKER ID="158" NAME="Ivo Vajgl" AFFILIATION="ALDE">
(SL) Аз съм един от малкото хора, които неотдавна имаха възможност да посетят Тибет.
<P>
В Тибет има известен напредък, но този напредък е оказал повече неблагоприятно, отколкото благоприятно въздействие, тъй като е разрушил традиционните културни ценности, маргинализирал е традиционната тибетска архитектура и е наложил модернизиран образ на духовния живот на Тибет. Реките са замърсени и са се появили магистрали, които нарушават тибетския пейзаж.
<P>
Въпреки това в Тибет се наблюдава известен напредък. Не можем да отречем това и мисля, че нашите изисквания и очаквания към Китай следва да бъдат съпътствани от изискването ни към Тибет той също да се възползва от този напредък и животът там да не протича като в музей.
<SPEAKER ID="159" NAME="Марош Шевчович" LANGUAGE="EN">
Г-жо председател, мисля, че разискването днес отново показа много ясно, че сме истински загрижени относно положението в Тибет. Мисля, че случаите на намеса подчертаха, че загрижеността остава реална и основателна повече от 50 години след въстанието в Тибет на 10 март 1959 г. Освен това при обсъждането подчертахме необходимостта и двете страни да подновят незабавно диалога.
<P>
Мога да ви уведомя, че Европейският съюз приветства подновяването на диалога между пратениците на Далай Лама и китайското правителство, който беше възстановен отново през септември 2002 г. Оттогава силно подкрепяме диалога и се надяваме, че този процес ще доведе до положителни резултати и до решаване на неразгледаните въпроси по мирен и устойчив начин за Тибет.
<P>
В политическия си диалог и в другите си контакти с Китай представителите на ЕС редовно насърчават Китай да използва този процес прагматично, за да преодолее всички нерешени проблеми по отношение на Тибет. Въпреки че Китай счита това за вътрешен въпрос, той взе под внимание становищата и загрижеността на ЕС и уведоми Съюза за своето становище по въпроса.
<P>
Трябва да подчертая, че ЕС повдига и въпроса за положението с правата на човека в Тибет в политическия диалог и в диалога по въпросите на правата на човека с Китай. Освен това ЕС непрекъснато подчертава важността, която придава на зачитането на свободата на изразяване и на религиозна принадлежност в Тибет.
<P>
Следяхме отблизо последните процеси в диалога и диалогът между китайското правителство и представителите на Далай Лама претърпява развитие. Мога да ви уведомя, че през изминалия месец и двете страни поискаха мнението ни относно последния кръг от преговори и ние ги насърчихме отново да постигнат значителен напредък.
<P>
В заключение, позволете ми да изразя убеждението си, че разискването тук днес също потвърди нашата трайна ангажираност по отношение на сътрудничеството с Китай по този въпрос и на работата, която ще продължим да преследваме заедно с цел постигане на подобряване на зачитането на правата на човека и свободите в Тибет.
<SPEAKER ID="160" NAME="Председател">
Разискването приключи.
<P>
Писмени изявления (член 149)
<SPEAKER ID="161" NAME="Lidia Joanna Geringer de Oedenberg  " LANGUAGE="PL">
Г-жо председател, госпожи и господа, преди две години в Лхаса няколко монаси протестираха мирно, на което китайските органи отговориха с груба намеса от страна на полицията и армията. Десетки граждани бяха убити, а няколкостотин бяха ранени. Оттогава тибетците са провели над 200 мирни протести с участието на различни социални групи, включително учители, студенти и интелектуалци.
<P>
В предходния парламентарен мандат Европейският парламент прие осем резолюции относно Тибет и проведе множество разисквания по въпроса. Резултатите от тези усилия все още не са задоволителни. Неотдавна китайските органи задържаха 30 ученици от училище в Мачу, които, на втората годишнина от събитията в Лхаса в началото на март, изразиха отново убежденията си и започнаха мирен протест. Без съмнение дори не сме чували за много подобни случаи.
<P>
Затова предлагам проблемът да се включи в отговорностите на върховния представител на Съюза по въпросите на външните работи и политиката на сигурност и да му се предостави по-широка перспектива. Това ще бъде последвано от конкретни действия и, надявам се, от осезаеми резултати. Благодаря ви за вниманието.
<SPEAKER ID="162" NAME="Danuta Jazłowiecka  " LANGUAGE="PL">
В наши дни средствата за масово осведомяване изобилстват от информация за Китай. В доклади, статии и книги непрекъснато се пише за развитието и модернизацията на Китай и за икономическото чудо, което се случва там. Във връзка с това средствата за масово осведомяване напоследък пишат и за Тибет.
<P>
Американското списание "Нюзуик" (Newsweek) отбеляза в неотдавнашен репортаж, че Китай прави много полезни неща за хората в Тибет, тъй като помага на един от най-бедните райони на света да преодолее изоставащото си положение. В репортажа се съобщава за китайски инвестиции в транспортна и телекомуникационна инфраструктура, образование, здравеопазване, достъп до водоснабдяване и електроснабдяване. Така че изглежда, че планът на президента Ху Дзинтао се прилага и той, макар че подобрява стандарта на живот на тибетския народ, се опитва да ги принуди да изоставят свободата на словото, свободата на религиозна принадлежност и стремежите за автономия. Може ли обаче тази стратегия да бъде успешна?
<P>
Безредиците в Лхаса, които избухнаха преди две години на годишнината от антикитайското въстание, както и събитията преди две седмици, показаха съвсем ясно, че тибетският народ се чувства преследван в собствената си страна. Историята на моята родина ме научи, че всяка цена заслужава да бъде платена за свободата и достойнството. Икономическите интереси не могат да бъдат превърнати в причина да се забравят преследваните и страдащите.
<P>
Според мен Европейският парламент е орган, който следва да призове особено силно за правото на тибетския народ да запази своята идентичност. Тук представляваме хората на Европейския съюз и от тяхно име следва да убедим тибетците в нашата солидарност.
<SPEAKER ID="163" NAME="Csaba Sógor  " LANGUAGE="HU">
На 10 март 1959 г. тибетският народ, настроен революционно, защити своя водач, но техният първоначален ентусиазъм беше смазан безмилостно от "мирното освобождение" на китайския комунистически режим, което причини смъртта на няколко хиляди цивилни граждани. Оттогава Далай Лама, принуден да живее в изгнание, провежда мирни протести в продължение на половин век. Оттогава на тибетците не се позволява да възпоменават свободно този ден. Е Източна Европа, от където съм, това е позната история. Въпреки че изглежда тук прекратихме подобните практики на комунистическите системи, мисля, че не следва да забравяме уроците: в историята на всеки народ има събития, чието възпоменаване не следва да се забранява. Това, за което говорим тук обаче, е нещо по-сериозно. Като представител на общност на национално малцинство съм съпричастен със съдбата на тибетския народ и призовавам моите колеги да подкрепят с гласовете си мирните усилия на Тибет по пътя към автономията.
