<CHAPTER ID="017">
Положението в Япония, включително тревожните сигнали за атомните централи (разискване)
<SPEAKER ID="133" NAME="Председател">
Следващата точка са изявленията на Съвета и на Комисията относно положението в Япония, включително тревожните сигнали за атомните електроцентрали.
<SPEAKER ID="134" NAME="Енико Гьори">
действащ председател на Съвета. - (EN) Г-жо председател, от името на Съвета, искам да започна, като изкажа нашите съболезнования на народа на Япония, на хората, загубили близките си и на многото други, засегнати по един или друг начин от трагичните събития преди повече от 10 дни. Отдавам също почит на смелостта и силата на духа на тези, които сега се борят да преодолеят последиците от ужасното земетресение и вълната цунами, както и на онези, които полагат усилия, за да се справят с последиците от ядрения инцидент.
<P>
Европейският съюз застава редом с японския народ в този изключително труден и изпълнен с предизвикателства момент. Вече сме предоставили помощ на Япония по много конкретен начин. В самия ден на земетресението Европейският съвет поиска от върховния представител и Комисията да мобилизират цялата подходяща помощ. Задействан беше Европейският механизъм за гражданска защита, за да подпомогне координирането на помощта от страна на държавите-членки.
<P>
В рамките на много кратък период от време Европейският съюз се отзова на исканията за помощ от японското правителство. Европейският съюз е готов да продължи да отговаря на всеки зов за хуманитарна помощ, техническа подкрепа от всякакъв вид или по-специализирана помощ, каквато японските органи биха счели за подходяща.
<P>
От името на Съвета, бих искала по-специално да благодаря на члена на Комисията Георгиева и на върховния представител за бързата, цялостна и много координирана ответна реакция на бедствието. Екипът за гражданска защита на ЕС, разположен в Япония, има нашата пълна подкрепа. Отделни държави-членки също са готови да направят много добри предложения за помощ.
<P>
Също така е важно да се спомене, че Съветът ще трябва да предприеме последващи действия относно макроикономическото въздействие на японската криза. Министрите вече проведоха предварително разискване по този въпрос на работна закуска на Екофин на 15 март.
<P>
Очевидно едно от основните опасения на всички ни е положението в атомната електроцентрала на Фукушима Дайичи. Искам да подчертая факта, че унгарското председателство действа незабавно, като взе предвид сериозността на събитията и на възможните последици в Европа, особено по отношение на ядрения риск.
<P>
Свикахме бързо Работната група "Атомни въпроси" и извънреден Енергиен съвет, за да се направи оценка на положението в Япония, както и възможните последици за ЕС, и да се помисли относно ответната реакция на ЕС.
<P>
Бих искала да подчертая, че първото послание, което дойде от страна на Съвета, беше за солидарност, съпричастност и готовност за оказване на хуманитарна и техническа помощ. Посланието е също израз на уважение към упоритостта и неотстъпчивостта на японския народ, особено на тези, които все още се борят, за да се справят с положението във Фукушима.
<P>
Именно благодарение на тяхната упоритост в изключително трудните условия, сега вече може да се види известна надежда по отношение на положението в атомната електроцентрала, което все пак остава сериозно. Основният проблем в момента е високото ниво на замърсяване, измерено в близост до електроцентралата.
<P>
Подкрепата ни в Япония трябва да продължи. Няколко държави-членки осъществяват своя принос двустранно или чрез различни механизми за координация, управлявани от Комисията или от Международната агенция за атомна енергия. Както беше казано на унгарския министър на развитието на селските райони Шандор Фазекаш по време на срещата на министрите на околната среда, за момента събитията в атомната електроцентрала "Фукушима" нямат последици за населението в ЕС. Равнищата на радиация във всички държави-членки са нормални и се осъществява подходящ контрол по отношение на храните, внасяни от Япония. Въпреки това аварията в атомната електроцентрала "Фукушима" налага ефективен отговор от страна на ЕС.
<P>
Има определени поуки от този инцидент. Прилагането и непрекъснатото подобряване на високи критерии за ядрена безопасност е основен приоритет за европейските регулаторни органи и оператори; но самата идея за непрекъснато подобряване означава, че на първо място, трябва да извлечем своите поуки, независимо от факта, че аварията беше предизвикана от външни фактори, а не от неизправности в електроцентралата. Няколко държави-членки и промишлени оператори вече са решили да преразгледат безопасността на атомните електроцентрали, което следва да бъде приветствано.
<P>
След извънредното заседание на Съвета на министрите на енергетиката на 21 март унгарският министър на националното развитието Тамаш Фелеги писа до председателя Ван Ромпьой, за да го информира относно предложението за стрес тестове на атомните електроцентрали и относно други страни, особено нашите съседи, да се присъединят към това начинание. Обхватът и модалностите на теста следва да се разработят в светлината на последните събития и при пълноценното използване на наличните експертни познания. Що се отнася до обхвата, отбелязвайки, че всяка атомна електроцентрала има свои особености, следните основни области могат да бъдат обхванати от оценката на риска и безопасността: риск от наводнения, сеизмичен риск, резервни системи и аварийни процедури.
<P>
Групата на европейските регулатори в областта на ядрената безопасност (ENSREG), с пълното участие на държавите-членки, ще определи модалностите на оценяването на съвещание със съответните заинтересовани страни. Въпреки че е трудно да се определи конкретна дата за него, ясно е, че е необходимо да започне възможно най-скоро.
<P>
Въпросът за безопасността на атомните електроцентрали очевидно не спира на границите на ЕС. Затова е важно да се включат и съседни трети страни. Оценката трябва да обхване както съществуващите, така и плануваните ядрени централи, като е необходимо пълноценно да се възползваме от международните организации и органи като Международната агенция за атомна енергия и други международни асоциации като Г-20, за да бъдат обхванати и други страни.
<P>
Очевидно е важно посланието към обществеността по отношение на положението в Япония да е ясно. Имам две забележки по въпроса. Първо, надеждността на начинанието зависи от нашата прозрачност за модалностите и резултатите от оценяването. Второ, колкото и сериозно да е положението в Япония, не трябва да създаваме впечатлението, че въпросът за ядрената безопасност се решава на части и само сега. Важно е да се припомни, че в Европа в продължение на повече от 25 години съществува правно обвързваща рамка. Що се отнася до конкретния ядрен въпрос, Съветът очевидно ще следи внимателно развитието и ще се върне към темата през юни.
<P>
По-късно през тази седмица Европейският съвет ще направи преглед на положението в Япония след трагедията. Не се съмнявам, че нашите държавни и правителствени ръководители ще пожелаят да изразят по-нататъшната си солидарност с народа на Япония, така както аз правя в момента. Европейският съюз ще продължи да бъде в готовност да предостави каквато може помощ, за да им помогнем в този труден момент. Още веднъж приветствам техния кураж и непреклонност.
<SPEAKER ID="135" NAME="Гюнтер Йотингер">
член на Комисията. - (DE) Г-жо председател, уважаеми членове на ЕП, Комисията изрази солидарността на Европейския съюз с народа и правителството на Япония. Изразихме нашето дълбоко съчувствие. Убедени сме, че смелостта и хладнокръвното отношение на японския народ са достойни за нашето огромно уважение и възхищение.
<P>
Координирахме усилията за оказване на помощ в рамките на Центъра за мониторинг и информация, за да се направи съвместно предложение за помощ от страна на ЕС. Одеяла, дюшеци, контейнери за вода, палатки и хигиенни съоръжения са предоставени от 13 държави-членки като част от първоначалния пакет от съвместната помощ от ЕС. Очакваме още предложения, като доставянето и разпределението на пратките с помощи в Япония ще осъществим през следващите дни: в четвъртък - с други думи, утре - и в петък. Членът на Комисията Георгиева ще присъства лично.
<P>
Предложихме също и съдействие на мястото на атомната електроцентрала, но нашата помощ все още не е поискана. По отношение на ядрената енергия сме в тесен контакт с Международната агенция за атомна енергия във Виена и внимателно наблюдаваме, оценяваме и анализираме състоянието на безопасността в Япония. Необходима е допълнителна информация преди да можем да направим преценка за въздействието на инцидента в атомната електроцентрала. В момента допускаме, че японските инженери и техници и правителството на Япония ще възстановят контрола върху атомната електроцентрала и ще бъдат избегнати по-нататъшни щети от бедствието.
<P>
Преценяваме какви поуки трябва да направим за Европа. За тази цел във вторник миналата седмица проведохме конференция на високо равнище - с всички държави-членки, с всички енергийни предприятия, които експлоатират ядрени централи, с всички предприятия, които произвеждат атомни електроцентрали, и с органите, отговарящи за атомната енергия на държавите-членки. В понеделник се проведе извънреден Енергиен съвет, свикан от г-н Фелеги.
<P>
Трябва да се разбере, че има голямо несъответствие между положението и позициите на европейските държави-членки по отношение на атомните електроцентрали. Четиринадесет страни експлоатират атомни централи; за 13 от тях те са част от дългосрочната им енергийна политика, а една - Германия - има стратегия за постепенно преустановяване на производството на ядрена енергия. Тринадесет страни нямат ядрена енергетика, две от които - Полша и Италия - в момента обмислят да започнат или да възобновят производството на ядрена енергия. С изключение на енергията от възобновяеми източници - чиято цел е достигането на 20 % - енергийният микс е от компетентността на националните законодателства и политики. Ние уважаваме това.
<P>
Положението в различните части на Европа варира в широки граници - като цяло Европа генерира 30 % от своята енергетика от ядрена енергия, но в Австрия този дял клони към 0 %, докато във Франция е 80 % - но има два общи знаменателя. Първият, към който ще се върнем през годината, е инфраструктурата. Каквато и посока да вземе енергийната политика, разширяването на инфраструктурата за електроенергия, газ и възможностите за съхранение - по отношение както на качеството, така и на капацитета - трябва да бъде ускорено. Вторият е безопасността. Безопасността на промишлените предприятия като цяло, на инфраструктурата като цяло и на атомните електроцентрали в частност е обща грижа за доброто на работниците в ядрените централи, на гражданите на Европа и европейската природа.
<P>
Затова предлагаме да разгледаме дали е целесъобразно и подходящо, с оглед на вече разпознаваемите причини и излизащата наяве информация относно причините за инцидента в Япония, да се извърши проверка за безопасността - стрес тест; с други думи, извънредно изпитване на основата на общи стандарти и критерии с цел по-нататъшно намаляване на риска в 143-те атомни електроцентрали, които се експлоатират в Европейския съюз, както и за изграждането на нови централи в Европейския съюз.
<P>
Безопасността е от полза за всички граждани, независимо от това дали държавата-членка, в която живеят, има ядрена енергетика, планира ядрена енергетика, постепенно спира производството на ядрена енергия или няма ядрена енергетика. С това ще се разгледат определени критерии като наводненията и рисковете за експлоатацията и безопасността, земетресенията и знанията, придобити в Япония, охладителните системи и тяхното функциониране, както и въпросът за редуващо се електрозахранване и резервно захранване, така че да е възможно поддържането на повече охлаждане посредством електрозахранване и агрегати за резервно захранване, дори когато е налице риск от земетресения и наводнения. Ще бъдат включени общи критерии за всички атомни централи, както и специални критерии за всеки отделен проект, възраст, местоположение, сеизмичен риск, риск от наводнения и други фактори. Специалният преглед следва да включи и теми като самолетни катастрофи, кибератаки и терористични атаки.
<P>
Предложението на Комисията към държавите-членки е тя да изготви и координира това съвместно с органите за атомна енергия. Това е само предложение, а приемането е доброволно. Държавите-членки сами носят отговорност за вземането на решение дали желаят провеждане на общ и специален съвместен стрес тест в Европа.
<P>
Предишният оратор спомена съседни държави, които са също толкова важни за нашата безопасност; от тях най-главни са Швейцария наред с Украйна, Армения, Турция и Руската федерация. Имах дълъг телефонен разговор с украинския министър на енергетиката. Той заяви, че ще се радва да вземе участие в евентуален общ стрес тест за Европейския съюз - с други думи, това представлява предложение от негова страна. Ясно е, че нашето правомощие по отношение на стрес теста извън Европейския съюз и неговите държави-членки ще зависи до голяма степен от това дали можем да го организираме съвместно в Европа. Ако някои държави-членки не желаят да участват, тогава ще разполагаме с по-малко правомощие, когато отправяме предложение към Турция, Украйна, Русия и Швейцария, отколкото ако всички държави-членки възприемат общото гледище, че това е важна задача за безопасността.
<P>
Поради тази причина през следващите седмици ще изготвим критерии за безопасност и ще се радваме да си сътрудничим не само с Европейския парламент, но и с всички, които участват в Европейския съюз - с неправителствени организации, енергийни предприятия, работници, техници, инженери в електроцентрали - с цел постигане на възможно най-голямо по-нататъшно намаляване на риска и повишаване на безопасността. Благодарни сме, че президентът Саркози желае тази тема да бъде разгледана в нейната цялост на среща на Г-20, като така ще бъдат извлечени поуки не само за атомните електроцентрали в Европа, но и за тези в останалата част на света.
<P>
Така изглеждат нещата у нас. Ще се радваме да предоставим на Парламента информация как да се процедира по-нататък във всеки един момент чрез неговите специализирани комисии - както вече направихме това през последните дни в рамките на комисията по околна среда, обществено здраве и безопасност на храните и на комисията по промишленост, изследвания и енергетика - и с нетърпение очакваме съответната подкрепа от страна на Европейския съвет в Брюксел утре и вдругиден.
<SPEAKER ID="136" NAME="Elmar Brok" LANGUAGE="DE">
Г-жо председател, г-жо действащ председател на Съвета, г-н член на Комисията, госпожи и господа, още веднъж ни беше напомнено за силата на природата, свидетели сме на границите на човешките възможности и как сме изложени на произвола на мощните сили на природата. В такива моменти можем само да покажем солидарност с японците - солидарност, изразена в нашите мисли и молитви, но и в практическа помощ. Когато членът на Комисията споменава, че предоставяме помощ, опитваме се да предоставим екипи за помощ и подпомагане, това е важна мярка, предоставяща не само пряка помощ, но и известна утеха. Знам също, че не само държавни организации правят това, но и много от гражданите на Европа са готови да дарят, да дадат свои лични пари. Само в моя роден град - където съм чест гост - бяха събрани 50 000 евро в рамките на три дни и още пари продължават да се получават. Това се случва в цяла Европа. Това показва, че има високо ниво на подкрепа.
<P>
Същевременно трябва да спрем и да размислим, а не веднага да започнем да натискаме бутоните за нашите вътрешни политически цели. Несъмнено ще разгледаме преживения опит и поуките, които трябва да се извлекат от ядрения инцидент, и ще е необходимо да проведем стрес теста, като се надявам, г-н член на Комисията, че ще направим това на европейско равнище - защото границите са без значение, когато се случат подобни инциденти. Трябва да гарантираме създаването на необходимата инфраструктура, която да предлага алтернативи, както и провеждането на научни изследвания върху евентуални нови енергийни проекти, които следва да разгледат и въпроси като климатичните промени, заетостта и конкурентоспособността.
<P>
Необходимо е също да осъзнаем, че думите "допълнителен риск" ще играят различна роля. Хората вече не вярват, че компаниите ще спазват всички разпоредби и че няма нищо, което да не може да бъде пресметнато. Япония ще промени нашето мислене по тези въпроси и затова ще трябва да преосмислим въпроса за допълнителния риск; ще бъдат направени нови заключения, които ще породят нови съображения и нови политики. Трябва да го обсъдим с необходимото спокойствие.
<SPEAKER ID="137" NAME="Marita Ulvskog">
от името на групата S&D. - (SV) Г-жо председател, една от най-развитите от икономическа и техническа гледна точка страни в света беше доведена до състояние на хуманитарна криза. На първо място, това е трагедия за всички засегнати хора. Картините от Япония са покъртителни. Ние трябва да им окажем пълна подкрепа и всякаква възможна форма на помощ, на която сме способни. Въпреки това бедствието нагледно показва уязвимостта на всички съвременни общества. Това, което се случи в Япония, може да се случи и в други части на света - дори и тук. Дори в страни с изключително високи изисквания за безопасност тази безопасност може да се окаже измамна.
<P>
Естествено невъзможно е да си представим, че можем без ядрена енергия. Със сигурност има някои страни в Европа, които не разполагат с ядрена енергия, но повечето са изключително или напълно зависими от нея. Някои изграждат нови атомни електроцентрали, други ги извеждат от експлоатация. Това е положението, в което се намираме - с други думи, положението е различно в различните държави-членки по отношение на уязвимостта, но все пак сме заедно в това отношение и трябва да предприемем дългосрочен подход към нашите енергийни доставки.
<P>
Необходимо е просто да превключим нашите енергийни системи така, че да намалим рисковете и едностранния характер на тези системи. Трябва да положим сериозни усилия, за да дадем приоритет на научноизследователската и развойна дейност и инвестирането и разширяването на дългосрочни устойчиви и възобновяеми енергийни източници. Европа има огромен неизползван потенциал в това отношение, който трябва да бъде изтъкнат на фона на факта, че изграждането на нови атомни електроцентрали ще ни направи зависими от тях за много десетилетия напред - с други думи, новите инвестиции в ядрената енергетика са средство за отлагане и предотвратяване на разширяването на възобновяемите източници на енергия, начин за ипотекиране на бъдещето.
<P>
Това, което следва да направим сега, е да проведем сериозно разискване относно повишаването на целите и амбициите на ЕС по отношение на възобновяемите източници на енергия, като възможно най-скоро вземем решение за обвързване на целите за енергийна ефективност с дългосрочен план за нашите енергийни доставки - преминаване към възобновяеми източници на енергия. Затова провеждането на общ стрес тест на атомните електроцентрали във всички страни е необходимо, но също така е необходим и дългосрочен подход.
<SPEAKER ID="138" NAME="Lena Ek">
от името на групата ALDE. - (EN) Г-жо председател, картините на мощното земетресение и цунами в Североизточна Япония са ужасяващи; нашите мисли и искрени съболезнования са с тези, които загубиха своите домове и близки.
<P>
Ние, разбира се, приветстваме пакета от помощ на ЕС. Във Фукушима все още служители работят на мястото на атомната електроцентрала, за да предотвратят по-нататъшно замърсяване с радиация, а това трябва да бъде високо оценено навсякъде в Европейския съюз - включително и в Брюксел.
<P>
Приветствам стрес теста, предложен от Комисията, но мисля, че трябва да се добави, че не можем просто да проведем стрес тест на основата на технологията и географията. Необходими са ни още две други стъпки. Едната засяга културата на сигурност, където очевидно е невъзможно да се предвидят множеството рискове. Втората засяга институционалната рамка, включително надзора на отношенията между националните регулаторни органи и ядрените компании. Освен това не би следвало да се допуска органите да провеждат одит на самите себе си.
<P>
И накрая, оценявайки последствията от бедствието, трябва да поставим нашето разискване на основата на информация и знания. Може да се наложи взимането на радикални мерки - мисля, че такива са наистина необходими. Но едно нещо трябва да бъде ясно: необходимо е да реформираме нашето производство на енергия и вместо това да разчитаме на възобновяеми източници на енергия - трябва да го направим веднага.
<SPEAKER ID="139" NAME="Giles Chichester">
от името на групата ECR. - (EN) Г-жо председател, позволете ми да изразя своето възхищение от стоицизма на японците, изправени пред тези мощни природни сили. Трябва да помним изключителната сила на земетресението и на вълната цунами.
<P>
Приветствам стрес тестовете за безопасност на европейските атомни електроцентрали, без да се забравя, че ядрената промишленост е най-регулираната и обезопасена в света, и обръщам внимание на изявлението, направено по-рано тази година от Асоциацията на западноевропейските ядрени регулатори (WENRA), относно по-голямата безопасност на новите реактори от тази на сега съществуващите. Полезно е да се сравнят сведенията за безопасност във въгледобивната, нефтената и водноелектрическата промишленост с тези на ядрената промишленост по отношение на произшествията, включващи загуба на живот.
<P>
Г-жо председател, виждам нещо добро в това ужасно положение в Япония - а именно, че новото строителство и възстановяването на тази страна благодарение на дълбоките джобове на застрахователната промишленост би трябвало да даде огромен тласък на икономиката и това ще бъде добре за останалата част от света.
<P>
Благодаря на министъра и на члена на Комисията за техните сериозни забележки, а на държавите-членки и на всички останали бих казал: не се разколебавайте сега по отношение на ядрената енергетика, ние имаме твърде голяма нужда от нея.
<SPEAKER ID="140" NAME="Rebecca Harms">
от името на групата Verts/ALE. - (DE) Г-жо председател, госпожи и господа, положението изисква да помогнем на Япония възможно най-добре и с всички средства, с които разполагаме. Държава, засегната от бедствие, каквото претърпя Япония, се нуждае от цялата помощ, която може да получи. Въпреки това намирам за удивително лекомислието, с което обсипваме с похвали героите на Япония. Считам, че пропускаме да признаем, че хората, наричани "герои", знаят по-добре от всеки друг, че рискуват живота и здравето си и че много от тези, които се борят с ядрената авария във Фукушима, са живи мъртъвци. Японците знаят по-добре от всеки друг народ в света какво опустошение може да предизвика ядреният инцидент. В тяхната история Хирошима и Нагасаки имат доминиращо място. Всяко дете в Япония е наясно с последиците от ядрена катастрофа. Необходимо е да осъзнаваме това, когато започнем да обсъждаме Япония. Японците познават по-добре от всички ужаса, произтичащ не само от сегашното положение, но и това, което тепърва предстои. Може би единствено украинците, станали свидетели на унищожаването на част от тяхната страна през последните 25 години, са компетентни да говорят по темата.
<P>
За мен текущите европейски разисквания, за разлика от тези отпреди 25 години, следва да вземат предвид политическите последствия, когато открием, че в нашите собствени страни имаме технология, която може да излезе извън контрол, унищожавайки не само миналото и настоящето в определени региони, но достигайки по коварен начин и в бъдещето на всички, които живеят в околностите на тези централи, както и в по-широк периметър. Не мисля, че правим това, когато говорим за стрес тестовете, г-н Йотингер. Трябва да бъдем много по-честни и да признаем, че ние в Европейския съюз често сме се сблъсквали със ситуации, граничеща с ядрена катастрофа в атомните електроцентрали, които експлоатираме. Нека Ви дам един кратък списък: "Тианж" в Белгия, "Сиво" във Франция, "Филипсбург" в Германия, "Козлодуй" в България, "Пакс" в Унгария, "Брунсбютел" в Германия, където е имало водороден взрив, "Форсмарк" в Швеция, "Барсбек" в Швеция, "Блайе" във Франция, "Крюмел" в Германия - това е списък на най-впечатляващите инциденти, настъпили поради най-различни причини след Чернобил, при които се оказахме на прага на ядрена катастрофа.
<P>
Как ще се справим с факта, че ядрена катастрофа може да се случи във всяка от атомните електроцентрали, които експлоатираме? Чрез стрес тестове ли ще направим това? По мое мнение тези тестове са уместни само ако ни отведат до изготвянето на план, който да определи кои централи и кои ясно формулирани рискове трябва първи да бъдат премахнати, като в същото време обърнем гръб на тази високо рискова технология. Ако стрес тестовете имат за цел да бъде успокоена обществеността и отново да бъде внушено, че в Европа никога не бихме могли да се окажем в ситуация като тази, каквато сега преживява Япония, то аз считам, че тези тестове са ненужни. Между другото, ние с готовност бихме приветствали възможността да имаме правото да се изкажем при вземането на решение кой ще определя стрес тестовете - този въпрос не може да бъде оставен на самите оператори на атомните електроцентрали - както и кой ще изпълнява и оценява тестовете. Досегашните отговорни органи прекалено често са си затваряли очите за трудностите, срещани в европейските атомни електроцентрали, като са одобрявали централи, които никога не би трябвало да преминат процедурата по оценка на съответствието, както направи Евратом в случаите с Белене и Моховце например.
<SPEAKER ID="141" NAME="Bairbre de Brún" LANGUAGE="GA">
Г-жо председател, като другите оратори бих искала да изразя моите съболезнования на хората, засегнати от трагедията в Япония, трагедия, която все още продължава. Трябва да направим всичко възможно, за да помогнем на японския народ.
<P>
Що се отнася до поуките, които трябва да извлечем в Европа, въпросът за ядрената безопасност очевидно сега е първи в дневния ред. Особено по отношение на "стрес тестовете", които ще се проведат в атомните електроцентрали в Европа. Това, което се случи в Япония, има сериозни последствия за енергийната политика на ЕС в бъдеще.
<P>
Хуманитарната катастрофа показва значението на преминаването към безядрена Европа. Имаме нужда от мораториум върху ядрената енергия и това, от което се нуждаем, са солидни инвестиции в устойчиви и възобновяеми източници на енергия. Освен това трябва да се преразгледа регулаторната система за ядрена безопасност.
<SPEAKER ID="142" NAME="Fiorello Provera">
от името на групата EFD. - (IT) Г-жо председател, госпожи и господа, аз също желая да изразя своето съчувствие и възхищение от достойнството, силата на духа и единството, проявени от японския народ, изправен пред катастрофа, чийто размер и тежест светът рядко е виждал. Поведението на японския народ е истинско вдъхновение за всички и те заслужават нашата помощ.
<P>
Поуката, която трябва да се извлече от това събитие, е необходимостта от укрепване на европейската система за гражданска защита чрез по-тясно координирани действия и по-широка наличност на хора и ресурси, за да можем да действаме бързо в случай на бедствие.
<P>
По отношение на ядрената опция би било грешка този въпрос да се обсъжда на емоционалната основа, породена от текущите събития: въпросът е твърде важен и трябва да бъде разгледан с научен подход. Абсолютно правилно е да се засилят мерките за сигурност за настоящите електроцентрали и за тези от следващото поколение, като по-старите и по-малко безопасните бъдат демонтирани, но ние трябва да избегнем политическата експлоатация и да бъдем предпазливи и прагматични, както каза г-н Brok. Трябва да помним, че в същия район Фукушима по време на земетресението рухна язовир с много жертви, но това не ни навежда на мисълта за демонтаж на язовири или изграждане на нови, затова призовавам към предпазливост, внимание и отвореност към бъдещето.
<SPEAKER ID="143" NAME="Bruno Gollnisch" AFFILIATION="NI">
(FR) Г-жо председател, ужасното бедствие, което засегна района Тохоку в североизточната част на Япония, естествено предизвиква състрадание и съчувствие от страна на всички европейци. Освен това чувство трябва да участваме в спасителните усилия, тъй като ми се струва, че ситуацията в Япония далеч не е стабилизирана. Япония е забележителна страна, изключително достойна, силна и смела страна, която е наясно със своите морални задължения, но като навсякъде другаде бюрокрацията и там има последици, които могат да парализират инициативите.
<P>
Една от поуките, които трябва да се извлекат от бедствието, е, че най-ефективната спешна помощ в крайна сметка е тази, която пристига по море. Разбира се, това изисква наличието на достатъчно съоръжения наблизо.
<P>
Положението не е стабилизирано и много бездомни хора все още страдат от студ и глад. Считаме, че поуките от трагедията са следните: първата е, че най-лошото винаги се случва, най-лошото накрая винаги се случва. "Титаник" беше построен като непотопяем кораб. За него беше казано "Дори и Бог не би могъл да го потопи". И все пак той потъна по време на първия си рейс, въпреки водонепропускливите кесони, тъй като инженерите не бяха помислили, че може да се получи цепнатина с такъв размер.
<P>
Е, най-лошото винаги се случва, земетресение плюс вълна цунами беше най-лошият сценарий. Но ще има и други земетресения, ще се случи голямото земетресение в Канто, което се очаква всеки момент. Възможно е да има земетресение в Калифорния, в Италия или в Карибския басейн. Следователно, както беше казано, трябва да бъдем подготвени за това чрез засилване на гражданската защита.
<P>
Втората и последна поука е, че все пак не трябва да се поддаваме на паника. Не може да ни се казва, че трябва да изоставим ядрената енергетика на основанието, че остатъчната радиация е опасна, и в същото време да се казва, че трябва да преустановим използването на изкопаеми горива заради изхвърлянето на CO2 в атмосферата. Ще трябва да се направи избор.
<SPEAKER ID="144" NAME="Sandra Kalniete" AFFILIATION="PPE">
(LV) Г-жо председател, нещастието, което японският народ преживя, е огромно. Бих искала да бъде отбелязана моята най-дълбока съпричастност към семействата на тези, които пострадаха, и тези, които загинаха, и на техните близки. Благородството и присъствието на духа, проявени от японския народ в това време на изпитание, са достойни за най-дълбоко уважение и са пример за целия свят. Япония е изправена пред тежката задача да възстанови своите опустошени територии, което ще изисква значителни ресурси, включително вътрешни инвестиции. Ето защо призовавам на срещата на високо равнище между Европейския съюз и Япония, насрочена за 25 май, да се вземе решение за започване на преговори за споразумение за свободна търговия между Европейския съюз и Япония. Това споразумение би следвало да бъде от полза и за двете страни; то ще трябва да гарантира равни условия за достъп до пазара и за двете страни както в потока на стоки и услуги, така и по отношение на селскостопански продукти. Споразумението за свободна търговия може да се превърне в един от инструментите за третото откриване на Япония, както живописно го назова японският министър-председател г-н Кан. Аварията, причинена от вълната цунами в атомната електроцентрала "Фукушима", е причина за сериозна тревога в целия свят. Трябва да сведем глави в знак на уважение и благодарност към героите, които работят в момента, рискувайки живота си, за да стабилизират положението в ядрения реактор. Опитът, който сега трупат японските инженери и ядрените експерти за предотвратяване на аварии, е уникален. За света е важно да се поучи от този опит. Опитът от Фукушима трябва да бъде в услуга на човечеството, като се превърне в основа за изпитване на атомни електроцентрали и развиване на подобрени критерии за безопасност. В заключение, отново искам да потвърдя, че Европейският съюз трябва да направи всичко възможно, за да помогне на Япония, един от нашите най-близки партньори. Благодаря ви.
<SPEAKER ID="145" NAME="Nessa Childers" AFFILIATION="S&amp;D">
(EN) Г-жо председател, като последица от трагичните събития, засегнали Япония преди 12 дни, се очертаха две теми. Първата е ответната реакция на японците, която по отношение на структурната подготовка в градовете, бързото реагиране на спешните звена и вдъхновяващата издръжливост, проявена от японския народ, е образцова и следва да служи като пример за други страни, в които има чести земетресения. Въпреки това втората тема, тази за остатъчната радиация във Фукушима, е по-сложна.
<P>
Докато Япония несъмнено бързо ще се поучи от тези събития, Европа също трябва си извлече поуки, като нашата ответна реакция може да бъде разделена в две области. Първата е да се подсигури извън всякакво съмнение безопасността на атомните електроцентрали, действащи в ЕС. Приветствам плановете за тестове и бих искала да подчертая, че те трябва да приключат с общи правила сред държавите-членки относно сигурността на атомните електроцентрали и съхранението на силно токсичните ядрени отпадъци. Това е особено уместно в моя избирателен район в Източна Ирландия. Най-голямото хранилище за такъв материал се помещава в атомната електроцентрала "Селафийлд" в Англия, само на 280 км от графство Лаут.
<P>
Втората ни ответна реакция следва да се отнася за бъдещето на ядрената енергетика като цяло. В тази връзка трябва да бъде одобрено пълното преустановяване на строителството на нови атомни електроцентрали. С цел да се гарантира непрекъснатото осигуряване на достатъчно енергия за ЕС, трябва да бъдат също така одобрени инвестиции в производството на възобновяема енергия и повишаването на енергийната ефективност.
<SPEAKER ID="146" NAME="Johannes Cornelis van Baalen" AFFILIATION="ALDE">
(EN) Г-жо председател, подкрепям думите на моите колеги в делегацията за връзки с Япония - г-н Gollnisch и г-жа Kalniete - думи на уважение и съчувствие към японците. Ние обаче трябва да се поучим, а това означава, че тази потенциална ядрена катастрофа следва да има международно измерение. Необходима е абсолютна прозрачност. Трябва да разберем защо предупреждението на Международната агенция за атомна енергия не е било последвано; не е имало обсъждане на предупреждението. Трябва да разберем какво се е случило.
<P>
Съгласен съм с всички останали, които казват, че трябва да обединим усилията си във възстановяването. Поради това споразумението за свободна търговия е от особена важност и ние трябва да го сключим възможно най-скоро.
<SPEAKER ID="147" NAME="Mirosław Piotrowski" AFFILIATION="ECR">
(PL) Г-жо председател, като член на делегацията на Европейския парламент за връзки с Япония бих искал, първо, да изкажа съчувствие и солидарност с японския народ, изправен пред това огромно бедствие. То отне почти 10 000 човешки живота, повече от 16 000 души се смятат за изчезнали, като тези цифри се променят непрекъснато. Земетресението и вълната цунами причиниха невъобразимо унищожение. Загубите вече се изчисляват на 300 млрд. щатски долара.
<P>
Въпреки че Япония не е поискала помощ от Европейския съюз, ние не можем да останем безучастни пред размерите на тази трагедия. Най-голямото безпокойство е породено от повредите, нанесени на атомната електроцентрала "Фукушима". Според мнението на някои експерти положението е сериозно и може да доведе до повторение на случилото се след Чернобил. Декларацията на унгарското председателство и г-жа Аштън относно хуманитарната и експертна помощ следва да бъдат изпълнени със съдържание възможно най-бързо в тясно сътрудничество с правителството на Япония.
<SPEAKER ID="148" NAME="Claude Turmes" AFFILIATION="Verts/ALE">
(DE) Г-жо председател, само преди 14 дни японската компания "Тошиба" и други, построили атомни електроцентрали, написаха в рекламните си брошури, че имат най-безопасните атомни електроцентрали в света - дотук с твърдението, че в Европа несъмнено имаме най-безопасните атомни електроцентрали.
<P>
Считам, че този изключително сериозен и трагичен инцидент в Япония трябва да изясни колко абсурдно е да се приравняват атомните електроцентрали с вятърните паркове, енергийната ефективност или слънчевите електроцентрали, когато се обсъжда борбата срещу изменението на климата. Нещо повече, идеята за нисковъглеродните технологии е просто погрешна. Трябва да се огледа цялостният риск от всички технологии. Първият ми конкретен въпрос към Вас, г-н Йотингер, е следният: не е ли крайно време да включите поне един сценарий в енергийната пътна карта за 2050 г., който по прост начин да покаже какво можем да постигнем чрез комбиниране на енергия от 100 % възобновяем източник и енергийна ефективност? Това е най-малкото, което гражданите на Европа могат да очакват.
<P>
Позволете ми да заявя по отношение на стрес тестовете, че ние подкрепяме такива тестове, но те трябва да бъдат задължителни и трябва да бъдат европейски. Първият стрес тест в банковия сектор беше прекомерно манипулиран от националните органи, така че няколко банки ще бъдат изключени. Имахме нужда от втори кръг на стрес тестове, за да се получат нещата правилно. Вторият ключов елемент е "независимата експертиза". Г-жа Lauvergeon от Areva и г-н Teyssen от E. ON, длъжностни лица на Комисията в Евратом, ядрените експерти във Виена, а всъщност и националните ядрени наблюдатели, всички са предубедени. Дори националните органи няма да признаят, че тестовете за безопасност, очертани преди шест месеца, вече не са точни. С други думи, имаме нужда от независими експерти. В противен случай рискувате да чуете само предубедени мнения.
<P>
Имам да добавя още нещо. Бих препоръчал предпазливост, г-н Йотингер, когато посочвате г-н Саркози като най-големия защитник в борбата за световна ядрена безопасност. Ако бях на Ваше място, щях да съм малко по-предпазлив.
<SPEAKER ID="149" NAME="Sabine Wils" AFFILIATION="GUE/NGL">
(DE) Г-жо председател, Япония все още е под заплахата от ядрена катастрофа. Радиацията от атомната електроцентрала във Фукушима се покачва драматично. Това е още едно ужасяващо доказателство, че е невъзможно да се контролира ядрената енергия. Ето защо ние призоваваме за незабавен отказ от ядрена енергия. Ядрената енергия пълни джобовете на енергийните компании, но когато се случи произшествие, хората са тези, които плащат цената. Поради тази причина ЕС трябва незабавно да утвърди изискване за операторите на атомни електроцентрали да имат задължителна застраховка гражданска отговорност. Трябва да бъде осигурено достатъчно покритие за всички увреждания на здравето, имуществото и други активи във всички държави-членки. Европейският съюз трябва най-накрая да преустанови насърчаването на ядрената енергетика и да прекрати Договора за Евратом. Милиарди от парите на данъкоплатците все още се използват за опасни, високорискови технологии, докато безопасни алтернативи като възобновяемите източници на енергия остават с недостатъчно финансиране.
<SPEAKER ID="150" NAME="Mario Mauro" AFFILIATION="PPE">
(IT) Г-жо председател, госпожи и господа, мисля, че би било сериозна грешка разискването да се превърне във вид процес срещу рисковете на съвременността. Трябва да признаем, че науката и технологиите ни позволиха да живеем по-дълго, да живеем при по-добри условия, да живеем с по-уверена перспектива, като вземем предвид, че условията за продоволствена сигурност са се подобрили, че условията на нашите социални системи са се подобрили, че условията в нашия прогресивен свят са се подобрили, именно защото е бил в състояние да използва науката и технологиите.
<P>
Разбира се, тази гледна точка не е без рискове, но тези рискове могат да бъдат преодолени, ако успеем да обединим силите си, за да се справим с проблемите, пред които от ден на ден е изправена международната общност. Г-н Brock по-специално беше прав, когато каза, че има мистерия в отношението ни към нещата, което ни кара да осъзнаем, че не сме овладели всичко, че колкото и напреднали да сме, нямаме отговор на всички проблеми, пред които природата изправя хората, и размерите на това земетресение ни напомня точно това. Много вероятно е ниските технологии и науката да са довели неотдавна или преди сто години, например в Месина, до събитието, причинило смъртта на повече от 100 000 души, въпреки много по-ниската интензивност на земетресението.
<P>
Това трябва да ни даде ясна насока за бъдещето: науката и технологиите са инструменти и е необходима добра политика, за да бъдат използвани най-пълноценно. Ето защо ще е необходима добра политика в това, което правим заедно като институции, за да се определи дали в момента имаме решения, с които да преминем отвъд днешния атомен век в бъдещето или да продължим да се съобразяваме с тези средства в дългосрочен план, за да се даде възможност за по-нататъшно развитие, от което всички се нуждаем.
<P>
Днес обаче ние сме призовани да направим нещо съвсем различно - по същество да предприемем действия да се помогне на болката и нуждата на един народ. Не чувам много за това в Парламента, защото всички сме загрижени за политическата дискусия, която излишно се опитва да вмъкне бъдещи опасения, които нямат нищо общо с това, което е на дневен ред.
<SPEAKER ID="151" NAME="Daciana Octavia Sârbu" AFFILIATION="S&amp;D">
(RO) Г-жо председател, кризата, която се разгръща в момента в Япония, повдига опасения за безопасността на атомните електроцентрали по света. Наше задължение е да се запитаме колко устойчиви и безопасни са ядрените централи, построени на нашата територия.
<P>
Аз съм от Румъния и гражданите на моята страна са съвсем основателно загрижени за безопасността на атомната електроцентрала "Черна вода", особено след като наскоро бяха повдигнати много въпросителни за нея в печата.
<P>
Твърдо считам, че не само в Румъния, но и в редица държави-членки широката общественост се чуди дали ще бъде адекватно защитена в случай на природни бедствия, които могат да засегнат атомните електроцентрали.
<P>
Миналата седмица Германия реши да проведе подробна проверка на своите системи за производство на ядрена енергия. В светлината на събитията в Япония е абсолютно наложително да се извърши спешно преразглеждане на състоянието на ядрената безопасност в целия Европейски съюз. Всички държави-членки трябва да упражняват строг и пълен контрол над тези електроцентрали.
<P>
Европейската комисия трябва не само да гарантира, че Директивата за ядрена безопасност ще бъде изпълнена правилно, но също така да следи отблизо заедно с компетентните органи на държавите-членки състоянието на тези електроцентрали.
<P>
Трагичната ситуация в Япония още веднъж подчертава, че е необходимо да направим всичко възможно, за да създадем механизми за навременна реакция за справяне с бедствия.
<SPEAKER ID="152" NAME="Charles Goerens" AFFILIATION="ALDE">
(FR) Г-жо председател, няколко думи относно Япония. Първо, трябва да се направи всичко за облекчаване на страданията на японския народ, който заслужава цялото ни съчувствие и солидарност.
<P>
На второ място, освен двете природни бедствия - земетресение и цунами - има и трето бедствие: ядрено и следователно сътворено от човека. Всичко казано по този въпрос може да се обобщи с една дума: пропуск. Да, ние сме изправени пред промяна на парадигмата, която се свежда до два въпроса: какво следва да се промени, и второ, какво можем да започнем чрез промяна по отношение на производството на енергия?
<P>
Ако изкопаемите горива и ядрената енергия се изчерпят, със сигурност ще можем много бързо да получим по-точна картина по отношение на потенциала за развитие на източниците на възобновяема енергия. Очакваме Европейският съюз да преформулира стратегията си по въпроса. За да стане това, той се нуждае от визия, силна воля и подробна пътна карта.
<SPEAKER ID="153" NAME="Bas Eickhout" AFFILIATION="Verts/ALE">
(NL) Г-жо председател, преди всичко бих искал да поздравя г-н Йотингер с доброто начало. Вие наистина започнахте с летящ старт миналата седмица, но оттогава като че ли загубихте инерция. Въпреки всичко сега Вие трябва да се справите с това и да изясните позицията си, защото това, което казахте миналата седмица, беше, че трябва да проведем обсъждане за Европа и за бъдещето на Европа без ядрена енергетика. Оттогава не сте го повторили, въпреки че именно този би трябвало да е предметът на нашето разискване в момента. Множество проучвания и научни изследвания многократно са показвали, че целите за околната среда могат да бъдат постигнати без използване на ядрена енергия. Възможно е Европа да се управлява изцяло с устойчива енергия. Това би трябвало да бъде предмет на нашето разискване днес.
<P>
Позицията за или против ядрената енергия е въпрос на политически избор. Не би трябвало да обясняваме защо сме против ядрената енергетика. Тези, които подкрепят ядрената енергетика, трябва да изложат обосновка. От това произтича и важността на стрес теста.
<P>
Имам два въпроса към Вас, г-н Йотингер, два важни въпроса. Първо: как ще определим критериите? Как ще гарантираме, че са независими? На второ място, какво ще се случи, ако дадена атомна централа не успее да премине стрес теста? Какви ще бъдат последствията в този случай?
<SPEAKER ID="155" NAME="Lena Kolarska-Bobińska" AFFILIATION="PPE">
(PL) Г-н председател, г-н член на Комисията, събитията в Япония много дълбоко засегнаха всички нас. Ние отдаваме почит на хората, които - с риск за живота си - се справят с последиците от три събития, случили се едновременно - земетресение, цунами и авария в атомната електроцентрала. Тази трагедия предизвика огромно съчувствие и даде начало на разискването, на което сме свидетели в момента в Европа, относно бъдещето на ядрената енергетика и европейската енергийна стратегия. Наскоро приехме енергийната стратегия за Европа до 2020 г. В момента нейните основи в известен смисъл са подронени, въпреки че в стратегията ние фактически приемаме ядрената енергетика. В нея казваме, че тя просто трябва да бъде придружена от строги условия за безопасност. Ядрената енергетика е приемлива част от енергийния микс на редица страни.
<P>
Струва ми се, че това разискване трябва също да засили европейското сътрудничество в областта на енергетиката - и това е което сме поискали в нашия доклад. Днес не само трябва да подобрим условията за безопасност, но и да укрепим Европейската общност за атомна енергия и да вървим по посока на Европейска енергийна общност. Европейската комисия трябва да настоява за по-добро сътрудничество между държавите-членки и за европеизация на ядрената политика. Стрес тестовете не би трябвало да са доброволни - някои страни ще ги използват, ако искат, а други не. Това трябва да бъде част от изграждането на нещо, което в края на краищата ще бъде обща политика в областта на ядрената енергетика.
<P>
Трябва също да подкрепяме и новите технологии. Цялата енергийна стратегия на Европа се основава на децентрализация и диверсификация. Това е така и затова трябва да мислим за насърчаване на малките и средни ядрени реактори. Те струват по-малко, изградени са като отделни модули и поради това могат да бъдат тествани по-лесно от гледна точка на безопасността. Може би тази форма ще бъде по-приемлива за общественото мнение, защото няма да можем напълно да елиминираме този вид енергия.
<SPEAKER ID="156" NAME="Zigmantas Balčytis" AFFILIATION="S&amp;D">
(LT) Г-н председател, Япония преживя невъобразимо въздействие от природно бедствие и ядрена авария. Жителите на Литва активно набират средства и се опитват по всички възможни начини да съдействат за оказване на помощ на жертвите на тази страна. Ние помним и винаги ще помним тежките последици от чернобилската ядрена катастрофа, които хората от този регион продължават да усещат дори и след три десетилетия. Бедствието в Япония ни задължава основно да преразгледаме въпроса за ядрената безопасност. Не сме в състояние да управляваме природните катаклизми, ето защо трябва поне да гарантираме, че природните бедствия няма да причиняват допълнителни и особено тежки ядрени катастрофи. Съгласен съм с прегледа на съществуващата инфраструктура и създаването на нови възможности, но е необходимо задълбочено да анализираме събитията в японската атомна електроцентрала, особено в светлината на прецедента в Чернобил. Трябва да достигнем до заключения и да приемем мерки, които ще ни позволят значително да засилим ядрената безопасност в цяла Европа.
<SPEAKER ID="157" NAME="Chris Davies" AFFILIATION="ALDE">
(EN) Г-н председател, моята загриженост за ядрената промишленост беше засенчена от загрижеността ми относно изменението на климата, а сега считам, че ядрената енергетика има своя роля в подпомагането ни в борбата с глобалното затопляне. Това беше вярно преди инцидентите в Япония и остава вярно и сега. Очевидно има поуки, които трябва да се извлекат. Това са проблеми на проектирането, неадекватната регулация, недостатъчна независимост и очевидно: не изграждайте ядрени реактори в земетръсни зони.
<P>
Но ние живеем в свят, изпълнен с опасности; нашите градове без изключение са химически заводи, всеки един от тях представлява огромен потенциален риск, но ние държим тези рискове под контрол, ние живеем с тях. Десетилетия наред сме имали ужасяващи железопътни катастрофи; в резултат на това не сме закрили железниците. Ние си извличаме поуки; прилагаме ги и подобряваме безопасността. Точно това трябва да направим с ядрената промишленост.
<SPEAKER ID="158" NAME="Romana Jordan Cizelj" AFFILIATION="PPE">
(SL) Г-н председател, ако се отнасяме сериозно към нашите цели за климата, ядрената енергетика ще остане част от нашия енергиен микс. Затова обсъжданията ни не трябва да бъдат идеологически. Това, което ни е необходимо, на първо място, са отговорите на множество въпроси, като например: Каква беше основната причина за аварията и как можеше да бъде предотвратена? Имало ли е срив на системите за отговорност, изпълнение и контрол? Недостатъчна ли е била културата на безопасност в една от атомните електроцентрали? Какви са възможностите за по-безопасно съхраняване на отработеното ядрено гориво? Твърде слаб ли беше регулаторният орган, за да предприеме навременни действия? И така нататък. Нуждаем се от отговори на тези въпроси и след това ще бъдем в състояние да предприемем отговорни политически действия.
<P>
Какво всъщност означава предприемането на отговорни политически действия? Необходимо е да постигнем социално споразумение относно допустимите технологии по-специално относно ролята на атомните електроцентрали. Необходимо е да гарантираме, че се изпълнява принципът "безопасността на първо място". Необходимо е да формулираме законодателна рамка, която да осигури адекватни финансови и човешки ресурси за безопасна експлоатация на сложните технологии. Необходимо е да улесним развитието на добра и независима ядрена професия, непрекъснато обучение и трансфер на знания от по-старите към по-младите поколения. Необходимо е да преценим компетентността и независимостта на регулаторните органи, които играят ключова роля в осигуряването на култура на безопасност, както и е необходимо да осигурим безопасно изхвърляне на силно радиоактивните отпадъци и отработеното ядрено гориво.
<P>
Накрая бих искала да спомена общите критерии за безопасност. Днес всички сме съгласни, че наистина имаме нужда от тях, но не забравяйте 2009 г., когато обсъждахме Директивата за ядрена безопасност. Още тогава Европейският парламент утвърди общите европейски критерии, които Съветът за съжаление не потвърди. Още тогава Европейският парламент доказа, че предприема правилните действия. Ето защо мисля, че е крайно време на Европейския парламент да бъдат дадени повече правомощия в областта на ядрената енергетика и сме длъжни да постигнем междуинституционално споразумение, за да можем да имаме право на съвместно вземане на решение.
<SPEAKER ID="159" NAME="Ildikó Gáll-Pelcz" AFFILIATION="PPE">
(HU) Г-н председател, първо, бих искала да изразя дълбокото си съчувствие, второ, уважението си към японския народ и японската нация, и трето, огромното си възхищение и признателност на японските герои, които в този момент работят в ядрената централа. Случи се трагедия, която ще бъде запомнена завинаги в историята на Япония и света. Пострадалата от бедствието страна е поискала помощта на Европейския съюз в предварителното съгласуване на помощта, предлагана от държавите-членки.
<P>
Бързата реакция на Комисията беше удовлетворяваща, както и фактът, че беше потвърдено от члена на Комисията, че на Япония ще бъде оказана пълна помощ, а също и на почти половин милион души, пребиваващи във временни убежища след опустошителното земетресение и вълната цунами. Твърдо съм убедена, че трябва да се направи всичко за предотвратяване на последиците от бедствието и за възстановяване на условията на живот. В същото време обаче бих искала да изразя становището, че не е удачно да се съпоставя този тип трагедия с други подобни трагедии с използване на ядрена енергия. Въпреки всичко атомните електроцентрали трябва да бъдат оборудвани с най-голямата система за безопасност и да бъдат непрекъснато проверявани в съответствие с най-стриктните предписания.
<P>
Предложението на Комисията да организира широки консултации на европейско ниво заслужава да бъде приветствано. Освен това подкрепям Комисията, защото считам, че това е необходимо, в изготвянето на насоки, които поставят основите на добре функционираща система за безопасност, координирана на европейско равнище, и гарантират трайно безопасно производство на ядрена енергия в бъдеще. Поведението на японския народ е образцово и е прецедент за нас. Категорично считам, че те заслужават пълна подкрепа. Благодаря Ви, г-н председател.
<SPEAKER ID="160" NAME="Edit Herczog" AFFILIATION="S&amp;D">
(HU) Г-н председател, г-н член на Комисията, госпожи и господа, днес всички ние сме малко японци. Дори и в разгара на природното бедствие трябва да признаем, че ядрената безопасност има човешко лице. Проектирането, строителството, експлоатацията, демонтажът и справянето с аварии, както е в момента в ядрената централа "Фукушима", са изпитание на силата на човешкото познание и отдаденост. Европейският стрес тест е важна стъпка за нас към планиране за в бъдеще на нещо досега немислимо. Г-н член на Комисията, ние можем най-добре да отдадем почит на работниците във Фукушима, ако европейските експерти участват при вземането на европейски професионални и политически решения. Трябва да бъдат включени ядрените работници, чиито всеотдайност и знания са крайно необходими.
<P>
Много е важно знанията в областта на ядрената енергетика да се запазят и разширят в средносрочен план, защото това е истинската гаранция за безопасност. Освен това отново искам да обърна внимание на това, което каза г-жа Ulvskog. Ядрените изследвания и развитие трябва да дадат по-добър отговор от досегашния за това как можем да се справим с ядрените отпадъци и тяхната вечно присъстваща 60-годишна история. Благодаря ви за изслушването.
<SPEAKER ID="161" NAME="Paul Rübig" AFFILIATION="PPE">
(DE) Г-н председател, бих искал да благодаря на члена на Комисията Йотингер за предприемането на толкова сериозен и отговорен подход към темата.
<P>
Трябва да обсъдим дали Асоциацията на западноевропейските ядрени регулатори (WENRA) да бъде повишена до позицията на европейски регулатор за 27-те държави-членки. Трябва да помислим дали критериите на Международната агенция за атомна енергия (МААЕ) да не станат правно обвързващи и дали този нов регулатор да не получи правомощия, с които да разпорежда незабавно закриване, ако критериите не са изпълнени. Трябва да помислим също за реформиране на договорите за Евратом, като се съсредоточим върху правилата за безопасност и сигурност, както и върху въпроса за покриването на разходите за извеждане от експлоатация и съхранение, което е необходимо да бъде решено веднага.
<P>
Считам, че това е деликатна тема. Трябва да се възползваме от възможността в Европа, за да осъществим партньорска проверка и да въведем най-новите критерии, така че здравето на населението да не бъде изложено на допълнителен риск.
<SPEAKER ID="162" NAME="David Martin" AFFILIATION="S&amp;D">
(EN) Г-н председател, разбира се, приветствам незабавната помощ, която оказахме на японците в момент на нужда, и приветствам и споделям изразеното съчувствие към японците. Въпреки това не мога да не мисля, че искреността на нашите бележки относно солидарността ще бъдат малко смекчени от действието на някои от нашите държави-членки.
<P>
Четейки нашите вестници, виждам, че испанското правителство настоятелно изисква стоките от Япония да бъдат внимателно проверявани за радиация; че правителството на Нидерландия е предупредило докерите да боравят внимателно с всички контейнери от Япония; че френското правителство е призовало за проверка на всички вносни стоки; и че германските органи искат проверки на случаен принцип на всички стоки, внесени от Япония, включително автомобили. Това са стоки, напуснали Япония преди две или три седмици - а в някои случаи два или три месеца - преди земетресението.
<P>
Малко е изразената солидарност и съчувствие в подобни действия и аз бих поискал от Съвета и Комисията да се опитат да разговорят с държавите-членки, за да кажат, че ако те наистина искат да изразят солидарност, не би следвало да публикуват подобни истории, всяващи паника.
<SPEAKER ID="163" NAME="Fiona Hall" AFFILIATION="ALDE">
(EN) Г-н председател, изненадана съм, че членът на Комисията изглежда толкова оптимистично настроен относно поставянето на ситуацията във Фукушима под контрол в рамките на няколко дни, когато ядрените експерти говорят за седмици и месеци; междувременно ядрената централа все още излъчва радиация, която продължава да прониква в записите от храна и вода.
<P>
Приветствам призива за стрес тестовете, но те не дават отговор на по-големите въпроси. Въпросът е: искаме ли да поемем нарастващите рискове на ядрената енергия в свят, където сложните природни бедствия и екстремните метеорологични явления силно се увеличават? Безопасността на ядрените реактори просто не може да бъде изцяло гарантирана в случай на мащабно бедствие от всякакъв род, където има множество нива на разрушение, където има прекъсване на електрозахранването, водоснабдяването, комуникациите и физическия достъп. Това е въпросът: искаме ли наистина да поемем този риск, когато имаме и други алтернативи?
<SPEAKER ID="164" NAME="João Ferreira" AFFILIATION="GUE/NGL">
(PT) Г-н председател, бихме искали да изразим нашата пълна солидарност с японския народ, като ние също поднасяме нашите съболезнования за жертвите на бедствието, поразило страната.
<P>
Знаем, че бедствието предизвика сериозни аварии в атомната електроцентрала "Фукушима", последиците от които все още не могат да бъдат напълно оценени. Вярно е, че авариите в реакторите на електроцентралата са резултат от комбинацията на много малко вероятни фактори; обаче те се комбинираха заедно и потенциално това може да се случи отново в други атомни електроцентрали.
<P>
Затова трябва да си извлечем важни поуки от това, което се случва във Фукушима. Има непосредствена необходимост от преразглеждане и ако е необходимо, от приспособяване на излишествата по отношение на системите за безопасност на атомните електроцентрали, и особено по отношение на системите за охлаждане.
<P>
Необходимо е да се направи преоценка на местоположението на съществуващите ядрени централи, особено в съответствие с риска от земетресения и риска от появата на цунами. Налице е и необходимост от започване на широко обсъждане в обществото относно енергийния проблем, нашите настоящи и бъдещи нужди и как те могат да бъдат изпълнени, справянето по ясен и информиран начин с рисковете, въздействията, възможностите и ограниченията на различни източници на енергия.
<SPEAKER ID="165" NAME="Oreste Rossi" AFFILIATION="EFD">
(IT) Г-н председател, госпожи и господа, първо, бих искал да изразя своята солидарност с японския народ, така силно засегнат от бедствието. С изненада узнахме, че японската технология не е била в съответствие със събитията, които постоянно се повторят в тези области. Запазването в експлоатация на технологично остаряла атомна електроцентрала съвсем не е маловажен въпрос и тези неща следва да ни накарат да се замислим за европейската програма за ядрена енергия.
<P>
Не можем да си позволим да станем жертва на страха и да взимаме прибързани решения днес: нуждаем се от общо съгласие, за да бъдат обезопасени съществуващите ядрени централи, а тези в процес на изграждане да бъдат внимателно проверени. Европа не може да не помогне на японския народ не само поради критичното положение, но и поради вероятната финансовата криза, свързана с ужасното бедствие.
<P>
В краткосрочен план трябва да се предприемат стъпки за справяне с икономическия спад в Токио и с вероятните последици за страните, най-тясно свързани с Япония. Не трябва да забравяме, че още преди бедствието правителството беше отслабено и без мнозинство в Горната камара, което означава предстояща криза на изпълнителната власт.
<SPEAKER ID="166" NAME="Angelika Werthmann" AFFILIATION="NI">
(DE) Г-н председател, бих искала да започна, като изразя своето съчувствие към всички засегнати от опустошителното положение. Трагичният инцидент в Япония доведе до ядрена катастрофа, която вече е позната на всички ни. Европа реагира относително бързо и единно, въпреки че е налице съзнаването, което, надявам се, е споделено от всички, които подкрепят ядрената технология, че радиоактивността не познава национални граници и че природата не признава критериите за безопасност, колкото и да са високи. Били сме свидетели на Чернобил - един провалил се така наречен стрес тест - а сега имаме Фукушима. Време е тези, които подкрепят ядрената енергия, да поставят благосъстоянието и здравето на хората и околната среда над всякакви финансови интереси. Трябва да помислим за поетапното изваждане на атомните централи от употреба в цяла Европа и за насърчаването на източниците на възобновяема енергия.
<SPEAKER ID="167" NAME="Alajos Mészáros" AFFILIATION="PPE">
(HU) Г-н председател, вълната цунами след земетресението в Япония беше пряката причина за инцидента в атомната електроцентрала, който се превърна преди всичко във въпрос на безопасност както за професионалисти, така и за обществеността. Ето защо правилно беше взето решението нашите функциониращи атомни електроцентрали да бъдат подложени на строга проверка. Стана ясно, че имаме нужда от цялостно, задълбочено разискване, за да бъде постигнато рационално решение относно бъдещето на ядрената енергетика. Трябва също да осъзнаем, че след ужасна трагедия от такъв характер хората ще бъдат по-изплашени и точно затова трябва да сме сигурни, че се дава обективна и достоверна информация и че мерките за безопасност са засилени.
<P>
Въпреки това искам да подчертая, че атомните електроцентрали в Европа са обект на съвсем различни фактори на околната среда от тези в Япония. Европа не е заплашена от опасността от вълна цунами или от такова мощно земетресение, затова не би следвало да се правят преки заключения от тази злочеста трагедия. Нашите съоръжения са подготвени за потенциалните въздействия върху тях, а ядрената енергия може да остане неразделна част от нашите енергийни ресурси в бъдеще. Накрая, бих искал да изразя своята съпричастност и уважение към нашите японски приятели. Благодаря.
<SPEAKER ID="168" NAME="Гюнтер Йотингер">
член на Комисията. - (DE) Г-н председател, уважаеми членове на ЕП, слушах внимателно вашите изказвания и бих искал да ви благодаря за вашата обективност по отношение на бедствието и неговите последици. Чухме фрази на солидарност и съчувствие, както и предложения за помощ. Няма какво повече да се добави към казаното. Това ни насърчава в работата, която ще трябва да се свърши от председателството на Съвета и от Комисията.
<P>
Главният въпрос тук е ответната реакция при бедствия. Ако разгледаме Хаити и Пакистан и множеството други неотдавнашни природни бедствия, считам, че съобщението на Комисията относно подобреното европейско реагиране при бедствия, което беше одобрено от Съвета през декември миналата година, сочи пътя напред. Необходимо е да подобрим сътрудничеството в рамките на процедурите за реагиране при бедствия на европейско равнище и да посветим подходящи финансови и човешки ресурси на това, както и да координираме усилията на европейско равнище. Нямам никакво съмнение, че г-жа Георгиева ще внесе конкретни предложения в Европейския парламент и в Съвета през годината.
<P>
Когато става въпрос за енергийната политика в Европа и поуките, които трябва да се извлекат от новата информация от Япония, считам, че е необходимо да започнем с безпристрастен поглед към фактите и реалностите. Нека вземем за пример германското правителство и неговите коалиционни партньори, като ви напомням, че съм член на една от тези партии. Нашето правителство обяви важна промяна в посоката. Седем ядрени централи са спрени в момента в Германия. Тази постъпка е критикувана за това, че "не е много правдоподобна" и е "типично немско чувство за вина". Считам, че е необходимо да помним, че зачитането на различните позиции би трябвало да е отправната точка в обсъжданията. Искам да изразя своето уважение към Европейския парламент, който преди няколко години даде ясната си подкрепа за постоянното използване на ядрената енергия в европейския енергиен микс, но който без съмнение е на път да преразгледа тази позиция. На второ място, бих искал да изразя моето уважение към регулаторните правомощия на ЕС. Отново препрочетох Договора за Евратом много внимателно и подробно разгледах Директивата за ядрена безопасност, приета от Съвета и Европейския парламент през юни преди две години. Вторият документ прави много официални препоръки относно органите, които ще бъдат учредени, информацията и задълженията за докладване и други точки, но почти не предлага никакви конкретни, съществени препоръки относно строителните или работните техники, нито дори най-общи спецификации.
<P>
Ако днес Парламентът предлага разширяване на европейското законодателство, аз съм напълно готов да не чакам докладите от държавите-членки през 2014 г., за да внеса доклад пред Комисията, а да настоявам директивата да стане национален закон най-късно до юли тази година - което ще бъде възложено на държавите-членки - така че ще е възможно, след като бъде събрана повече информация от Япония и от подробните стрес тестове, да се обсъди предложението, направено от страна на Комисията, за по-нататъшни специфични, съществени изисквания за ядрена безопасност в Брюксел през следващата година, не по-късно.
<P>
Беше казано, че трябва да "действам решително". Все пак не бих се съгласил. За да бъда последователен по този въпрос, бих попитал какви компетенции са ми дали и не са ми дали европейските законодатели. Когато дори в сегашния климат чувам критики от страна на някои национални правителства за прекалено драматична оценка на положението и поуките, които следва да се извлекат от нея, а други казват, че е крайно време да предприема решителни действия, предпочитам да заема среден курс на поведение. Винаги съм се чувствал комфортно в средата на терена. Когато те критикуват и от двете страни, може би всъщност вършиш нещата, както трябва.
<P>
Много от 143-те атомни електроцентрали в Европа все още ще бъдат включени след десет години и освен ако сегашните правителства не променят отношението си, много, макар и не всички, все още ще действат и през следващото десетилетие. Следователно е в интерес на всички ни да настояваме за най-високи нива на безопасност, за нови критерии и по-нататъшно намаляване на рисковете за ядрените централи, оставащи в експлоатация в средносрочен и дългосрочен план.
<P>
На второ място, предполагам, че новите атомни електроцентрали ще бъдат построени в Европа под егидата на държавите-членки, техните национални парламенти и правителства. Ако разгледаме референдума, който ще се проведе в Италия през юни, ще видим какво предстои да се случи като цяло и отбелязвам, че с изключение на Германия, нито една от тринадесетте държави-членки, които експлоатират ядрени централи, не са променили политиката си по въпроса. Внимателно следя разискванията на равнище национални правителства и на парламентарно равнище, а така също и в медиите.
<P>
Необходимо е да разберем, че макар това да е европейски проблем, той има и глобално измерение. В наш интерес е да гарантираме, че ще се прилагат най-високите критерии не само на нашите собствени територии, но и в целия свят, тъй като в края на краищата ядрената енергия ще се използва в целия свят десетилетия напред. Именно поради тази причина приветствам...
<P>
(Реплики)
<P>
Г-н Turmes, наистина се старая да запазя спокойствие и да бъда обективен. Предлагам и Вие да направите същото. Когато ми казвате да не се доверявам на г-н Саркози, мога само да отговоря, че съм напълно сигурен, че той ще внесе тази точка за обсъждане на срещата на върха на Г-20. Това само по себе си е голям успех: въпросът ще бъде обсъден на форум, на който ще присъстват американците, китайците, руснаците, както и други, които вече експлоатират ядрени електроцентрали, планират да построят нови централи или са дали разрешение на големи промишлени концерни за изграждане на ядрени електроцентрали в техните страни. Ето защо считам, че преоценката на рисковете и по-високите критерии за безопасност са от съществено значение, независимо дали някой е за, или против ядрената енергия, тъй като ядрената енергия ще остане част от нашето глобално бъдеще.
<P>
(Реплики)
<P>
Сега не е време да се връщам към позициите, включени в разискванията преди две години. Не съм подходящият човек, към когото да се обръщате по този въпрос. Можете да изложите своята гледна точка, когато дойде ред на други да се изкажат. Не мисля, че адресирате въпроса към правилното служебно лице.
<P>
Позволете ми да премина към въпроса за енергийната пътна карта за 2050 г. и критиките, които чухме, че тя не насърчава и не финансира в достатъчна степен източниците на възобновяема енергия. В този случай вие подценявате силата на собствените си решения, въпреки че ние се стремим да следим и да гарантираме спазването на такива решения. Двадесет процента енергия от възобновяеми източниците само в рамките на девет години всъщност съответстват на 35 % в ключовата област на производство на електроенергия, където предимно са разположени тези устойчиви източници. На път сме да генерираме 35 % електроенергия от възобновяеми енергийни източници - и държавите-членки играят своята роля - като възобновяемите енергийни източници ще надминат ядрената енергия и въглищата в производството на електроенергия в срок от четири до пет години. Това означава, че сме на път да направим възобновяемите енергийни източници най-важните източници за производство на електроенергия в Европа. Ще представим нашите идеи и сценарии за енергийната пътна карта за 2050 г. в края на пролетта. Въпреки това има други важни дати освен 2050 г., която може би изглежда далечна - има и междинни цели за 2025 г. и 2030 г., с други думи, за периода, който изисква инвестиции в инфраструктурата и производствените мощности точно сега. Не искам да поемам конкретни ангажименти в този момент, но до 2030 г. със сигурност ще сме надминали 35 % енергия от възобновяеми източници, достигайки цифра от над 40 % и дори 60 % или някъде по средата. Ако това стане, никой няма да е в състояние да твърди, че възобновяемите енергийни източници не са получили достатъчно подкрепа; възобновяемите енергийни източници ще играят решаваща роля в енергийния микс в рамките на нашия живот.
<P>
(Прекъсване от г-жа Harms)
<P>
Г-жо Harms, говоря за енергийната пътна карта, докато Вие имате предвид пътната карта за постигане до 2050 г. на конкурентоспособна икономика с ниска въглеродна интензивност. Това са два различни въпроса. Целите за 2020 г. не са занижени. Те са непроменени - 20 % самостоятелна цел и 30 %, ако други страни последват примера. Такава винаги е била позицията на Парламента, Съвета и Комисията и това е глобалното предложение на дневен ред. Няма никакви промени. Това, за което говорим, са "възобновяеми енергийни източници" и именно там ще постигнем над 40 %. Затова сме създали основа за гарантиране, че енергийният микс вече не е единствено въпрос на държавите-членки и че държавите-членки ще споделят 50 % или малко повече от отговорността. На второ място, определили сме изисквания за установяване на принципи за субсидиране и как финансовите и технически ресурси ще бъдат създадени в държавите-членки с наше сътрудничество.
<P>
Може да бъдете сигурен, г-н Turmes, че сценариите сериозно ще разгледат това, което е предложено от различните органи, а именно стъпка към 100 % възобновяеми енергийни източници. Но в такъв случай ще трябва да погледнете законодателството, по-специално член 194, който гласи, че енергийният микс е въпрос на държавите-членки. Не гледам на Договора от Лисабон като на нещо неизменно. Той обаче предвижда параметрите на моята дейност, като дефинира правата на държавите-членки. Тези права са еднакво ревностно пазени било то в Берлин, в Люксембург, Париж или Лондон.
<P>
Имам да засегна една последна точка. Слушах много внимателно това, което г-н Davies и г-н Hall имаха да кажат. И двамата принадлежат към една и съща партия. И двамата са от една и съща държава-членка. Въпреки това, както чухме, те имат диаметрално противоположни позиции. Аз уважавам това. Когато една малка партия в една голяма държава може да побере толкова различни становища, изразени от тези двама уважавани членове на ЕП, и когато същата партия се противопоставя на ядрената енергетика в своята страна преди изборите, но я приема сега, след като изборите са се състояли, аз уважавам позицията въпреки всичко. Все пак това показва екологичните, икономически и политически измерения на проблема, поради които ние винаги ще имаме несъгласие. Част от процеса е винаги глобален по своя характер.
<SPEAKER ID="169" NAME="Енико Гьори">
действащ председател на Съвета. - (HU) Г-н председател, г-н член на Комисията, уважаеми членове на ЕП, обещавам да бъда кратка. Съчувствието и самообладанието са според мен двете неща, които сега трябва да ръководят нашите действия. Чрез съчувствие можем да помогнем на японците с всичко, от което се нуждаят; можем да ги изслушваме и да предприемаме действия тогава, когато те счетат това за необходимо, а самообладанието е необходимо, за да вземем навреме правилните решения за нашето собствено бъдеще. Не би трябвало да взимаме решение по такъв важен въпрос под влияние на събитията. Едно нещо, което е сигурно и което никой в тази зала не е оспорил днес, е, че трябва с всички сили да се стремим към постигане на максимална безопасност.
<P>
Това е наш дълг, както и цялостно да информираме гражданите, така че да разбират какво е в процес на обсъждане и кога, за какво и как взимаме решение. Много е важно да направим изводи и да извлечем поуки. Трябва внимателно да проучим събитията, без да сме нито колебливи, нито прибързани да правим изявления, които след няколко седмици или месеци може да не са състоятелни. По отношение на стрес тестовете ще отбележа, че сега въз основа на действащия регламент те са доброволни. Някои от вас споменаха за изменение на правните основания, на рамките, които понастоящем са в сила, което съм сигурна, че Европейският съвет не би изключил. Необходимо е въпросът да се доразвие и да се внесе подходящо предложение. Няма нужда да се бърза, но естествено работата трябва да започне.
<P>
Членът на Комисията Йотингер посочи също, че енергийният микс е от национална компетентност. Всяка държава-членка взима суверенно решение какви форми на енергия да използва за покриване на енергийните си потребности. Половината от държавите-членки, половината от гледна точка на мащаба, използват ядрена енергия. Когато имаме подходящото правно основание, ще бъдем в състояние да наложим задължение за безопасност на всички, но възможността и отговорността е на държавите-членки. Във всеки случай с удоволствие приветствам, че Комисията, както спомена членът на Комисията Йотингер, ще може да подготви доклад до юли 2011 г. И последно, говорим много за изследвания и развитие, което също е крайъгълен камък на стратегията "Европа 2020". Наша задача е да създадем възможно най-добрите условия за изследвания и развитие в Европейския съюз. Всъщност все още имаме много работа в тази област. С помощта на изследователска и развойна дейност трябва да намерим възможно най-безопасната и най-екологична форма на производство на енергия. Нека направим така, че науката да служи на хората и на максималната безопасност на хората. Благодаря Ви много, г-н председател.
<SPEAKER ID="170" NAME="Председател">
Внесено е едно предложение за резолюция съгласно член 110, параграф 2 от Правилника за дейността.
<P>
Разискването приключи.
<P>
Гласуването ще се проведе утре (четвъртък, 24 март 2011 г.).
<P>
Писмени изявления (член 149)
<SPEAKER ID="170" NAME="János Áder" AFFILIATION="PPE">
в писмена форма. - (HU) На първо място, позволете ми да изразя дълбоките си съболезнования на японския народ и роднините на жертвите във връзка с изключителното природно и промишлено бедствие, което се случи само преди 12 дни. Японската трагедия ни напомня, че природните и промишлени бедствия могат да се случат навсякъде и по всяко време, дори и в Европа. Въпросът е само кога и къде ще се случат. Точно поради тази причина считам, че е важно за Европейския съюз, в случай на потенциално промишлено бедствие в Европа, да разполага с достатъчен финансов механизъм, който да се намеси незабавно и ефективно и да облекчи щетите. Усилията на ЕС, насочени към превенция, са много важни, разбира се, но в момента Европейският съюз не разполага с финансов механизъм, който да отговаря на горепосочената нужда. Нека само си представим какво би станало, ако бедствие порази държава-членка в затруднено финансово положение. Освен ужасните социални и екологични последици това би имало сериозно отражение върху бюджета на тази страна, както и върху европейската икономика. Поради тази причина по мое мнение Европа се нуждае от нова застрахователна схема срещу бедствия, която въз основа на принципа за задължителна застраховка "Гражданска отговорност" ще осигури допълнителни средства, възлизащи на четири до пет милиарда евро годишно, от плащания от страна на потенциалните замърсители с цел оказване на експедитивна финансова помощ в случай на промишлени бедствия. Освен това платците могат да бъдат и бенефициери на схемата, чрез която могат да кандидатстват за помощ от неизползваните средства чрез участие в търгове за инвестиционни проекти в областта на безопасността и защитата на околната среда.
<SPEAKER ID="171" NAME="Sergio Berlato" AFFILIATION="PPE">
в писмена форма. - (IT) Нарастващата нужда от енергия изисква диверсификация на доставките на алтернативни енергийни източници спрямо нефта, като например възобновяеми източници на слънчева, вятърна и ядрена енергия.
<P>
По мое мнение производството на енергия от ядрени източници не е аргумент, който да се обсъжда с толкова силни емоции, каквито са в момента. Опасявам се, че обичайните противници на ядрената енергия, често финансирани от петролните компании, ще се опитат да се възползват от събитията в Япония за насърчаване на енергийната зависимост на Италия от петрола и производните му продукти. Повече от 8 000 души в Италия и повече от 350 000 в Европа умират всяка година в резултат на замърсяването, причинено от изгарянето на вторични нефтопродукти.
<P>
Освен това що се отнася до идентифицирането на възможни площадки в района, подчертавам, че този избор е подпомогнат от технически и научни насоки, изработени от експерти, които ще поставят администраторите в състояние да направят най-подходящия избор за осигуряване на обществена безопасност и екологична устойчивост. Надявам се, че е възможно да се подходи обективно към обсъжданията за алтернативни източници на енергия спрямо нефта, като на европейските граждани бъде гарантирана адекватна и точна информация с цел да се предотврати лесно манипулиране, което ни прави още по-зависими от нестабилни страни, производителки на петрол.
<SPEAKER ID="172" NAME="Rareş-Lucian Niculescu" AFFILIATION="PPE">
в писмена форма. - (RO) Споделям мнението на моите колеги, които изразиха своите съболезнования на Япония и японския народ след трагедията, която преживяват. ЕС трябва да окаже подкрепа на Япония с пълния си капацитет от възможности, които е способен да мобилизира за стартирането и управлението на програмите за реконструкция. Следях внимателно разискването, но трябва да кажа, че не мога да се съглася с превръщането на такава трагедия в кръстоносен поход срещу ядрената енергия. Тя е евтин, екологичен източник на енергия, а технологичният прогрес ще го направи още по-безопасен Една самолетна катастрофа например е също толкова трагична, но не считам, че ни дава достатъчно основание да се съмняваме в ползите и безопасността на самолетите. Правилното решение е: да - на стрес тестовете; да - на надзора; и не - на демонизирането на ядрената енергия.
<SPEAKER ID="172" NAME="Kristiina Ojuland" AFFILIATION="ALDE">
в писмена форма. - (EN) Г-жо председател, бих искала да изкажа моите най-искрени съболезнования на хората в Япония, които пострадаха от ужасното природно бедствие през последните седмици. Япония получава помощ от Европейския съюз, както и от държавите-членки. Европейският съюз ще продължи да предоставя всякакъв вид помощ, която правителството на Япония счете за необходима, за да им помогне да преживеят тази ужасна криза.
<P>
Сигналите за тревога в ядрената електроцентрала на Фукушима обаче предизвикаха емоционално разискване относно използването на ядрената енергия в Европейския съюз като цяло. Бих посъветвала всеки да обмисли позициите си безпристрастно, като има предвид, че използването на автомобили не беше забранено, когато ирландски учен, Мери Уорд, беше изхвърлена и прегазена от парния автомобил на своя братовчед на 31 август 1869 г.
<P>
Вместо това трябва да си извлечем поуки и да увеличим инвестициите както в областта на ядрената безопасност, така и в иновативни изследвания. Източниците на изкопаеми горива са изчерпаеми, а източниците на възобновяема енергия са все още само експериментални. Ядрената енергия, от друга страна, може да държи ключа към нашето бъдеще. Ако първите пещерни хора са се страхували от огъня, все още щяхме да живеем в каменната ера.
<SPEAKER ID="173" NAME="Vladimír Remek" AFFILIATION="GUE/NGL">
в писмена форма. - (CS) На първо място, бих искал да се присъединя към всички онези, които изразиха съчувствие към народа на Япония, засегнат от разрушително земетресение и цунами. Това природно бедствие отне живота на хиляди хора, което е ужасяваща загуба. То лиши още десетки хиляди от техните домове, предмети и лични вещи, като драматично промени живота им за години напред. Не трябва да го забравяме, макар че медиите сега съсредоточават вниманието си върху въпросите на ядрената енергетика. Проблемите на повредената атомна електроцентрала "Фукушима" почти засенчи всичко останало. Въпреки това бих искал да кажа - във връзка със създаващите паника сценарии - че атомните бомбардировки над Хирошима и Нагасаки все още представляват най-голямата досега ядрена катастрофа. Най-голямата заплаха за човечеството е военният ядрен арсенал. Той се разширява, въпреки многобройните добри намерения и е лишен от постоянния и задълбочен обществен контрол, който наблюдаваме при атомните електроцентрали. Освен това след събитията в Япония изискванията и критериите за безопасност със сигурност ще бъдат допълнително засилени. Затова трябва да се придържаме към разумна позиция, избягвайки прибързани или дори истерични реакции по отношение на събитията в Япония. В момента няма алтернатива на ядрената енергетика, която ни снабдява с много необходимата, достъпна и свободна от вредни емисии енергия. Доволен съм, че Чешката република, Финландия, Франция и други заемат реалистичен подход към въпроса. Това е в контраст със страни, където ядрената енергетика се е превърнала в пионка в предизборните борби в степен, която е почти неетична, като се има предвид положението в Япония.
<SPEAKER ID="174" NAME="Joanna Senyszyn" LANGUAGE="PL">
Бих искала да коментирам положението в Япония. Хуманитарната помощ за Япония е очевидна и необходима реакция от страна на Европейския съюз в отговор на трагичната катастрофа, която засегна страната. Мисля, че Япония и засегнатите райони трябва да получат цялата необходима помощ (техническа, административна и организационна), както и финансова подкрепа. Освен спешната помощ трябва също да се обмисли разработването на модел на системно сътрудничество с всички страни, които са изложени на риск от различни видове бедствия, включително страни, които не са част от Европейския съюз. Искам от службите на Комисията и Съвета, които са отговорни за тази област, да преразгледат съответното законодателство и да направят предложения за подобряване на обмена на ефективни практики в областта на управлението на кризи.
<P>
Все повече страни, включително тези от Европейския съюз, все по-често страдат от природни бедствия. Ето защо е важно да имаме постоянно и високо развито международно сътрудничество. Също така е важно да се извърши преглед на съществуващите правни и регулаторни рамки за безопасността и защитата на ядрените инсталации. В тази връзка искам да обърна внимание по-специално на две неща: мониторинг на пълното транспониране на Директивата за безопасността на ядрените инсталации и приемане на директива за радиоактивните отпадъци.
<SPEAKER ID="175" NAME="Debora Serracchiani" AFFILIATION="S&amp;D">
в писмена форма. - (IT) След земетресението на 11 март последиците от кризата в Япония за ядрената безопасност и глобалната икономика разтърсиха Европейския съюз, който вече се бори с нестабилността в Северна Африка.
<P>
Приветствам решенията, взети на извънредно заседание на министрите на енергетиката, проведено с цел да бъдат разгледани последиците от инцидента в централата във Фукушима, и вярвам в непоколебимостта на държавите-членки да проведат стрес тестове на атомните електроцентрали в Европейския съюз, които да обхванат и неевропейски страни по-специално съседни държави. В този контекст, отдавайки подобаващо значение на решението за ядрен мораториум, взето от някои държави-членки, както и факта, че обществените консултации по въпросите на енергийното развитие са предстоящи, е важно Комисията да докладва относно състоянието на безопасност на европейските ядрени електроцентрали, което може да засегне съседните региони на държавите-членки в случай на инцидент.
<SPEAKER ID="176" NAME="Georgios Stavrakakis" AFFILIATION="S&amp;D">
в писмена форма. - (EL) Аз също искам да изразя своите съболезнования и подкрепа за народа на Япония, страдащ от бедствието, причинено от мощното земетресение и вълната цунами, които отнеха живота на хиляди хора и оставиха значителни щети след себе си. Науката и технологиите, разбира се, са направили най-много, за да бъдат обичайните важни постройки безопасни и имаме въведени много строги правила за намаляване на тяхната уязвимост, но последното мощно земетресение и последвалото катастрофално цунами, които отнеха живота на хиляди хора и причиниха разрушения с библейски мащаб, както и много сериозните повреди на ядрените реактори във Фукушима, са такива, че се налага да прегледаме и да променим преобладаващото мнение за безопасност на ядрените централи. Те трябва да бъдат разположени и проектирани въз основа на критерии, толкова крайни, колкото и природните явления, на които може да бъдат изложени. Учените изчисляват с висока степен на вероятност, че силни земетресения може да се случат в средносрочен и дългосрочен план. Затова политиците не следва при никакви обстоятелства да планират ядрени централи в активни земетръсни зони. Има модерни, надеждни, интелигентни и ефективни начини страните в земетръсните зони да задоволят своя енергиен баланс. В противен случай може да се окаже, че човешкият живот се използва за уравновесяване на енергийния проблем.
<SPEAKER ID="177" NAME="Csanád Szegedi" LANGUAGE="HU">
Първо, бих искал да изкажа своите съболезнования на японския народ от името на Йобик, Движението за по-добра Унгария, и от целия унгарски народ. Унгарците винаги са гледали на японците с роднинска привързаност, която прави бедствието особено страшно. Задължение на Европейския съюз е да помогне на народа на Япония, като Япония трябва да получи цялата помощ, от която се нуждае. В същото време трябва да се направят изводите от катастрофата, които ясно показват на човечеството, че глобализираният свят, отчужден от природата, е изключително крехък. Има една унгарска поговорка, която казва, че мъдрият човек се учи от нещастията на другите. Народите на Европа трябва да се поучат от това бедствие и връщайки се, доколкото е възможно към природата, към природните храни и природните енергийни ресурси, да запазят околната среда за бъдещите поколения.
<SPEAKER ID="177" NAME="Vilija Blinkevičiūt" AFFILIATION="S&amp;D">
в писмена форма. - (LT) Първо, бих искала да поднеса на японския народ моето съчувствие след земетресението и вълната цунами, които засегнаха страната и отнеха живота на много хора. Като се има предвид трагичната катастрофа в атомната електроцентрала на Фукушима, която последва след земетресението и вълната цунами, бих призовала Европа да обмисли бъдещето на ядрената енергетика и да потърси други алтернативни средства за производство на енергия. Освен това нашата оценка на въздействието на бедствието трябва да се основава на информация и експертни знания, предоставени от специалисти и експерти, и е необходимо да разглеждаме новите средства за производство на електроенергия от научна гледна точка. Събитията в Япония трябва да представляват тревога за всички държави-членки, независимо от това дали имат атомни електроцентрали, или не, защото ако се случат подобни бедствия, радиацията ще застраши цяла Европа. В момента намеренията на Русия и Беларус за изграждане на атомни електроцентрали са основна причина за безпокойство за страните от Източна Европа по-специално балтийските държави. Въздействието на радиацията от тези планирани ядрени централи е още по-голяма тревога и съществуват опасения за съответствието на съседните страни с международните изисквания за безопасност. Бих искала да подчертая, че веднага след катастрофата в Япония Германия затвори собствените си реактори, построени преди 1980 г. Членът на Европейската комисия, отговарящ за енергетиката, също твърди, че Европа трябва да се стреми за бъдеще без атомни електроцентрали. Ето защо след като оценим потенциалната заплаха от радиация в Европа, в Европейския парламент трябва да обсъдим риска от ядрени електроцентрали в близост до външните граници на Европейския съюз.
<SPEAKER ID="177" NAME="Jarosław Leszek Wałęsa" LANGUAGE="PL">
Разрушителното земетресение и цунами, които засегнаха Япония и тихоокеанския район на 11 март 2011 г., взели живота на хиляди невинни хора, е трагедия, която развълнува всички нас. Наше задължение е да изразим дълбока солидарност с японския народ и правителство и да изкажем нашите съболезнования, а освен това е наш дълг да окажем хуманитарна, техническа и финансова помощ. Доволен съм, че Европейският съюз предостави тази съществена подкрепа почти незабавно, използвайки най-добрите си екипи и опит в областта на намаляване на последиците от бедствия. Тази помощ трябва да се оказва постоянно, докато положението в Япония се стабилизира. С оглед на смущаващия факт, че бедствието провокира ядрен инцидент с изключително сериозен характер, който засегна атомната електроцентрала на Фукушима и представлява нова заплаха за живота и здравето, трябва да преразгледаме и да подложим на проверка безопасността на ядрените централи в ЕС. Въпреки че ядреният инцидент в централата на Фукушима е предупреждение към нас, не мисля, че той трябва да поражда паника или предубеждение против ядрената енергия. Япония много често е помагала на европейските народи за смекчаване на последиците от бедствия, използвайки своя богат и ценен опит в тази област. Дошло е времето, когато ние трябва да поемем тази важна роля. Сигурен съм, че това сътрудничество не само ще донесе ползи под формата на спешна помощ за жертвите, но и ще укрепи нашите отношения с такъв важен приятел като Япония.
<SPEAKER ID="177" NAME="Joanna Katarzyna Skrzydlewska" LANGUAGE="PL">
Катастрофалното земетресение, което засегна Япония, е много силно доказателство, че нито една страна, дори и с високо развита икономика, не може да се справи сама с мащаба на трагичните последици, причинени от такова огромно бедствие. Наред с изразите на съчувствие, които днес всички поднасяме на народа на Япония, наш дълг е да окажем помощ на жертвите на бедствието. Събитие така непредвидимо като земетресението, което наред с трагедията на хилядите жертви доведе и до сериозна заплаха от ядрена катастрофа, изисква от нас да извлечем своите поуки, макар и да не сме пряко засегнати от бедствието. Трябва да дадем искрен отговор на въпроса колко добре са подготвени европейските атомни електроцентрали за инциденти от такъв вид. Ето защо с цел да се избегнат потенциални заплахи в бъдеще - защото въпреки че са малко вероятни, те все пак са възможни - и с цел да се гарантира безопасността на хората от Европа, от съществено значение е да бъдат проверени функциите на безопасност, които са в сила в ядрените централи в държавите-членки на ЕС.
<SPEAKER ID="177" NAME="RadvilMorkūnaitė-Mikulėnien" AFFILIATION="PPE">
в писмена форма. - (EN) Трябва не само да се съсредоточим върху ядрената безопасност в рамките на ЕС, но и да погледнем към нашите най-близки съседи. Два нови проекта за атомни електроцентрали с експериментални реактори се разработват в периферията на ЕС: една в Калининград и друга на територията на Беларус, на 23 км от външната граница на ЕС и на 50 км от столицата на Литва.
<P>
И двете местоположения са избрани въз основа на неизвестни критерии. Липсата на прозрачност в процеса, неизрядните консултации и липсата на обмен на информация със засегнатите страни правят двата проекта причина за сериозно безпокойство. Работата вече е започнала, въпреки че международните екологични оценки на въздействието на двете централи далеч не са изрядни
<P>
Освен това, веднага след трагедията в Япония, Русия и Беларус подписаха споразумение, което дава зелена светлина за изграждането на централата в Беларус. Данните от трагедиите в Чернобил и Фукушима показват, че областта на непосредствено радиационно въздействие е 50-55 км. В случай на инцидент столицата на държава-членка на ЕС ще бъде пряко засегната. ЕС трябва да изиска тези трети държави да поемат своите отговорности сериозно и внимателно да спазват международните задължения и критерии за ядрената енергия. Надявам се, че предстоящият Европейски съвет ще се съгласи да вземе съответните решения.
