<CHAPTER ID="015">
Прилагане на разпоредбите на достиженията на правото от Шенген в България и Румъния (разискване)
<SPEAKER ID="309" NAME="Председател">
Следващата точка е докладът на г-н Coelho, от името на комисията по граждански свободи, правосъдие и вътрешни работи, относно проекта за решение на Съвета относно пълното прилагане на разпоредбите на достиженията на правото от Шенген в Република България и Румъния (1412/2010 - C7-0369/2010 - 2010/0820(NLE).
<SPEAKER ID="310" NAME="Carlos Coelho" LANGUAGE="PT">
Г-жо председател, г-жо Гьори, г-жо член на Комисията, госпожи и господа, бих искал да направя шест кратки бележки. Първо, за укрепването на Шенген: свободното движение на хора е сред най-големите успехи и постижения на ЕС, а Шенген е един от основните стълбове на Съюза. Затова ние сме от хората които смятат, че той не трябва да бъде отслабван, а по-скоро запазен и укрепван. Съгласен съм с бележките, които членът на Комисията Малмстрьом направи в този смисъл преди малко.
<P>
Първоначалните пет държави-членки вече наброяват 25: 22 в рамките на Съюза и три извън него. Така се гарантира свободно движение на територия от почти 43 000 км външни водни граници и повече от 7 700 км външни сухопътни граници, които обхващат 25 страни и 400 милиона души.
<P>
Второ, за взаимното доверие: премахването на проверките по вътрешните граници изисква високо равнище на взаимно доверие между държавите-членки. Трябва да бъдат налице бърз и адекватен обмен на информация чрез Шенгенската информационна система (ШИС), добро полицейско сътрудничество и ефективен контрол по външните граници. Сигурността на Шенгенското пространство зависи от строгия и ефективен контрол от страна на всяка държава-членка на нейните външни граници. Ако това не се постигне, сигурността на Шенгенското пространство отслабва, авторитетът на Европейския съюз се подкопава, а взаимното доверие изчезва.
<P>
Трето, за еднаквите правила: следва също да има доверие в процедурите, които трябва да бъдат ясни и справедливи. Страните кандидатки трябва да бъдат в състояние да прилагат и налагат ефикасно и правилно всички Шенгенски критерии: същите критерии, които беше изискано да покрият предишните страни кандидатки; нито повече, нито по-малко.
<P>
Четвърто, за прозрачността: нужно е да осигурим по-голяма прозрачност в интерес както на свободата, така и на сигурността. Съжалявам, че за пореден път Съветът не действа така, както би следвало по отношение на Парламента, отказвайки на членовете на залата достъп до докладите за оценка. Проблемът можа да бъде преодолян само благодарение на старанието на посланиците на Румъния и България, които поискаха докладите да бъдат декласифицирани и предоставени на Парламента, давайки с това възможност на членовете на залата да получат достъп до съдържанието на оценките, препоръките и окончателните заключения. За съжаление, Съветът и този път не прояви уважение към Парламента. Именно такава прозрачност е необходима за справяне с нерешените проблеми, които бяха посочени, тъй като макар и да не са пречка за пълноправното членство на двете страни в Шенген, следва да бъдат обект на наблюдение от комисията по оценяването с цел да се удостовери, че са предприети действия съгласно препоръките, заедно с евентуални промени, които може би все още са в ход. Парламентът изисква достъп до тази информация.
<P>
Пето, за европейското гражданство: колко често говорим за ценността на европейското гражданство в изказванията си? След присъединяването си към ЕС през 2007 г. както България, така и Румъния имаха оправдано очакване техните граждани да станат пълноправни граждани на ЕС и да бъдат в състояние да упражняват същите права, както и другите граждани на ЕС, включително на свободно движение в рамките на Шенгенското пространство. Като разширяваме Шенгенското пространство, укрепваме именно европейското гражданство.
<P>
Шестата ми и последна бележка е, че те работиха много усърдно. Очевидно е, че и двете страни трябва да бъдат поздравени за усилията, които положиха за изпълнение на всички изисквания на Шенген. Това е ясно в докладите за оценка и в последващите наблюдения от експертните мисии, които направиха оценката. Това стана ясно и по време на мисията, която проведохме в България и Румъния и бих искал да благодаря на моите румънски колеги г-н Marinescu, г-н Enciu и г-жа Weber и моите български колеги г-н Ковачев и г-жа Неделчева за това. Ето защо сме в състояние да приветстваме България и Румъния в Шенгенското пространство и се надявам Съветът да възприеме същата позиция веднага щом получи нашето положително становище.
<SPEAKER ID="312" NAME="Енико Гьори" LANGUAGE="EN">
Г-н председател, особено съм радостна от възможността да участвам от името на Съвета в разискването относно разширяването на Шенгенското пространство с включване на България и Румъния.
<P>
Този въпрос неизменно беше основен приоритет за унгарското председателство. Затова съм особено удовлетворена, че към настоящия момент както България, така и Румъния получиха положителни оценки за техническата си готовност да прилагат разпоредбите на достиженията на правото от Шенген в тяхната цялост. Приветстваме факта, че оценката от Парламента също стигна до подобни заключения. Специално искам да похваля работата на докладчика г-н Carlos Coelho за неговата професионална и лична ангажираност.
<P>
Позволете ми за момент да се отклоня от протокола, за да направя една историческа препратка. Когато присъединяването на Унгария и други нови държави-членки от Централна Европа към Шенген беше затруднено от техническа пречка, свързана с разработката на Шенгенската информационна система - ШИС II - тогавашното португалско председателство ни помогна с едно великодушно и изобретателно решение.
<P>
Бих искала също да благодаря на председателя г-н López Aguilar и всички членове на комисията по граждански свободи, правосъдие и вътрешни работи за тяхната ангажираност с този въпрос. Унгарското председателство положи значителни усилия за постигане на напредък по тази тематика. Председателството установи на ранен етап, че е необходимо да се работи по упоритите резерви, които имат редица държави-членки към процеса.
<P>
Затова председателството включи състоянието на нещата във връзка с присъединяването на България и Румъния към Шенген в дневния ред на заседанието на Съвета по правосъдие и вътрешни работи на 24 и 25 февруари. В този случай Съветът одобри заключенията на председателството за постигнатия напредък и необходимостта да продължи работата в тясно сътрудничество с всички държави-членки за постигане на решение, приемливо за всички участващи страни.
<P>
Както България, така и Румъния предприеха твърде значими мерки за издигане на политиката и практиката в техните страни до равнището на стандартите на Шенген. Сред тях са области като защита на данните, полицейско сътрудничество, контрол на външните въздушни, морски и сухопътни граници, издаването на визи и правилното използване на функциите на ШИС и Искането за допълнителна информация от националните звена (SIRENE). Междувременно шенгенската оценка на Румъния и България по всички глави приключи през месец март с положителен резултат. След приемането на съответните доклади от съответната работна група на Съвета, председателството представи проект на заключения относно приключването на процеса на оценка за Съвета по правосъдие и вътрешни работи на, насрочен за 9 юни.
<P>
Знам, че това ще бъдат добри новини за повечето от вас в залата, не на последно място за членовете на ЕП от България и Румъния. То ще се яви важна крачка по пътя им към пълноправно участие в Шенген. Съветът ще продължи да наблюдава по-нататъшния напредък във всички области, тъй като правилното проследяване на изпълнението е постоянно провеждано мероприятие във всички шенгенски страни. В това отношение мога да уверя уважаемите членове на ЕП, че както България, така и Румъния ще продължат да докладват редовно за мерките, предприемани за отстраняване на оставащите недостатъци. По-конкретно те ще се опитват да усъвършенстват допълнително контрола по границите си и да подобряват презграничното полицейско сътрудничество, както и системите си за издаване на визи.
<P>
Когато Парламентът приеме подготвения от г-н Coelho доклад, а Съветът приеме съставените от председателството заключения, ще остане само последната стъпка - вземането на решението на Съвета, за което, както всички знаем, се изисква единодушие. В това отношение бих искала да подчертая, че Съветът може много скоро да се върне към въпроса, за да обмисли как би могъл да придвижи процеса, може би през септември тази година.
<P>
В подготвения от докладчика доклад се засяга темата за достъпа до класифицирани документи - както беше също споменато от докладчика във встъпителните му бележки - което е важен въпрос при работата по този кръг въпроси. Достъпът на Парламента до класифицирани документи е един от нерешените междуинституционални въпроси между Съвета и Парламента, който унгарското председателство се опитва да реши. Макар да успяхме да постигнем съгласие за пътя напред с делегациите на Парламента, за прилагане на намереното решение все още е необходимо известно време.
<P>
Въпреки това унгарското председателство от самото начало на мандата си търсеше незабавно решение, за да не се отлага присъединяването на България и Румъния към Шенгенското пространство. В този контекст именно по предложение на унгарското председателство Съветът даде съгласието си, за да може Парламентът да получи достъп до документите, имащи отношение към присъединяването на двете държави-членки към Шенгенското пространство.
<P>
В крайна сметка унгарското председателство е убедено, че разширяването на Шенгенското пространство с приемането на България и Румъния, след като те вече отговарят на всички технически и правни критерии, би било от полза за цялото шенгенско сътрудничество и за цяла Европа, в която човек ще може да пътува от Черно море до Атлантическия океан без да бъде спрян да покаже паспорт или карта за самоличност. Всички знаем, че свободното движение е едно от основните принципи в нашия Европейски съюз - нещо, което е наистина осезаемо за нашите граждани и нещо ценно, което всички ние трябва да пазим.
<SPEAKER ID="313" NAME="Сесилия Малмстрьом" LANGUAGE="EN">
Г-н председател, Шенген е наистина фантастично постижение. Той е един от най-осезаемите дарове, които европейските институции са осигурили за гражданите на Европа - фактът, че както каза председателството - човек може наистина да се придвижи с автомобил от Финландия до Португалия без да спре за гранична проверка. Трябва да защитаваме Шенген, а дискусията в последно време за връщане на границите трябва да бъде прекратена. Вече по много поводи обсъдихме как следва да укрепваме Шенген, а не да го отслабваме. В тази област се нуждаем от повече Европа, а не от по-малко Европа. Нуждаем се от по-точни оценки, по-добри инструменти и по-добри насоки и препоръки как да тълкуваме разпоредбите на достиженията на правото от Шенген. Това ще се обсъжда с държавите-членки на Съвета тази седмица, но също и по-късно на Европейския съвет в края на юни.
<P>
Бих искала да поздравя Румъния и България за значителните усилия, които положиха. Уверих се със собствените си очи, че свършиха много сериозна работа. Едно от предимствата да идваш по-късно е, че можеш да се възползваш от най-съвременната технология. Бях впечатлена от технологията и работата, която е внедрена от Румъния и България и бих искала да ги поздравя за тези инвестиции. Резултатът е, че сега и двете страни вече отговарят на техническите критерии на Шенген и са ангажирани и заслужават доверието на Европейския съюз. Комисията приветства доклада за работата на Румъния и България и аз също бих искала да благодаря на г-н Coelho и докладчиците в сянка за доклада и възприетия подход.
<P>
Комисията винаги се е придържала към линията, че няма формална връзка между механизма за сътрудничество и проверка и присъединяването към Шенген. Разбира се, всички знаем обаче, че достъпът до Шенген също е основан на доверието, а доверието или липсата на доверие беше обсъдено нашироко през последните седмици. Решението за отмяна на проверките по вътрешните граници с Румъния и България трябва да се опира не само на техническата оценка, но също и на това доверие, което, за съжаление, днес липсва. Ето защо беше толкова важно, както очерта председателството, да се работи с държавите-членки за намиране на незабавно решение, така че границите да могат да бъдат премахнати възможно най-скоро.
<P>
Това трябва да остане приоритет. Съветът, който има думата по въпроса, трябва да определи ясна рамка с ясни графици по отношение на граничния контрол, така че Румъния и България да виждат решение на въпроса. Те доказаха, че са готови да се присъединят, че са постигнали необходимия напредък и, надявам се, много скоро да има възможност за напредък и за вземане на решение от Съвета.
<SPEAKER ID="314" NAME="Agustín Díaz de Mera García Consuegra" LANGUAGE="ES">
Г-н председател, би следвало да поздравя г-н Coelho и го правя, защото работата му е, както винаги, много изрядна. Сега добавям, че трябва да помогнем на България и Румъния. Имам доверие в България и Румъния. Те работиха добре и усърдно и следва да получат това, което е тяхно по право - това не е подарък.
<P>
И действащото председателство на Съвета и членът на Комисията Малмстрьом заявиха, че тези две страни отговарят на техническите и правните изисквания и присъединявам моя глас към техните. Мисля, че не трябва да разглеждаме други критерии освен строго техническите и правните.
<P>
Тези критерии са по същество пет на брой. Двете страни са изпълнили следното: те са изпълнили изискванията за защита на данните, те са изпълнили изискванията на Шенгенската информационна система (SIS), те са изпълнили изискванията за полицейското сътрудничество, те са изпълнили изискванията за издаването на визи и са изпълнили изискванията за контрола на външните граници по въздух, море и суша. Строго казано, те са изпълнили изискванията за ШИС и Искането за допълнителна информация от националните звена (SIRENE).
<P>
Предвид всичко това залата следва да изпрати недвусмислено категорично послание до Съвета, и по-специално до постоянните представителства на петте страни, които ще се въздържа да спомена, но които всички ние тук днес знаем.
<P>
Наистина мисля, госпожи и господа, че като включваме Румъния и България в Шенгенското пространство, което обхваща повече от четиристотин милиона човешки същества, ние добавяме, а не изваждаме; ние изграждаме една по-силна Европа. Освен това не следва да се допуска прилагане на двоен стандарт. Не следва и да поставяме условия на Румъния и България, каквито не изискваме от другите държави-членки, за да бъдат част от това пространство на свобода.
<P>
Така че, за да приключа изказването си, изразявам горещото си желание залата да изпрати до Съвета категорично послание, подкрепено от мнозинство.
<P>
Поздравления още веднъж за г-н Coelho и поздравления за Румъния и България.
<SPEAKER ID="315" NAME="Ioan Enciu" LANGUAGE="RO">
Г-н председател, изказвам благодарностите си към г-н Coelho за неговите усилия, ангажираност и конкретния експертен опит, които вложи в доклада. Благодаря също на унгарското председателство и на члена на Комисията Малмстрьом за подкрепата, която дадоха за доклада.
<P>
С разискването за присъединяването на Румъния и България към Шенгенското пространство толкова пъти е злоупотребявано за политически цели, че почти забравихме какво всъщност разискваме. Искам да припомня на всички, че всъщност говорим за много ясни, конкретни критерии, които трябва да изпълни всяка страна кандидатка, за да стане член на Шенгенското пространство.
<P>
Няма морален или правен аргумент, който да ни накара да променим правилата за присъединяване точно накрая. Правилата могат да бъдат подобрявани при одобряването на новия шенгенски механизъм за оценка, който ще важи за всички държави-членки, без да се допуска прилагане на двоен стандарт.
<P>
Дойде време да бъдем честни и да признаем, че Румъния и България биват държани отговорни за всичко, което се обърква на равнище на ЕС и вътре в някои държави-членки. Това схващане е напълно неприемливо. Не Румъния и България са виновни, че Европейският съюз и някои държави-членки не са в състояние да управляват имиграцията по границите си, нито са отговорни за екстремистките и популистки отклонения на някои правителства, прилагащи антиимиграционни политики и разглеждащи мобилността на европейските граждани, особено на ромските граждани, като престъпление.
<P>
Не на последно място, румънските и българските граждани са принудени да страдат поради лошите лични отношения, които националните органи имат с някои влиятелни лидери. Институциите на ЕС трябва да бъдат гласът на разума и да се борят против отклоняването на вниманието, което някои се опитват да постигнат. Европейският парламент и Съветът трябва да спазват европейското законодателство, докато Комисията трябва да наблюдава това като пазител на договорите.
<SPEAKER ID="316" NAME="Renate Weber" LANGUAGE="RO">
Г-н председател, днес разискваме тематика, която през последните месеци включи в нашия дневен ред редица принципни въпроси. Бих искала да благодаря на докладчика Carlos Coelho за изключително професионалния начин, по който свърши работата си в комисията по граждански свободи, правосъдие и вътрешни работи, за да гарантира, че тези принципи се спазват. За мен беше удоволствие да работя с г-н Coelho, чието градивно отношение остави отпечатък върху целия кръг въпроси.
<P>
От една страна, разглеждаме принципен въпрос, когато проучваме дали две държави-членки на ЕС, които отговарят на критериите за присъединяване към Шенгенското пространство, следва да бъдат приети в него. Според правилата отговорът е "да". Двете страни бяха оценени по отношение на техническата си подготвеност за това присъединяване, с изцяло положителни изводи. Нашият докладчик е отишъл дори по-далеч, като организира сам работни посещения в двете страни, придружен също от докладчиците в сянка, за да могат и те да видят как командните центрове и някои гранични пунктове изглеждат в техническо отношение.
<P>
От друга страна, друг принципен въпрос беше свързан с институционалните отношения между Европейския парламент и Съвета, когато се стигна до това членове на ЕП да оценяват документите, въз основа на които трябваше да гласуват. Гледната точка на Съвета, че само някои от членовете на ЕП можеха да имат достъп и да гласуват напълно информирано, докато останалите трябваше само да вдигат ръка, за да ги копират, беше остро критикувана от комисията по граждански свободи, правосъдие и вътрешни работи. Радвам се, че нашата гледна точка надделя.
<P>
Институционалното сътрудничество трябва да бъде справедливо, логично и демократично. Надявам се утрешният вот да изпрати ясно политическо послание до членовете на ЕП за присъединяването на Румъния и България към Шенгенското пространство.
<SPEAKER ID="317" NAME="Timothy Kirkhope" LANGUAGE="EN">
Г-н председател, бих искал да кажа на члена на Комисията, че европейските граждани губят сигурност и доверие към все повече европейски програми. Важно е да не продължаваме да напираме напред със скорост и темп, за които не сме изцяло подготвени. Това е чувството, изпитвано от много държави-членки по отношение на Шенгенското пространство, и не следва да се хвърляме в по-нататъшно разширяване преди всички участващи в него да бъдат напълно и достатъчно готови и подготвени.
<P>
Разбира се, трябва да подчертая, че разискването не следва да се използва като предлог да се критикуват България или Румъния, които, както знаем, работиха много усърдно, за да изпълнят техническите критерии, определени от Комисията. Въпреки че наистина може да има разногласия между нас за това дали тези критерии са изпълнени, беше направено много. Но това е възможност да говорим за възраждане на вярата в самата система на Шенген и интегритета на Европейския съюз като такъв, както и възможност за подобряване на един напълно остарял и неефикасен механизъм за оценка.
<P>
Понастоящем работим със система, която не е в състояние да се справя със сегашните или бъдещите предизвикателства, пред които Европа е изправена или политическите възгледи на своите държави-членки. Сега е моментът да бъдат заложени критерии, които не само да отчитат техническите аспекти на системата на Шенген, но и да оценяват влиянието на организираната престъпност и корупцията, също и в рамките на оценката на настоящите държави-членки на Шенген и бих искал да видя Европол и Евроюст да участват в тези оценки. Може би един такъв нов механизъм за оценка би спомогнал за предотвратяване на някои от разногласията и липсата на доверие в сегашната система, които се наблюдават не само в залата, но и по цяла Европа в настоящия момент.
<SPEAKER ID="318" NAME="Tatjana Ždanoka" LANGUAGE="EN">
Г-н председател, въпросът, който е заложен, е дали ще дадем достъп до Шенгенското пространство за България и Румъния. Аз самата идвам от нова държава-членка и си спомням колко силно желаеше да се присъедини към пространството. Затова енергично приветствам присъединяването на България и Румъния към него.
<P>
Имаше някои недостатъци по пътя към Шенген, но сега проблемите вече са решени. България и Румъния са напълно готови да се присъединят към пространството за свободно пътуване през 2011 г. Разбирам опасенията във връзка с корупцията и организираната престъпност. Ето защо сътрудничеството в рамките на механизма за сътрудничество и проверка следва да продължи. Не можем да измисляме обаче нови критерии за присъединяване към Шенгенското пространство и не можем да подкопаваме увереността, че една държава става част от това пространство, веднага след като сегашните критерии бъдат изпълнени.
<P>
Разискванията в Парламента откроиха ясна необходимост да не се допуска прилагане на двоен стандарт при оценка на прилагането на разпоредбите на достиженията на правото от Шенген в настоящите и присъединяващите се държави-членки на Шенген. Поради това материалите по тази оценка са от ключово значение. Намираме за неприемливо, че няколко държави-членки предложиха в Съвета да бъдат променени правните основания за предложението, така че Парламентът да бъде изключен от процеса на вземане на решения.
<P>
Силно се надявам нашият докладчик г-н Coelho да защити правомощията на Парламента, както той винаги много успешно прави, с пълната ни подкрепа. Бих искала да му благодаря за неговата работа и се надявам на по-нататъшно добро сътрудничество в бъдеще.
<SPEAKER ID="319" NAME="Cornelia Ernst" LANGUAGE="DE">
Г-н председател, госпожи и господа, време е България и Румъния да бъдат включени в пълното прилагане на разпоредбите на достиженията на правото от Шенген. Помислете си само - премахването на проверките по вътрешните граници и постигането на свобода на движение са сред най-важните постижения и ценности на Европейския съюз. Поради тази причина намирам тактиката на блокиране от страна на редица държави-членки - включително родната ми страна Германия - за напълно неразбираеми. Използваните аргументи са свързани със страх от неуправляем прилив от бежанци и как да се противодейства на корупцията. Предвид представените мнения аз не мога да разбера тези аргументи.
<P>
Тук с България и Румъния се играе опасна игра. Поради тази причина също от самото начало подкрепихме докладчика г-н Coelho в мнението му, че едни и същи стандарти трябва да важат за всички държави-членки, включително когато стане дума за Шенген.
<P>
Както и останалите членове на комисията, ние бяхме безкрайно отвратени от невъзможното поведение на Съвета към Парламента и от това как в началото той дори отказа да ни позволи да разгледаме документите. Като цяло внесеното становище е положително. Очакваме присъединяването към Шенгенското пространство да стане реалност и да не трябва да чакаме до септември.
<P>
В заключение бих искала да цитирам работещата в Букурещ журналистка г-жа Sabina Fati. Тя каза, че румънците са еуфорични граждани и те гледат на Западна Европа като на място, чийто стандарти те безусловно искат да постигнат, и ако сега им бъде обърнат гръб, това би могло да направи мнозина от тях евроскептици. Това не е нещо, което искаме - било то в Румъния или в България.
<SPEAKER ID="320" NAME="Mario Borghezio" LANGUAGE="IT">
Г-н председател, член 4, параграф 2 от Акта за присъединяване на България и Румъния към Европейския съюз гласи, че установяването чрез процедура на оценка, че новите държави-членки спазват необходимите условия за прилагането на всички части от достиженията на правото на Шенген, представлява предварително условие за вземането на решение от страна на Съвета относно отмяната на проверките по вътрешните граници с тези държави.
<P>
Ние обаче сме на мнение, че би имало неотложна необходимост от създаване на регулаторни и оперативни условия за недопускане на нежелателни елементи, които биха могли да подкопаят сигурността на държавите-членки, да се промъкнат незабелязано в ЕС през България и Румъния, но оценката ни е, че към днешна дата такива условия не съществуват.
<P>
Докладите, обсъждани в Парламента, не са успокоителни предвид сериозните недостатъци, които все още съществуват по въздушните, сухопътните и морските граници, започвайки от прилагането на граничния контрол. Не е учудващо, че нашите полицейски служби са изправени пред многобройни случаи на незаконни имигранти, които ежедневно идват от тези две страни.
<P>
Предлагам да спрем временно процеса по влизане в Шенгенската схема за България и Румъния като предпазна мярка, не на последно място с оглед предвидимия огромен натиск по външните граници на тези две страни, които ще станат дупките в швейцарското сирене, каквото представлява системата на Европейския съюз по отношение на влизането на незаконни имигранти.
<SPEAKER ID="321" NAME="Daniël van der Stoep" AFFILIATION="NI">
(NL) Г-н председател, ще премина направо към същността. България и Румъния, нашите корумпирани източноевропейски свърталища на крадци, абсолютно не отговарят на условията за присъединяване към Шенгенското пространство. Повтарям: абсолютно не отговарят. Членът на Комисията Малмстрьом може най-идеалистично да разсъждава колко свещени са разпоредбите на достиженията на правото от Шенген, докато мнозинството в Парламента може съвсем най-сухо да разглежда колко чудесно би било, ако България и Румъния се присъединят към Шенгенското пространство, но това просто не е реалистично.
<P>
Това е наивно, всъщност това е детински наивно. Фактите просто не потвърждават тази идея. България и Румъния отдавна сами доказват, че не са достойни за присъединяване към Шенгенското пространство на този етап. Според Индекса за възприемане на корупцията на организацията "Трансперънси интернешънъл" (Transparency International), корупцията е най-злободневното нещо в двете страни. Стигне ли се до заслужаване на доверие, България има оценка от само 3,6 по скала от 1 до 10, докато Румъния има 3,7. В един ученически бележник това би било оценено като двойка, пълна двойка. При все това от нас се очаква да допуснем тези страни в Шенген? Разбира се, че не бива - никога!
<P>
И фактите просто не потвърждават и тази идея. През януари тази година няколко десетки български митнически служители бяха арестувани за корупция. През февруари тази година близо 200 румънски митнически служители бяха арестувани, също за корупция. Двете страни имат и тревожно високи показатели, когато стане дума за трафик на хора. През миналата година само в Нидерландия бяха открити десетки жертви на български и румънски трафик на хора. При все това от нас се очаква да допуснем тези страни в Шенген? Това би било скандално и напълно безотговорно.
<P>
Може да искате нещо да се случи - може много силно да искате нещо да се случи - но трябва да виждате действителността. Свалете капаците от очите си! България и Румъния абсолютно не са подготвени за Шенген. Те не са подготвени сега и никога няма да бъдат.
<SPEAKER ID="322" NAME="Андрей Ковачев" AFFILIATION="PPE">
Благодаря на г-н Coelho за обективната и справедлива оценка на направеното от България и Румъния. Благодаря и на Председателството, и на Комисията за тяхната подкрепа по този доклад.
<P>
Процесът на оценка и присъединяване на тези страни трябва да завърши по същите критерии, по които е започнал. Още през 2007 г. е залегнало, че след изпълнение на техническите критерикакто България, така и Румъния ще се присъединят към Шенген през 2011 година. Това вече е факт. Оценката на експертите на Съвета е еднозначна: България и Румъния изпълняват критериите за членство.
<P>
Всички резерви, които напоследък чуваме, са в сферата на вътрешнополитическия дебат на някои страни-членки. Вместо краткосрочни сметки, ние трябва да се мобилизираме за по-доброто опазване на нашите външни граници, за подписване и спазване на реадмисионни споразумения с нашите съседи на юг и изток и солидарност с тези страни-членки, които са подложени на най-силен имиграционен натиск в Южна Европа.
<P>
Това е особено важно в сегашния момент на външни заплахи и страхове сред нашите граждани от нелегална имиграция, която може да застраши сигурността и социалните придобивки в Европа. Нужни са ни ефективни и работещи планове при кризи, каквито имахме в Италия и Малта. Не може да допускаме двоен стандарт. Ако ще обсъждаме и приемаме нови правила, то те трябва важат за всички страни - и старите, и новите.
<P>
Уважаеми колеги, България и Румъния са си свършили работата и сега надграждат техните системи за сигурност в координация с партньорите по Шенген. Те са положили и полагат много усилия в борбата с корупцията и организираната престъпност. В настоящия момент ще съм по-спокоен, ако средиземноморската граница на Шенген се охранява така добре, както България и Румъния охраняват техните черноморски граници. Докладчикът, както и други колеги бяха там и те знаят за какво говоря.
<P>
Ето защо, за да се засили сигурността в Шенген, то е необходимо Съветът да вземе решение за приемане на България и Румъния в Шенген още тази година през септември. Колеги, призовавам ви да подкрепим доклада на г-н Coelho, с което ще изразим ясен и силен политически сигнал към Съвета, че за по-сигурни външни граници и за по-спокойни наши граждани мястото на България и Румъния е в Шенген още през настоящата година.
<SPEAKER ID="323" NAME="Monika Flašíková Beňová" AFFILIATION="S&amp;D">
(SK) Г-н председател, свободата на движение е сред основните свободи и постижения на гражданите на държавите-членки на ЕС и от името на нашата група - групата на Прогресивния алианс на социалистите и демократите в Европейския парламент - бих искала да подкрепя присъединяването на Румъния и България към Шенгенското пространство.
<P>
Трябва да кажа, че както докладът от инспекцията, така и становището на самия докладчик са положителни и че следва да им благодарим, като в същото време изразим разочарованието си. Разочаровани сме от начина, по който някои членове на ЕП от страни, които сами имат проблеми с нелегална имиграция и корупция, гледат на Румъния и България днес. България и Румъния са пълноправни държави-членки на Европейски съюз и подходът ни към тях трябва да бъде същият, както към всяка друга държава-членка на ЕС.
<P>
Така че ако мислите за присъединяването на България и Румъния и ако гласуваме по него утре, много бих се радвала, ако погледнете на него по същия начин, по който гледате на собствените си страни.
<SPEAKER ID="324" NAME="Станимир Илчев" AFFILIATION="ALDE">
На тази сесия ние финализираме своята оценка за готовността на България и Румъния да се присъединят към Шенгенското пространство и ще го направим успешно, защото е успешен докладът на г-н Coelho. Доминиращо е очакването оценката на Парламента да съвпадне с положителната позиция на комисията LIBE и гражданите на двете страни (България и Румъния) да чуят, че техните институции са направили необходимото и светофарът пред булевард "Шенген" вече светва в зелено.
<P>
Дискусиите бяха дълги, но добрата новина е, че ние не допуснахме експеримента критериите за членство за Шенген да се променят ad hoc. Трудните дни, разбира се, не са отминали и правителствата на двете държави трябва да изяснят сега всички мотиви на онези, които са скептични и които пред очите ни се превърнаха от някогашни съюзници на българското и румънското интегриране в автори на тезата за изчакване.
<P>
Какво е ядрото на тези мотиви - обективни опасения или предразсъдък, ситуационна предпазливост или разочарование. Надявам се министрите на вътрешните работи и министрите на правосъдието да бъдат поне толкова откровени помежду си, колкото откровени бяхме ние по време на процеса на доклада Coelho.
<SPEAKER ID="325" NAME="Paweł Robert Kowal" AFFILIATION="ECR">
(PL) Г-н председател, имам впечатлението, че в дискусиите в Европейския парламент в последно време ние все повече мислим с категории като самоотбрана зад древноримски крепостни стени - понякога те минават по външната граница на Европейския съюз, но понякога искаме да издигаме и охраняваме граници и вътре в Европейския съюз.
<P>
Искам да заявя твърдо и категорично: днес няма съществени причини да отлагаме присъединяването на България и Румъния към Шенгенското пространство. Следва да се противопоставим на всички опити за ограничаване на контактите между гражданите и следва да се противопоставим на всякакви опити за ограничаване на свободата да се пътува и живее активно в Европейския съюз. Дискусията, която слушам, показва колко силно е разделен Европейският съюз днес. На съвестта на тези, които днес издигат изкуствени аргументи против присъединяването на България и Румъния към Шенгенското пространство, ще тежи отговорността за унищожаването на политическия проект, какъвто е Европейският съюз и те никога няма да могат да избягат от тази отговорност.
<SPEAKER ID="326" NAME="Gerard Batten" AFFILIATION="EFD">
(EN) Г-н председател, не намирате ли за странно, че докато Шенгенското пространство се разпада в страните, които са ядрото му, има планове то да бъде разширено, за да включи както България, така и Румъния. В Румъния и България има около 900 000 цигани, мнозина от които биха искали да мигрират. След като ще могат да пътуват свободно в рамките на Шенгенското пространство, много от тях неминуемо ще намерят пътя до Обединеното кралство, за да се възползват от нашата щедра система за социални придобивки и обществено жилищно настаняване, както и толкова много други преди тях.
<P>
Може би някои предприемчиви британски граждани ще поискат да посрещнат ромите, които слизат на брега в Кале или летище "Хийтроу" и ще им дадат адресите и карти на местността, за да могат да стигнат до домовете на нашия министър-председател, колегите му от кабинета и всички депутати, които подкрепят членството в ЕС. Само след като ромите паркират караваните си на моравите пред домовете на нашата откъснала се от живота политическа класа тя може би ще промени мнението си относно ползите от членството в ЕС.
<SPEAKER ID="327" NAME="Philip Claeys" AFFILIATION="NI">
(NL) Г-н председател, опасявам се, че Европейският парламент отново ще покаже най-наивната си страна като одобри присъединяването на България и Румъния към Шенгенското пространство. Ясно е във всеки случай, че има различни държави-членки, които се противопоставят на това. Те имат сериозни причини за това.
<P>
В един неотдавнашен доклад на Европол за организираната престъпност се посочва, че престъпни групи от Албания, Турция и бившия Съветски съюз ще използват възможностите, които ще донесе присъединяването на Румъния и България към Шенгенското пространство. Докладът, който споменавам, също отбелязва и визовата либерализация за балканските страни, което също беше малко неблагоразумна мярка.
<P>
Съществува и проблемът с незаконната имиграция през Турция, която ще стане далеч по многобройна, след като България влезе в Шенгенското пространство. Какви гаранции дава Комисията, че по този проблем ще се вземат ефикасни мерки? Абсолютно никакви. Какви мерки взема тя за да не допусне допълнителни проблеми във връзка с ромските цигани и неудобствата и престъпността, свързани с тях? И тук абсолютно никакви мерки.
<P>
Какво е положението, когато се стигне до реформата на съдебната система и мерките срещу корупцията, които все още са необходими? Тези от гражданите на Румъния и България, които пътуват до страните от Шенген с добри намерения във всички случаи - и съм убеден в това - ще разберат, че неудобствата при граничния контрол са оправдани от необходимостта да бъдат защитени всички други европейци от организираната престъпност и масовата незаконна имиграция.
<SPEAKER ID="328" NAME="Marian-Jean Marinescu" AFFILIATION="PPE">
(RO) Г-н председател, присъединяването на Румъния към Шенгенското пространство е проект, в който бяха вложени големи финансови, институционални и човешки усилия, тъй като това е една от най-важните политически цели на Румъния. Румъния е вложила повече от 1 млрд. евро и резултатите определено бяха положителни във всички доклади за оценка. Всички условия от разпоредбите на достиженията на правото от Шенген са изпълнени.
<P>
Румъния управлява една от най-дългите външни граници на Европейския съюз, в резултат на което е развила една от най-съвременните, интегрирани системи за охрана съответстваща на стандартите, определени с разпоредбите на достиженията на правото от Шенген. Румъния и агенция Фронтекс засилиха партньорството си. В операциите на Фронтекс, извършени в Гърция, Румъния беше втора след Германия по обем на предоставеното оборудване и човешки ресурси. Специализирани механизми за имиграция и убежище са въведени за случай на огромен наплив на имигранти на границата, в партньорство с подобни институции в други държави-членки - Германия и Нидерландия. По отношение на усилията за борба с незаконния трафик се използват всички най-модерни методи за разследване и събиране на информация. В Европа е разработено уникално приложение, което позволява данни да се обработват както в ШИС I, така и в ШИС II. Системата за наблюдение на морската граница се дава като пример за добра практика. В същото време властите отделят особено внимание на борбата с корупцията. Постоянното сътрудничество като част от специалния механизъм, създаден от Европейската комисия даде резултати, които показват, че Румъния има необходимия институционален капацитет, който се изисква и политическата воля да бъдат постигнати целите в съдебната система.
<P>
Мисля, че присъединяването към Шенгенското пространство не е подарък, който се предлага на Румъния, а по-скоро признание за нейните качества и усилия и ще бъде безспорно в актив за сигурността на външните граници на ЕС. Г-н Coelho, благодаря Ви и поздравления за начина, по който работихте по тази тематика.
<SPEAKER ID="329" NAME="Tanja Fajon" AFFILIATION="S&amp;D">
(SL) Г-н председател, България и Румъния изпълниха поставените условия и се присъединяват към Шенгенското пространство въз основа на собствените си заслуги. Не можем да допуснем политически спорове да бавят разширяването. Силно съм загрижена от популистката и крайно дясната националистическа риторика, която по един много опасен начин тласка Съюза към нетолерантност, расизъм, дискриминация и необмислено затваряне на врати.
<P>
С всяко разширение на Шенгенското пространство ние увеличаваме пространството на ​​свобода, сигурност и правосъдие и съм сигурна, че както и преди времето ще покаже възможности за икономическо и друго развитие. Неприемливо е някои държави-членки на Съюза да призовават днес за връщане на вътрешните граници. Мобилността на европейските граждани в рамките на Съюза, свободата да се пътува, е една от възловите европейски свободи и всяко нейно ограничаване би подкопало една от най-осезаемите придобивки, които нашите граждани получиха от по-тясната европейска интеграция.
<P>
Чрез разширяването на Шенгенското пространство с България и Румъния ние ще докажем, че идеята за европейската интеграция е жива и здрава, че Европа се насочва напред и че страните, които чукат на вратата, имат ясно бъдеще в ЕС, включително тези от западните Балкани.
<SPEAKER ID="330" NAME="David Campbell Bannerman" AFFILIATION="ECR">
(EN) Г-н председател, може да съм сменил мястото си тук и от тази седмица да съм в групата ECR, но не съм сменил гледната си точка за Европейския съюз. Стане ли дума за Шенген, мнението на групата ECR винаги е, че това като цяло е въпрос, който трябва да се решава от членовете на Шенгенското пространство, включително Швейцария, разбира се, която е член в Шенген, но не е в Европейския съюз. Но затварянето на границата от Франция за италианските влакове и датските искания за промени в Шенген показват, че той е в криза.
<P>
Прагматизмът сочи, че последиците от присъединяването на България и Румъния са големи и за тези, които са твърде далеч от Шенгенското пространство. Една пробита граница ще означава, че много незаконно влизащи лица, запътили се към Обединеното кралство, ще могат безпрепятствено да стигнат до Кале например, а България не е изпълнила задълженията си по отношение на организираната престъпност. В резюме, предложението просто е извън всякакви граници.
<SPEAKER ID="331" NAME="Mara Bizzotto" AFFILIATION="EFD">
(IT) Г-н председател, докато Европа се прави, че не забелязва, докладът на Европол за 2011 г. относно организираната престъпност твърди, че с влизането на Румъния и България в Шенгенското пространство, мощни престъпни организации от Турция, Русия и Албания ще бъдат в състояние за разпрострат действията си из цяла Европа.
<P>
Освен това там се казва, че незаконната имиграция от Турция ще се разпростре към бреговете на България, а трафикът на наркотици и хора от турски и албански престъпни групи ще се увеличи. Също така, по отношение на трафика на хора в него се казва, че влизането на Румъния и България в Шенгенското пространство би могло да даде на българските престъпни групи и ромските общности нови възможности да увеличат и без това вече значителния си трафик към останалата част на Европа. В крайна сметка увеличената незаконна имиграция от Турция и по-големият трафик на наркотици и хора означават по-малко сигурност за европейските граждани.
<P>
Европа иска да направи огромна услуга на организираната престъпност. Партия "Северна лига" (Lega Nord) е и винаги ще бъде против такъв вид порочен избор. Който утре гласува в подкрепа на доклада ще носи отговорност за това, че е гласувал "за" откриването на магистрала, по която организираната престъпност ще пристигне право в сърцето на Европа.
<SPEAKER ID="332" NAME="Kinga Gál" AFFILIATION="PPE">
(HU) Г-н председател, г-жо Гьори, г-жо член на Комисията, госпожи и господа, радвам се, че като гласува утре по доклада Coelho Европейският парламент ще изпрати ясен сигнал, че приема готовността на Румъния и България и подкрепя присъединяването на двете страни към едно от най-важните постижения на Европейския съюз - Шенгенското пространство. Това постижение означава много за страните от Източна и Централна Европа, също и поради исторически причини, тъй като то дава възможност за свободно пътуване без препятствия.
<P>
Най-важното послание от нашето разискване днес за държавите-членки трябва да бъде, че Румъния и България отговарят на същите критерии за присъединяване, които Европейският съюз изискваше от страните, които се присъединиха до момента.
<P>
Трябва да се наблегне, че не можем да налагаме повече изисквания към Румъния и България, отколкото направихме при предишното присъединяване към Шенген. Държавите-членки не трябва да използват двоен стандарт, тъй като това подкопава самата основа, върху която са изградени достиженията на правото от Шенген: изграждането на взаимно доверие. Именно събитията от последните месеци доказват, че най-важните достижения на правото на Европа се нуждаят от защита и подкрепа. Бих искала също да наблегна, че при никакви обстоятелства не следва тук да смесваме два въпроса, а именно да обвързваме присъединяването към Шенген на двете държави-членки с въпроса за наблюдението на шенгенския механизъм за проверка. От последното има голяма необходимост, но двете не бива да се обвързват точно сега.
<P>
И в заключение позволете ми да поздравя г-н Coelho, който подготви доклада и чиято конструктивна и последователна работа беше наистина важна по този въпрос. Бих искала също да благодаря на унгарското председателство за неговата ангажираност и конкретните стъпки, които предприе за улесняване на възможно най-скорошното присъединяване на двете държави-членки.
<SPEAKER ID="333" NAME="Anna Hedh" AFFILIATION="S&amp;D">
(SV) Г-н председател, утре ще гласуваме дали да позволим България и Румъния да се присъединят към Шенгенското пространство. За мен като за социалдемократ не ще и дума, че всички държави-членки на ЕС, които отговарят на всички строги изисквания за сътрудничеството следва да бъдат допуснати да се присъединят. Разбира се, за нас е важно да въведем строги изисквания за присъединяването към Шенген, но за всички трябва да важат едни и същи обективни критерии. Всичко друго е политическо лицемерие.
<P>
Вече след като всички експерти са на мнение, че Румъния и България отговарят на изискванията, според мен е ясно, че те трябва да бъдат допуснати да се присъединят. Тази вечер бяха повдигнати някои възражения по отношение на корупцията в двете страни, но това не е нещо, което може да бъде преодоляно чрез шенгенската система. Съвсем неотдавна членът на Комисията Малмстрьом представи пакет от мерки във връзка с борбата с корупцията, който може до служи за основа за по-нататъшната работа. Това е въпрос за целия Европейски съюз, не само за Румъния и България. Също така, за борбата с организираната престъпност се изисква повече сътрудничество, а не още затворени врати.
<P>
(Ръкопляскания)
<SPEAKER ID="334" NAME="Salvatore Iacolino" AFFILIATION="PPE">
(IT) Г-н председател, г-жо член на Комисията, Шенген със сигурност е наследство на цивилизацията с най-висока стойност.
<P>
Днес ние трябва да приветстваме един важен резултат, а именно, че намираме гражданите на България и Румъния за такива, които могат да се ползват от този основен инструмент. Затова Шенгенското пространство трябва да бъде утвърдено и заздравено още повече. Ако някога е имало конкретни доказателства за европейската цивилизация, това е от тях: правото на европейско гражданство намира конкретен израз именно в рамките на Шенгенското пространство.
<P>
Следователно разпоредбите на достиженията на правото от Шенген са основен инструмент за легалната икономика и съм убеден, че на 24-и юни тази година Съветът ще си вземе сериозни бележки за размисъл от това, което има за цел да служи за заздравяване на доверието и сътрудничеството между държавите-членки.
<P>
Разбира се, механизмите за оценка трябва да се превърнат от междуправителствени системи в системи на Съюза, както наскоро обяви г-жа Малмстрьом, също както управлението на Шенген със сигурност води до засилено сътрудничество и динамично укрепване, както и модернизация, прозрачност и диалог.
<P>
Изискванията са изпълнени от България и Румъния и аз поздравявам г-н Coelho за съчетаването на свободата на движение със сигурността на гражданите в балансирания му доклад, който беше приет от комисията по граждански свободи, правосъдие и вътрешни работи.
<SPEAKER ID="335" NAME="Илияна Малинова Йотова" AFFILIATION="S&amp;D">
Групата "ШЕВАЛ” определи хиляда и триста-километровата българска граница за сигурна външна граница на Европейския съюз, за което работиха няколко български правителства. Комисията LIBE препоръчва на Съвета да одобри присъединяването на двете страни в Шенгенското пространство и аз искам да благодаря на всички колеги за професионалната работа.
<P>
Някои държави-членки поставят нови политически критерии, които ще отложат Шенгенския процес. Присъединяването бе определено дори като хазарт за сигурността на европейските граждани заради престъпността и корупцията.
<P>
Очевидно е, че резултатите тук не са убедителни, но затова си има вътрешнополитически критерии и евентуални оставки на български министри. Тези проблеми са предмет на други оценки: например механизмът на Европейската комисия за проверка и сътрудничество. Искам да приветствам и комисар Малмстрьом за предложения вчера от нея нов пакет от мерки за борба с корупцията.
<P>
Днес обаче България и Румъния не могат да бъдат боксова круша за нерешените проблеми, свързани със сигурността в Европа: бежанската вълна от Африка, наближаващите избори в някои страни-членки, популистка риторика, разочарованието от финансовата и икономическа криза. Никой днес няма интерес от Европа на две писти и затова ви призовавам да подкрепите доклада Coelho и да призовете Съвета да вземе положително решение.
<SPEAKER ID="336" NAME="Véronique Mathieu" AFFILIATION="PPE">
(FR) Г-н председател, г-жо член на Комисията, госпожи и господа, най-напред бих искала да поздравя колегата Carlos Coelho, който свърши майсторска работа по доклада, Бог ми е свидетел, че той беше сложен.
<P>
България и Румъния извършиха значителен обем работа за укрепване на своя граничния контрол и успяха. Най-новите оценки са съвсем еднозначни във всички области от полицейско и съдебно сътрудничество, до защита на данните, политики по визите и граничен контрол по въздушни, сухопътни и морски граници. Всички технически условия са изпълнени. Можем да приемем това за установен факт. България и Румъния вече са в състояние да прилагат разпоредбите на достиженията на правото от Шенген от гледна точка на технически капацитет и човешки ресурси.
<P>
Макар вече да няма нищо, което да ни възпрепятства да разширим Шенгенското пространство, заслужава си да отбележим препоръките, дадени на двете страни. Надявам се тези препоръки да бъдат строго контролирани, особено по отношение на границите между България, Гърция и Турция, защото както знаете взаимното доверие между шенгенските държави разчита на това страните изцяло да се придържат към реципрочните си задължения. Ако някоя от страните не спазва задълженията си, това прекъсва затворената верига и цялата система рухва.
<P>
Искрено се надявам Съветът да постигне съгласие, за да могат двете страни да станат част от привилегирования кръг шенгенски държави. Всички ние в залата сме наясно с последиците, които решенията от такова естество имат за въпросните граждани. Отново изказвам поздравления на г-н Coelho за неговия доклад.
<SPEAKER ID="337" NAME="Vasilica Viorica Dăncilă" AFFILIATION="S&amp;D">
(RO) Г-н председател, според мен държавите, които изразиха резервите си по отношение на присъединяването на Румъния и България към Шенгенското пространство не трябва да забравят, че този процес е правно задължение, включено в Договора за присъединяване към Европейския съюз на Република България и Румъния, което всички тези страни са поели с подписването на Договора.
<P>
В същото време страните от Европейски съюз трябва също да бъдат наясно, че е в техен интерес Румъния и България да се присъединят към Шенген, защото те ще бъдат в състояние да дадат собствен принос към сигурността на всички държави-членки и да разширят Шенгенското пространство, което ще засили интеграционния процес в рамките на Европейския съюз и общото пространство на свобода, сигурност и правосъдие.
<P>
Потвържденията от мисиите на Европейския съюз за оценка на нормалната работа и връзката, която Румъния и България имат със Шенгенската информационна система, която работи при най-високи стандарти на защита, е силен аргумент за това. Връзката ще позволи на всички страни от Съюза да имат достъп до данни в режим онлайн за нелегални пътници, опитващи се да стигнат до Европа и ще осигури по-ефикасен контрол по външните граници на Европейския съюз.
<SPEAKER ID="338" NAME="Hubert Pirker" AFFILIATION="PPE">
(DE) Г-н председател, г-жо Гьори, г-жо член на Комисията, всички ние сме напълно наясно, че и двете страни - Румъния и България - са инвестирали твърде много в охраната на външните граници на Европейския съюз. Те отговарят на шенгенските стандарти. Всички обективни прегледи стигнаха все до този извод, а именно че предварителните условия за присъединяване към Шенгенското пространство са изпълнени. Нашият докладчик също проведе преглед на място. Той извърши обективна оценка и стигна до същия извод. Ето защо ние не само ще гласуваме в подкрепа на доклада, но също и ще дадем съгласието си двете страни да се присъединят към Шенгенското пространство.
<P>
Шенгенското пространство обаче е и пространство на доверие. Това означава, че не всичко приключва с единично, еднократно действие, а че доверието трябва да се гради в дългосрочен план; инвестицията в сигурността трябва да бъде направена в дългосрочен план. Същото се отнася за всички държави, бих искал да отбележа, а не само за Румъния и България. Надявам се това доверие да остане незасегнато в дългосрочен план, за да бъдем в състояние да поддържаме свободата на пътуване, свободата на движение в рамките на Европейския съюз като голяма обществена придобивка в дългосрочен план.
<P>
Обезпокоен съм обаче от нещо, което чух днес, макар то да е нещо, което не съм в състояние да проверя, а именно че заплатите на полицията в Румъния ще бъдат намалени с около една трета. Ние всички знаем, че предпоставка за неподатливост на корупция, за надеждна работа на полицията е служителите й да бъдат добре платени. Затова се надявам информацията ми да не е точна и полицията, която служи на интересите на тези страни и на сигурността на целия Европейски съюз, да продължи да бъде добре платена и в бъдеще, за да бъде неподкупна.
<SPEAKER ID="339" NAME="Antigoni Papadopoulou" AFFILIATION="S&amp;D">
(EL) Г-н председател, г-жо член на Комисията, съгласно доклада Coelho Румъния и България, въз основа на докладите за оценка, са достатъчно подготвени да прилагат разпоредбите на достиженията на правото от Шенген по своите сухопътни, морски и въздушни граници. Те отговарят на основните изисквания и на същите критерии както и останалите държави-членки за пълноправно приобщаване към Шенгенското пространство. Подкрепяйки пълноправното приобщаване на тези страни ние доказваме нашата солидарност като Общност и подпомагаме европейската идея и основното право на свобода на движение на гражданите в рамките на Европейския съюз, създавайки по този начин една по-силна Европа.
<P>
Що се отнася до опасенията, изказани в доклада относно увеличаването на миграционния натиск в чувствителния регион на България, Турция и Гърция това са днешните предизвикателства за Европейския съюз и държавите-членки, които трябва да намерят цялостни, общоевропейски решения за ефикасно укрепване на външните си граници, за укрепване на Фронтекс, за показване на необходимата солидарност като Общност и подпомагане на държавите-членки в южната част на Европа, където пристигат имигрантите. Належащият диалог за осъвременяването на Шенгенското споразумение трябва да отчете горните предизвикателства.
<SPEAKER ID="340" NAME="Ивайло Калфин" AFFILIATION="S&amp;D">
Г-жо Комисар, участието в Шенгенското пространство означава поемане на отговорност. България и Румъния трябва да бъдат приети, за да поемат своята част от отговорността, заедно с останалите страни-членки за опазването на европейските граници.
<P>
Зная, че в много страни-членки днес темата за Шенген е чувствителна и предизвиква много обществени дебати. Тя получи ново значение през последните месеци с прилива на емигранти от Северна Африка. Факт е, че дори стари и големи страни-членки бяха затруднени да се справят с емигрантския поток.
<P>
Тези проблеми обаче няма да се решат, като не се допускат България и Румъния. Точно обратното - правилната реакция би трябвало да бъде укрепването на принципа на солидарността по отношение на емиграционната политика и ангажиране на всички страни-членки с нейното провеждане. Ние трябва не само да дадем възможност, но и да изискаме от България и Румъния да поемат своите отговорности и да изпълняват задълженията си на външните граници на Европейския съюз.
<P>
Комисар Малмстрьом спомена за доверието. Това е точно така: правителствата на двете страни трябва да получат възможността да отговорят на предизвикателството и да докажат, че могат успешно да пазят европейските граници.
<SPEAKER ID="341" NAME="Rovana Plumb" AFFILIATION="S&amp;D">
(EN) Г-н председател, уважаеми колеги, аз пристигнах в Брюксел с кола и на унгарската граница видях огромна опашка от камиони. Помня, че преброих 87. Те бяха от Германия, Италия, Дания и Унгария и натоварени със стоки, които някой чакаше. Те бяха забавени от процедура, която вече не се прилага в останалата част на Европейския съюз.
<P>
Бих искала да подчертая значението на присъединяването на Румъния и България към това важно пространство. То е важно за интересите на цяла Европа, защото искаме да възродим доверието на нашите европейски граждани в Европейския съюз и неговите институции. Вие казахте, г-жо член на Комисията, че Шенген е важна придобивка за всички европейски граждани, но той също е важен инструмент не за "по-малко", а за "повече" Европа.
<P>
Твърдо съм убедена, че Европейският парламент ще приеме доклада утре и че Съветът ще постъпи съответно възможно най-скоро.
<P>
(Ръкопляскания)
<SPEAKER ID="342" NAME="Csaba Sógor" AFFILIATION="PPE">
(HU) Г-н председател, докладът Coelho определя, че както Румъния, така и България са доказали, че са се подготвили подходящо за правилно прилагане на разпоредбите на достиженията на правото от Шенген. Обаче датата на присъединяването им към Шенгенското пространство все още не е ясна, тъй като някои държави-членки са на мнение, че въпреки нееднократните оценки от различни институции на Европейския съюз, присъединяването им би могло да доведе до проблеми в системата на Шенген. Като отчитам недостатъците в румънската съдебна система бих искал да привлека вниманието на колегите и на Съвета към факта, че решението което вземат пряко ще повлияе на ежедневието на 30 млн. граждани на ЕС. Премахването на проверките по вътрешните граници е огромен успех на европейската интеграция. Румънските и българските граждани с основание очакват да бъдат в състояние да се ползват от предимствата от разпоредбите на достиженията на правото от Шенген като пълноправни граждани на Европейския съюз. Изразявам твърдо убеждение, че цяла Европа би била по-силна, ако България и Румъния се присъединят към Шенгенското пространство тази година.
<SPEAKER ID="343" NAME="Katarína Neveďalová" AFFILIATION="S&amp;D">
(SK) Г-н председател, заставам тук днес за да дам недвусмислена подкрепа на присъединяването на Румъния и България към Шенгенското пространство.
<P>
По мое мнение, докладът на г-н Coelho наистина доказва мнението, че двете страни са напълно подготвени и са изпълнили всички условия. България и Румъния са държави-членки на ЕС вече от четири години, но някои колеги като че ли не са забелязали това, а някои от техните въпроси и расистки забележки за тези страни наистина ме тревожат като гражданин на ЕС, защото ако говорим как незаконни имигранти от тези страни някак си нахлуват на наша територия, ние всъщност говорим за членки и граждани на ЕС, а те със сигурност не могат да бъдат незаконни имигранти.
<P>
По мое мнение всеки, който отговаря на условията, следва да има шанс да стане член на Шенгенското пространство. Това е основен принцип на равенството, върху което е изграден ЕС и който се съмнява в това се съмнява в основните принципи на ЕС.
<SPEAKER ID="344" NAME="Филиз Хакъева Хюсменова" AFFILIATION="ALDE">
Г-жо Комисар, колеги, след приемането на България в Европейския съюз, влизането в Шенгенското пространство е следващото събитие, натоварено с очакване. То е очакване за справедливост.
<P>
След като България и Румъния се потрудиха и се справиха добре с техническите критерии за Шенген, забавянето на двете страни би било в разрез с правилата, утвърдени в Европейския съюз. Условията в Съюза са еднакви за всички. За нашите страни трябва да се прилагат същите критерии, които са действали и към другите държави-членки. Противното е дискриминация.
<P>
Проблеми с корупцията има в много държави-членки и цяла Европа трябва да се бори с нея, защото четирима от всеки пет европейски граждани считат корупцията за основен проблем в страната си. Европа има проблеми с увеличаването на емигрантите. По тези теми трябва да намерим общи решения, но придържайки се към ценностите ни и устоявайки принципите ни.
<SPEAKER ID="345" NAME="Lena Kolarska-Bobińska" AFFILIATION="PPE">
(PL) Г-н председател, в Европейския съюз много се говори за криза. Досега говорим основно за икономическата криза. Ставащото в момента със Шенгенското пространство кара хората да мислят, че не само икономиката е заплашена, а и основните права на гражданите. Затова след събитията, свързани с Шенгенското пространство в Италия, Франция и след това в Дания мисля, че трябва да изпратим много ясен сигнал в смисъл, че не, Шенгенското пространство не е под заплаха, ние не искаме то да бъде суспендирано, искаме то да бъде укрепено и разширено и наистина искаме Европа да бъде отворена.
<P>
Трябва да покажем, че знаем как се преодоляват кризи. Бих искала да изразя благодарността си към члена на Комисията за това, че когато Дания поиска да върне граничния контрол, много бързо беше пуснато съобщение относно общата политика по предоставянето на убежище и имиграцията. Трябва обаче да бъде предприета и следваща стъпка. Не става дума само да се гласува за приемане влизането на Румъния и България в Шенгенското пространство. Въпросът е това да бъде направено възможно най-бързо.
<SPEAKER ID="346" NAME="Ioan Mircea Paşcu" AFFILIATION="S&amp;D">
(EN) Г-н председател, днес Шенгенските договорености са поставени под силен натиск. От една страна, предвид сегашната вълна от имигранти от Северна Африка, където ЕС насърчава демократичната промяна, едни държави поискаха и получиха, временно суспендиране на тези договорености. От друга страна, други държави решиха поради причини, които като че ли отразяват техните собствени тесни интереси по отношение на кандидатките, да се възползват от факта, че Румъния и България още не са част от пространството и да се опитат да ги оставят вън от него, за пореден път.
<P>
Следователно, правилата на играта бяха променени в движение, в ущърб на двамата играчи. Аз лично подкрепям положителните заключения на доклада и поздравявам автора за тях, но макар и да мога да разбера политическите причини за изменението на препоръката - все пак компромисът е основата на политиката - не мога да подмина факта, че предлаганите нови условия могат да улеснят субективното му тълкуване. Моля се на Бог да не съм прав.
<SPEAKER ID="347" NAME="Cristian Silviu Buşoi" AFFILIATION="ALDE">
(RO) Г-н председател, докладът, който е днес пред нас, е обективен и справедлив, като подчертава, че Румъния и България са напълно подготвени технически да се присъединят към Шенгенското пространство. Освен това в някои аспекти Румъния може да бъде използвана като пример за добра практика, както се посочва в документите за оценка.
<P>
Твърдото ми убеждение е, че присъединяването на Румъния и България към това пространство няма да има отрицателно отражение върху охраната на границите. Тъкмо обратното. То ще засили доверието на европейците към Шенгенското пространство. Често се говори за взаимно доверие, също както беше споменато и в разискването. Как обаче можем да говорим за взаимно доверие, когато някои държави-членки променят правилата на играта в движение, като въвеждат нови критерии за присъединяване към Шенген?
<P>
Аргументите, които се използват днес против присъединяването на Румъния и България към Шенгенското пространство не бяха взети под внимание за нито една друга държава, присъединила се към Шенген в миналото. Единственото, което румънците и българите очакват, е равноправно третиране по отношение на другите страни и обективна оценка въз основа на едни и същи критерии. Парламентът трябва да изпрати до Съвета категорично послание в това отношение и да настоява за определена дата за присъединяване.
<SPEAKER ID="348" NAME="Petru Constantin Luhan" AFFILIATION="PPE">
(RO) Г-н председател, искам да благодаря на докладчика, който в случая състави един изключително важен доклад, но в същото време и изключително труден поради факта, че имаме противоречиви мнения по темата за присъединяването на Румъния и България към Шенгенското пространство.
<P>
Уважаеми колеги, искам също да благодаря на всички измежду вас които осъзнаха, че Европейският съюз се разширява на основата на ценности. Не на последно място присъединяването на България и Румъния към Шенгенското пространство е част от поемането на задължение, което двете държави направиха през 2004 г., да отговорят на условията, което впоследствие се оказа изпълнено съгласно докладите за оценка на Европейската комисия.
<P>
Днес попитах един от колегите членове на ЕП от страна, чиято позиция по нашето присъединяване към Шенгенското пространство е отрицателна, каква причина би имал той да се противопоставя на това. Техническите условия като че ли са изпълнени, но причината би била, защото това е спорен политически въпрос във вътрешен план. Такова положение е неприемливо.
<SPEAKER ID="349" NAME="Nikolaos Salavrakos" AFFILIATION="EFD">
(EL) Г-н председател, аз смятам, че доверието към Европейския съюз се гради върху еднообразното прилагане на правилата. Смятам за очевидно, че интеграцията на Румъния и България в Шенгенското споразумение трябва да бъде приета при същите правила, които бяха приложени когато други държави станаха страни по споразумението.
<P>
Приветствам доклада на г-н Coelho и предложението му за необходимостта България да предприеме допълнителни мерки, като подготви специален план с действия с Гърция и Турция, предвид проблема с нелегалната имиграция по гръцко-българската граница. Повтарям категоричната си позиция, че регламент "Дъблин II" трябва да бъде преразгледан, а оперативното бюро на Фронтекс в Гърция трябва да работи постоянно.
<SPEAKER ID="350" NAME="Andreas Mölzer" AFFILIATION="NI">
(DE) Г-н председател, г-жо член на Комисията, както знаем Шенгенското споразумение не трябва да насърчава масова имиграция към социалните системи, а свободата на пътуване не трябва да води до ръст на престъпността и незаконната имиграция. Борбата с организираната престъпност и подобряването на охраната на границите трябва най-накрая да бъдат по-добре оценени в Европейския съюз.
<P>
Ако Италия и системата за охрана в нейната гранична полиция, както се твърди, изостават далеч зад обичайния шенгенски стандарт, можем да се опасяване, че новите членове като Румъния и България също биха могли скоро да намалят усилията си.
<P>
Следователно прекалено прибързаното присъединяване към Шенген на тези страни следва да бъде отхвърлено, тъй като от това най-вече биха могли да се облагодетелстват организираната престъпност от източна Европа и дори от региона на Кавказ. Мисля, че с борбата си с проблемите при предоставянето на убежище Дания проправи път за правила на равнище ЕС. Вероятно затова Комисията реагира толкова категорично на съобщението за засилване на граничния контрол с цел борба с нарастващата престъпност. Трябва да дадем да се разбере ясно, че макар Шенген да изисква отворени вътрешни граници, случаят е такъв само когато външните граници наистина са сигурни.
<SPEAKER ID="351" NAME="Wim van de Camp" AFFILIATION="PPE">
(NL) Г-н председател, всеки, който е следил този кръг въпроси знае, че приемането на България и Румъния в Шенгенското пространство е извънредно трудна тема в Нидерландия. Ние обаче имаме и европейска отговорност. Поради това имам един въпрос към члена на Комисията: как прилагането на Шенгенските критерии се вмества в общия контрол в рамките на политиката по борба с корупцията? Съвсем неотдавна чухме за граничния контрол между България и Украйна, при което български гранични служители са били подкупени да пускат през външните граници на Европейския съюз хора, които нямат работа тук.
<P>
Имам и втори въпрос, който зададе и г-н Pirker, а именно какво съществените съкращения на полицията в Румъния ще означават за прилагането на шенгенските критерии? По този въпрос не е имало консултации с профсъюзите. Какво е актуалното състояние на нещата?
<SPEAKER ID="352" NAME="Monika Smolková" AFFILIATION="S&amp;D">
(SK) Г-н председател, за три години България и Румъния предприеха всички мерки, необходими за да станат те в състояние да се присъединят към Шенгенското пространство. Критериите и мерките за охрана на външните граници не са прости. И двете страни ги изпълниха и имат право да бъдат членове на общото Шенгенско пространство независимо от факта, че сега Европа е изправена пред потоп от имигранти от Африка.
<P>
Важното е, че комисията по оценяването, членове на която лично посетиха двете държави заяви, че както Румъния, така и България отговарят на шенгенските изисквания.
<P>
Твърдо съм убедена, че членовете на ЕП ще одобрят доклада и че той ще бъде еднозначно одобрен от Съвета. Пожелавам на гражданите на Румъния и България да изпитат възторга, който лично аз изпитах при разбиването на граничния портал на 22 декември 2007 г., когато Словакия стана част от Шенгенското пространство.
<SPEAKER ID="353" NAME="Anneli Jäätteenmäki" AFFILIATION="ALDE">
(FI) Г-н председател, разширяването на Шенгенското пространство предполага изпълнение на стандарти, но също така изисква доверие. Исканията от България и Румъния постъпиха в интересно време, когато ЕС започна да поставя под въпрос принципа на свободно движение.
<P>
И по-рано очевидно се правеха проверки по вътрешните граници, но причината за тях по това време беше провеждане на определени мероприятия като спортни прояви, европейско първенство по футбол, световни първенства или някои конференции на най-високо равнище. И сега много Шенгенски страни извършват полицейски проверки в рамките на националното законодателство, например при полети вътре в Шенгенското пространство.
<P>
Сега обаче разискването се промени. Сега проверки вече се правят не поради особени събития, а поради едно явление. Това е чувствителна тема, защото поставя под въпрос схващането за свободно движение и...
<P>
(Председателят отнема думата на оратора)
<SPEAKER ID="354" NAME="Мария Неделчева" AFFILIATION="PPE">
Приветствам г-н Coelho за добре балансирания и безпристрастен доклад. Текстът е отражение на констатациите на докладчика на място при посещенията му в България и Румъния, но и израз на волята на Европейския парламент да остане верен на европейския дух. А именно: готовността за членство в Шенген се базира само и единствено на изпълнени технически критерии. Това е факт.
<P>
Техническата готовност, вследствие на добре свършената работа на България и Румъния, е положителната констатация, която днес и ние правим. Сега е важно чрез убедително мнозинство утре по време на вота да изпратим двоен сигнал.
<P>
Най-напред - послание към Съвета на министрите. Чрез достъп до информацията, чрез конструктивен диалог и зачитане мнението на Парламента, Съветът ще покаже не само добрата си воля за сътрудничество с нас, но и ще изпрати силен сигнал за една от институциите-пазители на европейски ценности и прозрачно сътрудничество и партньорство.
<P>
Силен сигнал и към българските и румънските граждани. На тях Европейският съюз казва: "Да" на равното третиране на всички страни-членки, "Да" на еднакви правила и "Да" на еднакво зачитане на постигнати резултати. Сигурна съм, че Съветът знае да се вслуша в положителните опити.
<SPEAKER ID="355" NAME="Надежда Нейнски" AFFILIATION="PPE">
Първо искам да благодаря от своя страна на г-н Coelho за задълбочения доклад. Вземам думата, защото съм провокирана от очевидните опити през казуса за България и Румъния да бъдат решавани вътрешни проблеми, както и да се дава отговор на вътрешни страхове.
<P>
Премахването на визите за България и Румъния преди повече от десет години беше посрещнато със същите страхове. Но тогавашните европейски лидери проявиха кураж и далновидност и то в период, когато България и Румъния не бяха членки на Европейския съюз. И не сбъркаха.
<P>
Затова днес трябва да си спомним, че днешният дебат е дебат за правилата, които трябва да бъдат еднакви за всички, за равнопоставеността между държавите-членки, заложена в Европейския договор, и не на последно място за прокламираната толкова много европейска солидарност.
<P>
Сигурно Европа днес е по-различна от Европа преди двадесет години. Това никого не бива да го изненадва. Но ако има криза в Шенгенското пространство, то това е предмет на друг дебат. И ако той доведе до промяна на условията, те трябва да се променят за всички. Защото нека припомним, че огромни групи нелегални емигранти преминават ....
<P>
(Председателят прекъсна оратора)
<SPEAKER ID="356" NAME="Метин Казак" AFFILIATION="ALDE">
Аз искам да поздравя докладчика г-н Coelho за изключително балансирания и положителен доклад. Той е резултат от общото настроение и общата визия, която има мнозинството от тук присъстващите колеги за това, че България и Румъния заслужават и трябва да бъдат част от Шенгенското пространство.
<P>
Разбира се, не бива да се прехвърлят проблеми от болната глава на здравата. Корупция и престъпност има във всички държави от Европейския съюз. Но борбата срещу тези явления би могла да се постигне, само когато се обединят усилията на всички 27 страни. И не бива да се прехвърлят отговорности, не бива да се прехвърлят тежести само върху една част от европейските страни.
<P>
България и Румъния доказаха, че могат да работят за обединена Европа. Аз мисля, че те ще бъдат достойни членове и на Шенгенското пространство.
<SPEAKER ID="357" NAME="Traian Ungureanu" AFFILIATION="PPE">
(EN) Г-н председател, България и Румъния доказаха, че могат да гарантират сигурността на границите на ЕС и че това е изцяло - повтарям, изцяло - документирано. Между другото, длъжностните лица, арестувани в Румъния и България, бяха арестувани за корупция. Ще се наеме ли някой в залата да твърди, че например едно нидерландско длъжностно лице, едно корумпирано нидерландско длъжностно лице, не би било арестувано за корупция в Нидерландия?
<P>
Второ, Румъния и България не се съревновават за голямата награда на организацията "Трансперънси интернешънъл". Те сключиха правен договор и изпълниха всичките му критерии. Сега вече ако някой иска да промени правилата на играта в движение, мисля, че това може да се окаже незаконно според правото на ЕС и във всички случаи е несправедливо от гледна точка на здравия разум.
<SPEAKER ID="358" NAME="Сесилия Малмстрьом" LANGUAGE="EN">
Г-н председател, благодаря за това много полезно разискване. Наистина има безспорна необходимост да се укрепи авторитета и доверието в Шенген чрез укрепване на управлението и укрепване на механизма за оценка - както Комисията предложи далеч преди Коледа - с по-широко участие на независими експерти и Комисията и също със засилена прозрачност и участие на Парламента във всички стъпки, които се предприемат там. Трябва също да станем много по-умели при оказване на незабавно съдействие на държави-членки, изпаднали в затруднение поради една или друга причина и трябва да изясним при какви обстоятелства граничният контрол би могъл да бъде въведен отново.
<P>
Всичко това трябва да се направи. Трябва също да се борим с корупцията и да засилваме тази борба. Да, корупция има в България и Румъния, но корупция има във всяка държава-членка и Комисията предложи точно вчера доклад за това как желаем да налагаме борбата с корупцията. Някои от вас бяха така любезни да споменат това.
<P>
Междувременно обаче трябва да признаем огромните усилия, които бяха положени от България и Румъния, за да изпълнят техническите изисквания на Шенген. Те са много ясни, те са много прозрачни. Ето защо на тези страни трябва да се даде ясна перспектива, ясна рамка за това какво се очаква от тях, така че държавите-членки да се почувстват готови да ги приемат в Шенгенската общност.
<SPEAKER ID="359" NAME="Енико Гьори">
действащ председател на Съвета. - (HU) Г-н председател, г-жо член на Комисията, госпожи и господа, преди всичко бих искала да благодаря на всички, които положително коментираха усилията на унгарското председателство. За нас беше много важно да усещаме подкрепата ви през всичките изтекли пет месеца. Днешното разискване ясно показа също, че има голямо мнозинство в Европейския парламент, което подкрепя присъединяването на Румъния и България към Шенгенското пространство, защото те са свършили своята работа.
<P>
През изминалите пет месеца и през оставащото време пред нас ние ще се борим да изразим това и Съветът да определи, че що се отнася до техническите стандарти, Румъния и България са подготвени да се присъединят към Шенгенското пространство. Двете страни работиха много усърдно и заслужават най-висока оценка за усилията си. Мнозина изказаха мнението си по време на разискването - едни, които са "за", както и други, които са "против" или искат отлагане на присъединяването - че взаимното доверие е ключовата дума по този въпрос. Аз също съм напълно съгласна с това и унгарското председателство се стремеше да изгражда доверие през цялото време.
<P>
Как се опитвахме да постигнем това? От една страна, бяхме ангажирани с непрекъснат диалог с двете страни, наблюдавайки техните усилия и опитвайки се да им помогнем да намерят начини за постигане на по-добро признание на усилията си. От друга страна, поддържахме постоянно връзка със страните, които изказаха съмнения за присъединяването на Румъния и България. След това полагахме усилия да насърчим тези страни да се свържат и със страните кандидатки. В резултат от това мога да ви кажа, че в кулоарите имаше постоянен диалог, за да могат страните по-добре да се разберат и да си имат взаимно доверие. Това е взаимното доверие, на основата на което се градят повечето наши политики в Европейския съюз; без него държавите-членки не са в състояние да вземат това политическо решение, за което се изисква единодушие. Този процес отнема време.
<P>
Имахме шест месеца за да постигнем това. Мисля, че през тези шест месеца ние ще стигнем до точка, в която точно за два дни държавите-членки ще кажат "да, подготвили сте си домашната работа". Какво може да помогне за създаване на взаимно доверие? От една страна поредицата от консултации, които споменах. От друга страна - и двете страни кандидатки да продължат усилията си и да доказват, че са в състояние да защитават външните граници на Европейския съюз. Поведението, показано от двете страни, съчетано с тяхното огромно израстване, темп и ритъм, трябва да продължат и в близкото бъдеще.
<P>
От друга страна съм убедена, че механизмът за сътрудничество и проверка - прочутият МСП, за който Комисията ще издаде доклад през юли, разглеждащ точно същите въпроси, които бяха повдигнати в разискването - би могъл да е от помощ, дори и официално да не е част от условията за присъединяване към Шенген. Комисията ще издаде свидетелство относно борбата с организираната престъпност и корупцията. През цялото време се борихме това да не бъде включено като условие, но то със сигурност ще спомогне за изграждането на взаимно доверие. Затова съм убедена, че един положителен МСП ще подпомогне вземането на положително политическо решение и за разширяването на Шенген.
<P>
Ако ме питате за общата нагласа за каквото и да било приемане в Шенгенското пространство всички знаем, че трудно може да се твърди, че Европейският съюз понастоящем е в особено гостоприемно настроение. В разискването бяха направени няколко бележки, които подходящо онагледяват това. Например някои казват, че с румънско-българското присъединяване ромското население ще започне да излиза от двете страни. Бих искала да бъда напълно ясна: свободата на движение е основен принцип на Европейския съюз, той е в сила и валиден, именно върху него се градят нашите политики; от тази свобода понастоящем се ползва румънското и българското ромско население, както и на практика всеки друг човек във всяко ъгълче на Европейския съюз. Всеки може да се движи свободно, няма визови изисквания и ако някой би искал да напусне дори и сега, би могъл.
<P>
Много съм горда обаче от факта, че по време на унгарското председателство беше създадена стратегия, която ясно определя задълженията на всяка държава-членка във връзка с общността с тази трудна съдба. Проблемът трябва да се решава в корените му: като се осигурят по-добри възможности за заетост и образование за тях, вътрешният натиск за миграция също ще намалее в рамките на Европейския съюз. И позволете ми още една бележка: ако някой би отнел едно от най-основните наши свободни права от най-слабите, тези права биха били застрашени за всички ни.
<P>
И в заключение, тъй като нашироко беше обсъдена и постоянната оценка на системата на Шенген бих искала да кажа, че унгарското председателство вече заяви това много ясно от първия момент и това е нещо, в което продължаваме да сме убедени. Въпросът за разширяването на Шенген трябва да бъде еднозначно отделен от вида оценка, на която ще подложим системата на Шенген. Нека не смесваме двете. Трябва да запазим достиженията на правото по отношение на свободата на движение и да използваме по-добре наличните средства, например да осигурим по-добър взаимен контрол на нашите външни граници. Ето защо работим по регламента за Фронтекс; ето защо работим за намаляване на миграционния натиск от Северна Африка, като въздействаме на причините му на място; ето защо има нова политика на съседство; ето защо работим по увеличаване способността за отпускане на кредити от Европейската инвестиционна банка. Вече сме в дванадесетия час. Има само един правен проблем на пътя на постигането на съгласие с вас: обичайният проблем за "делегирания акт". Само след това ще направим преглед на системата на Шенген и ще помислим как тя може да бъде приспособена или подобрена, тъй като можем да видим, че при нея наистина има проблеми, но нека се придържаме към този ред на нещата.
<P>
Г-н председател, госпожи и господа, убедена съм, че предстоящото заседание на Съвета по правосъдие и вътрешни работи, което трябва да се проведе след два дни, ще вземе важни решения по шенгенския въпрос както за аспектите по разширяването, така и за аспектите по проверка, но по начин, който да гарантира свободата на движение на нашите граждани.
<SPEAKER ID="360" NAME="Carlos Coelho" LANGUAGE="PT">
По време на разискването един от колегите ни каза, че да се позволи на Румъния и България да се присъединят към Шенген би било детинско решение. Изразявам пълно несъгласие. Мисля, че когато станем възрастни хора, държим на рационалните аргументи, а ако сме били и добре образовани, можем да различим кога рационалните аргументи са справедливи. За да действаме справедливо, не можем да се компрометираме с двоен стандарт.
<P>
Трябва да питаме дали България и Румъния отговарят или не отговарят на условията за влизане в Шенген. Ако отговарят, те следва да влязат. Напълно оправдано е на техните граждани да се гледа като на пълноправни европейски граждани. Народите на България и Румъния не бива да стават заложници на популистка риторика.
<P>
Знаем, че по отношение на Шенген не всичко е така, както трябва да бъде. Затова се застъпваме за нова система на оценка на Шенген, за да сме в състояние да определяме проблемите, да реагираме съответно и да вземаме решения, ако проблемите продължават. Обаче разискванията по новата система за оценка на Шенген не бива да държат народите на България и Румъния заложници на законодателния процес. Това са различни процеси и всеки има свой темп.
<P>
В заключение, г-жо Гьори, много Ви благодаря за любезното споменаване на Португалия и схемата "един за всички" на Шенгенската информационна система (ШИС), която улесни влизането на няколко страни, включително Вашата, в Шенгенското пространство. Благодаря Ви, че ни напомнихте за това и за тази любезна бележка. Бих искал на Съвета да бъде предоставено обобщение на това разискване и надявам се, обзор на нашите гласове утре, тъй като това според мен ще бъде много ценно от познавателна гледна точка. Надявам се Съветът да признае, че когато събранието представляващо европейските граждани каже "да" с голямо мнозинство на България и Румъния, както надявам се ще направи, Съветът би следвало да направи същото възможно най-скоро.
<SPEAKER ID="361" NAME="Председател">
Уважаеми колеги, мисля, че въз основа на преобладаващото мнозинство на положителните коментари и оценки в залата днес от членовете на Парламента, както и на оценките на Комисията и на Съвета, можем енергично да поздравим България и Румъния.
<P>
Разискването приключи.
<P>
Гласуването ще се състои на 8 юни 2011 г.
<SPEAKER ID="363" NAME="Elena Oana Antonescu" LANGUAGE="RO">
Румъния и България отново доказаха, ако въобще е трябвало да го правят, че са способни да вземат всички мерки, необходими за гарантиране на значително равнище на сигурност на източната граница на Европейския съюз. Предвид финансовите, техническите, институционалните и административните усилия, положени от Румъния за присъединяване към Шенгенското пространство, мисля, че положителната оценка по този кръг въпроси трябва да бъде изразена в предстоящия период чрез определяне на твърд краен срок за присъединяване към това пространство.
<P>
Положението не трябва да се обърква чрез промяна в правилата по средата на играта, засилване на риториката на евроскептиците и повдигане на отделен въпрос, свързан с необходимостта от контролиране на незаконната имиграция. Технически Румъния е по-подготвена от когато и да било да охранява източната граница на Европейския съюз.
<P>
При все това прилагането на двоен стандарт за оценка на отделни параметри не е достоен и характерен аспект на проекта за обединена Европа. Твърдо съм убедена, че след като Румъния бъде включена в Шенгенското пространство, тя ще докаже на всички държави-членки сериозния и щателен начин, по който може да гарантира охраната на източната граница. Нещо повече - постигнатите резултати ще убедят цяла Европа, че тя успешно е укрепила сигурността на целия Съюз.
<SPEAKER ID="364" NAME="Vilija Blinkevičiūt" LANGUAGE="LT">
Свободата на движение е една от най-важните ценности на Европейския съюз за всички граждани на ЕС, а Шенгенското пространство се характеризира с отсъствие на проверки по общите граници между участващите страни и въвеждане на свободата на движение в рамките на това пространство. Затова трябва да зачитаме правото на всички граждани на Европейския съюз без изключение да се движат свободно. Ако България и Румъния бъдат обект на повече критерии от другите държави-членки на ЕС, за да се присъединят към Шенгенското пространство, ще сме допуснали прилагане на двоен стандарт. Не трябва да се допуска система, основана на двоен стандарт, която да е много строга към страните кандидатки и много мека към страните, които вече са част от Шенгенското пространство. Разпоредбите на достиженията на правото от Шенген трябва да бъдат едни и същи за всички страни, а системата за оценка трябва да се гради върху положението, че правилата трябва да се спазват постоянно, а не само в процеса на присъединяване. Страните, които се присъединяват към Шенгенското пространство, трябва да продължат да спазват всички изисквания по сигурността, защото сигурността на Шенгенското пространство наистина зависи от строгостта и ефикасността, с които всяка държава-членка извършва контрол по външните си граници, както и от качеството и бързината, с които се обменя информация чрез Шенгенската информационна система. Затова за премахването на проверките по вътрешните граници е необходимо държавите-членки да сътрудничат възможно най-много и да предприемат необходимите действия, особено при нарастване на миграционните потоци, защото сигурността на Шенгенското пространство зависи от строгостта и ефикасността, с които всяка държава-членка извършва контрол по външните си граници.
<SPEAKER ID="364" NAME="Kinga Göncz" AFFILIATION="S&amp;D">
в писмена форма. - (HU) Според оценката на Европейската комисия Румъния и България са подготвени за присъединяване към Шенген и следователно Съветът трябва без отлагане да вземе решение за приемането на двете държави-членки. Не можем нито да прилагаме двоен стандарт, защото това би подкопало доверието към Европейския съюз, нито да въвеждаме нови условия. Присъединяването към Шенгенското споразумение и премахването на границите е стъпката, която гражданите най-много ценят измежду достиженията на правото на Европейския съюз; заедно с еврото, то е и символът на Европейския съюз. Свободата на движение е един от ключовете към успеха на общия пазар. Необходимо е, разбира се, външните граници на Европейския съюз да бъдат надеждно защитени, тази цел обаче се постига, не като не се допускат държави-членки, които са подготвени, а чрез въвеждане на постоянно действаща и прозрачна шенгенска система за проверка, която - заедно с общата европейска политика по миграцията и политиката относно бежанците, основана на международна солидарност - е решение за много открити въпроси. Затова призовавам Съвета да постигне напредък в тези области възможно най-скоро.
<SPEAKER ID="365" NAME="Iosif Matula" LANGUAGE="RO">
Румъния е готова да премахне вътрешните проверки по своите сухопътни, въздушни и морски граници. След извършените посещения на място и проведените технически проверки не само докладчикът, назначен от Европейския парламент, но също и групата експерти стигнаха до заключение, че Румъния отговаря на всички критерии за присъединяване към Шенгенското пространство, които са разпоредбите, поети чрез Договора за присъединяване през 2005 г. Всички установени по-рано недостатъци са отстранени. Освен това в някои области страната ми дава пример за добра практика. По отношение на възраженията, повдигнати от някои членове на ЕП, искам да посоча, че те се отнасят за теми, които нямат пряка връзка с разпоредбите на достиженията на правото от Шенген и следователно не могат да се използват като оправдания за блокиране достъпа на Румъния до това пространство. Разбирам загрижеността на някои колеги за това външните граници на ЕС да бъдат направени сигурни, особено поради факта, че на някои държави може да се гледа като на предпочитани дестинации за потоците от емигранти. Следва обаче да ви напомня, че европейските правила трябва да бъдат еднакви за всички държави-членки и не могат да бъдат променяни в движение, тъй като това би се явило дискриминация на румънските граждани. Предвид положителната техническа оценка Съветът по правосъдие и вътрешни работи трябва да даде "зелена светлина" за включването на Румъния в Шенген от идващата есен нататък.
<SPEAKER ID="365" NAME="Franz Obermayr" LANGUAGE="DE">
Ако вярвате на доклада, всичко е изрядно и тип-топ и Румъния и България са доказали, че са достатъчно подготвени да прилагат всички Шенгенски правила. Тези от нас обаче, които са запознати с доклада на Европол OCTA 2011 по темата за организираната престъпност, ще се питаме дали комисията по граждански свободи, правосъдие и вътрешни работи е глуха и сляпа и защо изобщо сме си позволили лукса да имаме Европол, ако с лека ръка пренебрегваме предупрежденията му. Европол докладва, че Румъния и България са транзитни пътища за контрабанда на наркотици, оръжие и трафик на хора. Организираните престъпни банди, които стават все по-пъстри в етническо отношение, действат изключително брутално. Мнозина от тях са с военизирана подготовка. Тези групи и аз цитирам дословно от доклада на Европол, се опитват да разширят интересите си в ЕС и може да използват възможностите от евентуалното присъединяване на България и Румъния към Шенгенската зона. Директорът на Европол Роб Уейнрайт посочи в интервю, че възможното присъединяване към Шенген на България и Румъния и визовата либерализация за Украйна - на тях може да се гледа като на потенциални нови възможности за организираната престъпност. Имаме дълг пред нашите граждани да приемем сериозно предупрежденията на Европол. Шенгенското споразумение вече отваря всички врати в Европа за организираната престъпност и незаконната имиграция. Затова то се нуждае от спешен ремонт, преди да бъде разширявано.
<SPEAKER ID="366" NAME="Debora Serracchiani" LANGUAGE="IT">
Благодаря на докладчика г-н Coelho за отличния му доклад, който се вписва в неотдавнашното разискване по прилагането на Шенгенското споразумение. Наличието на ефикасен контрол по нашите външни граници трябва да бъде важен фактор, доколкото сигурността на Шенгенското пространство зависи от ефективността, с която всяка държава-членка контролира външните си граници. Макар някои проблеми да остават нерешени, Румъния и България се доказаха като достатъчно подготвени за прилагане на всички изисквания на разпоредбите на достиженията на правото от Шенген. Обстойно обсъдихме практическата ефикасност на държавните машини в двете страни, както и равнищата на корупция в тях; при все това мисля, че за прилагането на Шенген това не трябва да взема под внимание, тъй като - точно както стана с другите държави-членки - достатъчно е решението да се основава само на ефикасността на граничния контрол и равнището на подготвеност на полицейските сили. Добавянето на нови изисквания би създало дискриминационен прецедент, каквато досега не е имало, дори и след голямото разширяване от 2007 г.
<SPEAKER ID="367" NAME="Adrian Severin" LANGUAGE="EN">
Истинският въпрос е дали всички граждани на ЕС, независимо от националния им произход, трябва да бъдат третирани еднакво и да имат еднакъв достъп до основните права на ЕС. На фона на световната икономическа криза ЕС преживява криза на демокрацията и солидарността. Свидетели сме на ренационализация в Европа. В този контекст разискването относно присъединяването на Румъния и България към Шенгенското пространство предизвика остри реакции, движени от фалшиви аргументи и двоен стандарт.
<P>
Тук не става дума за технически аспекти, нито за сигурността на външните граници на ЕС, нито дори за миграция или ефективност на съдебната система. Това е европейски политически проблем от стратегическо естество. Става дума за сближаването в ЕС. Да се говори на липса на подготовка по нашите източни граници, когато виждаме колко пропускливи са нашите южни граници, е просто смешно. Да се прокарва национален политически дневен ред за сметка на стремежите на гражданите на ЕС от български и румънски произход е скандално. Наистина, необходими са ни по-добре защитени граници, по-добра политика по миграцията, по-добър административен капацитет и честни държавни служители. За това обаче е необходима повече, а не по-малко Европа. Една правилна стъпка в това направление е незабавното разширяване на Шенгенското пространство с приемане на Румъния и България.
<SPEAKER ID="368" NAME="Кристиан Вигенин" AFFILIATION="S&amp;D">
в писмена форма. - Можем категорично да кажем, че сама по себе си България, или по-конкретно българските граждани не представляват заплаха - нито пряка, нито потенциална - за безопасността, реда и спокойствието в рамките на Шенген. Страната ни, макар и със закъснение, е изпълнила всички технически изисквания, свързани с контрола по външните граници.
<P>
Налице е обаче висока степен на недоверие, че в практическото прилагане на контрола могат да възникнат сериозни пробойни. Това недоверие личи в докладите на Европейската комисия относно механизма за сътрудничество и проверка, в докладите на Европол, в поредицата изявления на висши представители на различни страни членки. При този невиждан ръст на контрабандата и на сивата икономика, при наличието на корупция, при несправянето с организираната престъпност няма защо да се сърдим, че пред нашето членство възникват допълнителни пречки.
<P>
Европейският парламент трябва да заеме принципна позиция, а тя е, че не може правилата на играта да се променят в движение. Според формалните изисквания България и Румъния са готови за членството в Шенгенското пространство и Европейският съвет трябва да вземе възможно най-скоро положително решение. Разчитам докладът на г-н Coelho да бъде одобрен с голямо мнозинство, с което да даде ясен политически сигнал към страните членки.
<P>
(Заседанието се прекъсва за кратко)
