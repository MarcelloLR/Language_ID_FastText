<CHAPTER ID="010-02">
2. Йемен: смъртно наказание за малолетни и непълнолетни престъпници, и по-специално в случая с Muhammed Taher Thabet Samoum
<SPEAKER ID="421" NAME="Председател">
Следващата точка е разискването по шест предложения за резолюция относно Йемен - смъртно наказание за малолетни и непълнолетни престъпници, и по-специално в случая с Muhammed Taher Thabet Samoum.
<SPEAKER ID="422" NAME="Marietje Schaake">
автор. - (EN) Г-н председател, отнасям се с голямо уважение към смелостта на гражданите, които се противопоставят на репресиите и насилието на своите правителства. Видяхме това да се случва по време на народните бунтове в Тунис, Египет, Иран, Алжир, Бахрейн, а също и в Йемен. Младото поколение иска надеждата да заеме мястото на бедността, справедливостта да замени безнаказаността, а свободата, давана от интернет, да замени репресиите и цензурата.
<P>
Имаме дълъг списък с неща, които ни безпокоят сериозно във връзка с развитието на Йемен по отношение на демокрацията, правата на човека и независимостта на съдебната система, а също така и що се отнася до преследването на журналисти, блогъри и защитници на правата на човека. По-конкретно сме загрижени за атмосферата на страх, създавана от eкзекуциите на малолетни и непълнолетни лица, въпреки ангажимента, поет от Йемен към международната общност, да не екзекутира малолетни и непълнолетни престъпници и отразяването на този ангажимент в Наказателния кодекс на страната.
<P>
Липсват подходящи средства за определяне на възрастта на обвиняемите, така че на хората им е трудно да се защитават. Призоваваме президента на Йемен и съответните органи да спазват поне законите на самия Йемен и ангажиментите към международната общност, а така също и да прекратят екзекутирането на непълнолетни и малолетни лица. Освен това подчертаваме необходимостта от реформи в Йемен, за които призовават и многото демонстранти по улиците, и искаме също така да бъдат подобрени условията на живот и правата им.
<SPEAKER ID="423" NAME="Marie-Christine Vergiat" LANGUAGE="FR">
Г-н председател, арабските държави са разтърсени от вълна от народни въстания, която обхваща всички тях, една по една, и се надявам, че това ще продължи.
<P>
Засилва се безпрецедентната вълна от протести срещу диктаторските режими на власт в тези страни. Тези диктатури са на власт в повечето случаи с подкрепата, или в най-добрия случай на фона на мълчанието, на управляващите във всички западни страни. Изглежда нито една страна не е имунизирана срещу народните бунтове и всичко това е за добро. Отне ни твърде дълго време - отне ви твърде дълго време - да си дадем сметка какво се случва в тези страни, а вие и сега продължавате да се бавите. Едва на 2 февруари Европейският парламент прие резолюция относно Тунис, а чак сега, през настоящата месечна сесия, приехме и резолюция относно Египет.
<P>
Поискахме, във връзка с тези извънредни ситуации, и резолюция относно Алжир. Искането ни беше отхвърлено за пореден път, точно както в продължение на месеци вие - или поне преобладаващото мнозинство от вас - отказвахте да видите какво става в Тунис.
<P>
Днес, докато говорим, се формират протестни движения в Иран и в Либия, по отношение на които вие току-що дадохте подкрепата си - условна подкрепа, но така или иначе подкрепа - за едно партньорско споразумение, но също и в Бахрейн и в Йемен, ако трябва да споменем само тези, за които знаем най-много. Да, точно така, в Йемен, където президентът Али Абдула Салех е на власт вече 33 години. Наричат това управляема демокрация! Разбира се, положението е много по-добро от това в Либия, тъй като г-н Кадафи е на власт вече 42 години!
<P>
Ние сме от малцината, които твърдят, че не можем да гласуваме днес по резолюция за Йемен, без да вземаме под внимание онова, което се случва в тази страна. Мъжете и жените се борят за свободата си. Избухва насилие между привържениците и опонентите на режима.
<P>
От започването на демонстрациите в края на януари стотици хора са били ранени. Вчера в Аден беше застрелян млад демонстрант по време на сблъсъци с полицията, която открила огън, за да разпръсне събиране на протестиращи. В този момент студенти в Саада са се барикадирали в района на университета и са обкръжени от полиция, а ние запазваме мълчание.
<P>
Когато мислим за Йемен, мислим само за проблема, свързан със смъртното наказание за непълнолетни. В никакъв случай не искам да кажа, че трябва да се откажем от премахването на смъртното наказание - аз винаги съм бил непоколебим привърженик на отменянето му и считам, че една държава, която е приемана за демократична, но не е способна да го премахне, извършва престъпление и не следва да поучава останалите относно демокрацията и правата на човека, дори ако е водещата сила в света.
<P>
Да, смъртното наказание е дори още по-неприемливо, когато се прилага спрямо непълнолетни, особено в страна, където няма как да се разбере със сигурност кога е родено дадено лице и където тази невъзможност се използва за постановяване на смъртни присъди, при презумпция за невинност, не ме е страх да го кажа, поради невъзможността да се установи рождената дата и така да се докаже, че тези лица са били непълнолетни към момента на извършване на престъплението.
<P>
А вие искате да приемем резолюция, фокусирана върху само един от проблемните въпроси, резолюция, в която просто се изтъква, в седми параграф, необходимостта от реформи, за които настояват, цитирам, "толкова много демонстранти"? Това е малко нерешително.
<P>
Ето защо аз и моите колеги от групата на Зелените/Европейски свободен алианс внесохме предложение за три изменения за актуализиране на тази резолюция и се надявам, че заедно ще сме в състояние да приемем резолюция, достойна за името си.
<SPEAKER ID="424" NAME="Cristian Dan Preda">
автор. - (RO) Г-н председател, бих искал да уверя г-жа Vergiat, че както всеки може да види, в момента разискваме не само смъртното наказание, но и събитията, ставащи напоследък по улиците на Йемен. Вярвам, че когато се стигне до гласуването, тя също ще може да разбере позицията на нашата група по тези въпроси.
<P>
Същевременно не трябва да забравяме, че резолюцията, по която приехме да гласуваме днес, е посветена на преследването на малолетни и непълнолетни правонарушители и налагането на смъртно наказание в тези случаи. Както знаете, ако ние, европейците, намираме смъртното наказание за неприемливо и варварско, то когато става дума за малолетни и непълнолетни, нещата са още по-ужасни и страшни. Изводът е, че прилагането на смъртно наказание за престъпления, извършени от правонарушители под 18 години, нарушава дори законодателството на Йемен, въпреки че съответните органи в тази държава продължават да изпълняват такива екзекуции.
<SPEAKER ID="425" NAME="Raül Romeva i Rueda">
автор. - (EN) Г-н председател, темата на неотложната резолюция е важна сама по себе си. Аз също бих искал да призова президента на Йемен да блокира изпълнението на екзекуцията на Thabet Samoum, както и да призова него и съответните органи да заменят тази смъртна присъди и смъртните присъди, постановени на други малолетни и непълнолетни правонарушители, като например Ali Abdulla.
<P>
Същевременно, както беше посочено, би било жалко да се пропусне тази възможност и да не повдигнем някои от основните и по-важни въпроси, които възникват сега в тази страна.
<P>
Ето защо бих искал Парламентът да добави в края на резолюцията, по която ще гласуваме, че обръщаме внимание, че в Йемен, както и в други арабски страни, особено в Тунис и Египет, демонстрантите излязоха на улиците в последните седмици, за да настояват за по-голяма демокрация и реформи в държавата.
<P>
"Като има предвид, че много протестиращи са били нападнати и задържани от силите за сигурност" - това е нашето първо изменение. Второ: "изразява дълбоката си загриженост във връзка с дългогодишните политически и социално-икономически проблеми в Йемен и призовава за значителни усилия от страна на международната общност за предотвратяване на ескалация на текущата криза". И накрая, третото ни изменение: "изразява солидарността си с демонстрантите, които искат демократични реформи и подобряване на условията на живот; приветства във връзка с това съобщението на президента Салех, че ще се оттегли през 2013 г., и призовава органите да спрат всякакво насилие срещу мирните протестанти и да освободят всички демонстранти, дали мирен израз на своето несъгласие".
<P>
Ако и трите изменения бъдат включени, резолюцията наистина ще стане много добра.
<SPEAKER ID="426" NAME="Corina Creţu">
автор. - (RO) Г-н председател, смъртното наказание наистина е възможно най-нехуманното наказание и при безброй поводи съм призовавала срещу него. Всъщност Европейският парламент вече е отправял призиви за отменянето му в страните, които все още не са се отказали от тази варварска практика.
<P>
Екзекуциите в Йемен обаче, които се споменават в нашите резолюции, са особено възмутителни, тъй като засягат малолетни и непълнолетни лица. Дори и да е извършено престъпление, жертвите са деца. Това следователно е в нарушение на основното право на живот, както и на международните конвенции, по които Йемен е страна, и не на последно място, дори на наказателния кодекс на тази страна, в който изрично се забранява постановяването на смъртно наказание на малолетни и непълнолетни правонарушители. Трудностите при определяне на възрастта на обвиняемите, които не притежават акт за раждане, е обстоятелство, което засилва субективния характер на постановяването на този вид наказание.
<P>
Не можем да обсъждаме този конкретен въпрос, без да вземем предвид положението в Йемен. Органите на властта в Йемен нарушават правата на човека. Незаконно се вкарват в затвора журналисти и активисти. Жените са обект на дискриминация по отношение на участието в обществения живот и достъпа до образование, а съдебната система е всичко друго, но не и независима. Неотдавнашните размирици са мотивирани не само от тревоги, свързани с икономическата и социалната област, но са и израз на силно желание за демократизиране на обществото в Йемен.
<SPEAKER ID="427" NAME="Charles Tannock">
автор. - (EN) Г-н председател, Йемен е страна по Конвенцията на ООН за правата на детето и Международния пакт за граждански и политически права, с които изрично се забранява екзекутирането на малолетни и непълнолетни правонарушители - такива, които са осъдени за престъпления, извършени, когато виновниците са били на възраст под 18 години.
<P>
Предстоящата екзекуция на Muhammed Samoum и всъщност задържането за изпълнение на смъртно наказание на няколко други малолетни и непълнолетни правонарушители е обида за международното право. Със следването на такива политики със странното извинение, че обвиняемите не разполагат с надлежен акт за раждане или че няма яснота относно възрастта им, Йемен стои редом с бруталната теокрация на Иран. Разликата между двете държави обаче е, че Йемен получава мащабна помощ от Запада, включително от ЕС за унищожаване на терористите от Ал-Кайда, докато Иран е считан за международен негодник.
<P>
Следователно тук, в ЕС, имаме значителни възможности за въздействие върху президента Али Абдулах Салех. Призовавам върховния представител на ЕС да предприеме всички възможни действия, за да го убеди да използва при този случай правото си на помилване. След като обяви, че скоро ще напусне поста си, президентът Салех сега има реален шанс да остави едно положително и смислено наследство на страната си, която от дълго време е жертва на жестокостите на конфликти и тероризъм и сега мечтае за едно демократично бъдеще.
<SPEAKER ID="428" NAME="Filip Kaczmarek" LANGUAGE="PL">
Г-н председател, постановяването на смъртно наказание на малолетни и непълнолетни лица на възраст под 15 години беше забранено в Йемен през 1991 г. От 1994 г. насам тази забрана се прилага спрямо лица под 18 годишна възраст. За съжаление, тази забрана на практика не винаги се спазва, например в случая с хора, които не разполагат с документи, удостоверяващи възрастта ми, както вече беше споменато в тази зала. И други опасни неща се случват в Йемен. Това е страна, в която броят на оръжията отдавна е по-голям от броя на хората, където жестоките племенни стълкновения са ежедневие и където младежите с оръжие не са повод за безпокойство. В Йемен дори има поговорка, че "ако си достатъчно възрастен, за да използваш нож, значи си достатъчно възрастен да се биеш за племето си". Освен това всеки, който е бил в Йемен, знае, че почти всички носят ножове, а младеж с автомат "Калашников" не е нещо необичайно. Йеменското общество освен това е много младо общество - почти половината от йеменците са на възраст под 14 години. Различните милиции набират млади бойци и ние трябва да се борим и срещу това.
<SPEAKER ID="429" NAME="Anneli Jäätteenmäki">
от името на групата ALDE. - (EN) Г-н председател, смъртното наказание все още се прилага в 58 държави, една от които е Йемен. Моята група осъжда смъртното наказание като цяло и по-конкретно планираната екзекуция на Muhammed Taher Thabet Samoum.
<P>
Искаме да напомним на правителството на Йемен за международните му ангажименти по Конвенцията на ООН за правата на детето и Международния пакт за граждански и политически права. И двете конвенции забраняват екзекуциите на лица на възраст под 18 години.
<P>
В понеделник "Амнести Интърнешънъл" направи съобщение във връзка с действията на йеменските сили за сигурност. Според "Амнести Интърнешънъл" силите за сигурност са били протестиращите и са използвали електрошокови полицейски палки по време на мирни протести в Сана. Моята група осъжда тези брутални действия и призовава йеменското правителство да прекрати изцяло насилието срещу собствения си народ.
<SPEAKER ID="430" NAME="Ryszard Czarnecki" LANGUAGE="PL">
Г-н председател, обещавам да не чета бързо, тъй като ще говоря бавно. За мен е чест да се изкажа веднага след бившия министър-председател на Финландия. Бих искал да кажа, че призивът към Йемен да не постановява смъртни присъди на малолетни и непълнолетни лица е пример за характерния за Европейския съюз минималистичен подход. Аз съм против смъртното наказание, макар да знам, че в тази зала има хора, които го подкрепят, въпреки че не казват това публично. Аз съм противник на смъртното наказание независимо дали става дума за малолетен/непълнолетен или възрастен. По този конкретен случай обаче се надявам, че ще се издигнем над националните и политически деления, за да поискаме недвусмислено от властите в Йемен президентът на страната в крайна сметка да използва правото си да дава амнистия. Това действително е въпрос на една наистина обща борба.
<SPEAKER ID="431" NAME="Jaroslav Paška" LANGUAGE="SK">
Г-н председател, йеменската администрация е поела ангажимента да прилага както Конвенцията на ООН за правата на детето, така и Международния пакт за граждански и политически права. И двата случая на осъдени непълнолетни правонарушители са обхванати от условията на тези документи и следователно не следва да е възможно законно решение на съдебен орган в Йемен, отричащо правата и защитата, произтичащи от тези документи.
<P>
Наказанията, налагани в нарушение на валидни ангажименти, поети от дадена страна, и следователно на приложимото право, не може да бъдат приемани. В случай че правителството на Йемен твърди, че властта му се основава на цивилизовани демократични принципи, не може да използва варварски методи на управление, базирани на своеволие и несправедливост. Според мен днес ние следва ясно заявим това на йеменското правителство.
<SPEAKER ID="432" NAME="Csanád Szegedi" AFFILIATION="NI">
(HU) Г-н председател, госпожи и господа, естествено аз считам, че е важно тук, в Европейския парламент, да осъдим диктаторските средства, да осъдим диктаторите и диктатурите, но също така мисля, че е важно да призовем Йемен по принцип към създаване на демократични структури. Струва ми се обаче, че макар въпросът, свързан с Йемен, да е повдигнат в Европейския парламент, не е работа на Европейския съюз да приема становище по него. Този въпрос е напълно объркан. В него има напълно неизяснени обстоятелства. Дори конкретните подробности по престъплението не могат да бъдат изяснени задоволително. Да започнем с това, че дори не знаем на колко години е бил по време на извършване на правонарушението младежът, обвинен и осъден за престъплението. Възможно е да не е бил малолетен или непълнолетен. Нямаме яснота по този случай. Нищо не разкрива изумителната изостаналост на Йемен по-добре от факта, че не е открит дори актът за раждане на Mohammed Taher Thabet Samoum. До ден днешен не е доказано и дали документите от училище, предоставени от адвоката му, са автентични или не. Нещо повече, бих искал да привлека вниманието ви върху факта, че тук не става дума за открадната кокошка, а за случай на убийство, и затова предпочитам да съм малко по-въздържан и по-премерен от изказалите се преди мен.
<P>
Европейският съюз трябва да разгледа, подобно на останалите демократични държави в света, като например Съединените американски щати, възможността за налагане на смъртно наказание за определени крайно сериозни престъпления, които са несъмнено доказани.
<SPEAKER ID="433" NAME="Sari Essayah" AFFILIATION="PPE">
(FI) Г-н председател, случаят Samoum не е изключение в Йемен: поне осем други малолетни или непълнолетни престъпници са в затвора в очакване на смъртната присъда. Това е особено предизвикателство в страна, където не се води регистър на ражданията и затова не е възможно да се каже с някаква сигурност дали дадено лице е било малолетно или непълнолетно при извършване на престъплението.
<P>
Независимо от това е важно да не забравяме, че Йемен е страна по Конвенцията на ООН за правата на детето и Международния пакт за граждански и политически права, в които изрично се забранява постановяването на смъртни присъди на малолетни или непълнолетни правонарушители и като цяло на тежки присъди на такива лица. Екзекуциите на малолетни или непълнолетни правонарушители освен това е забранено от наказателния кодекс на самата държава Йемен.
<P>
За разлика от предишния оратор бих искал да кажа, че смъртното наказание винаги е жестоко и нехуманно; то е наказание, което лишава човек от неговото достойнство. Поради тази причина ЕС ще се бори срещу смъртното наказание във всички случаи и ние в този парламент също ще отправим призив в подкрепа на това.
<SPEAKER ID="434" NAME="Elena Băsescu" AFFILIATION="PPE">
(RO) Г-н председател, осъждането на дете на смърт е неприемливо в света, в който живеем. Превръщането на тази практика в традиция е престъпление само по себе си. Ето защо искам да изразя несъгласието си с решението на органите на властта в Йемен да продължават да действат по този начин. Правителството нарушава както международните договорености по този въпрос, така и наказателния кодекс на страната, който забранява постановяването на смъртно наказание на малолетни и непълнолетни правонарушители. Освен това неясен остава начинът, по който правосъдната система се опитва да установи възрастта на лицата, на които са повдигнати обвинения. Това дело е тъжен пример за ставащото в Йемен.
<P>
Като член на Европейския парламент и гражданин на ЕС аз вярвам във фундаменталното значение на правото на живот на хората, а децата трябва да са първите, които трябва да бъдат закриляни. Призовавам върховния представител на ЕС да сложи край на тези кървави екзекуции.
<SPEAKER ID="435" NAME="Monica Luisa Macovei" AFFILIATION="PPE">
(RO) Г-н председател, Thabet Samoum и Fuad Ahmed Ali Abdulla вероятно са били малолетни или непълнолетни, както твърдят, когато са извършили престъпленията, за които са осъдени на смърт. Те са получили присъдата си преди години и тя може да бъде изпълнена във всеки един момент. Двамата са подложени на огромно психологическо напрежение, което е нехуманно и унизително само по себе си. Призоваваме органите на властта да се въздържат от изпълнението на тези наказания.
<P>
Освен това и двамата правонарушители не могат да докажат, че са били на възраст под 18 години при извършване на престъплението, тъй като не разполагат с акт за раждане. Получаването на акт за раждане е сериозен проблем в Йемен, където според УНИЦЕФ само 22% от ражданията се регистрират официално. Някои от средствата, използвани от нас за оказване на помощ на страната, вероятно ще решат този проблем. Обществените обсъждания на тези случаи трябва да доведат до премахване на смъртното наказание в Йемен и до заменяне на присъдите на стотици хора, осъдени на смърт. Призовавам Европейската комисия и Съвета да настояват за постигане на тази цел в диалога си с настоящото правителство на страната.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Г-н председател, независимо дали става дума за пълнолетни, непълнолетни или малолетни, смъртното наказание е тема, на която следва да посветим много време. След като успяхме да разработим кодекс на поведение веднага след кошмара, поразил Европа, ние следва да го популяризираме и в други страни - в страни, с които имаме някакви икономически връзки, но имам предвид също и страни в Европа. В Беларус все още се постановяват присъди, предвиждащи смъртно наказание, и смъртната присъда се прилага.
<P>
Онова, което се случва в Йемен, трябва да привлече вниманието ни и ние трябва най-настойчиво да призовем йеменското правителство да сложи незабавно край на тези ужасни практики, както и да се занимае внимателно с факта, че - както отбеляза моят колега преди малко - все още немалко малолетни или непълнолетни правонарушители очакват в затвора екзекуцията си. Отправям призив и към всички нас: ние следва да работим в по-тясно сътрудничество с различни организации, например "Амнести Интърнешънъл" и "Хелзинкска фондация по правата на човека", така че гласът ни да се чува по-добре и да има по-голяма сила в света.
<SPEAKER ID="437" NAME="Franz Obermayr" AFFILIATION="NI">
(DE) Г-н председател, взетото в Йемен решение да се наложи смъртно наказание на лице, което е било малолетно или непълнолетно по време на извършване на престъплението, е шокиращо. Йемен очевидно е действал в разрез със закона, тъй като подобно на почти всички държави в света Йемен е страна по Конвенцията на ООН за правата на детето. В съответствие с член 37 от тази Конвенция не може да се налага нито смъртно наказание, нито доживотен затвор за престъпления, извършени от лица преди навършване на 18 години. Това решение се оправдава с твърдението, че възрастта на обвиняемия не е известна.
<P>
Същевременно и в други части на ислямския свят се постановяват смъртни присъди на малолетни и непълнолетни лица. Например в Сомалия шериатските съдилища налагат смъртни наказания на младежи. Заедно с ООН, ЕС трябва да действа по-решително и по-скоростно в тези случаи, за да предотвратява нарушения на международното право с такива сериозни последствия. Диалогът е нещо добро, но Realpolitik (прагматичната политика) и икономическият натиск са по-добри начини за реализиране на разбиранията ни. При всички случаи така нещата стават много по-бързо.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, докато ние говорим, стотици затворници, хвърлени в йеменските затвори, очакват изпълнението на смъртните си присъди. Считам, че с настоящото разискване следва да отправим призив за по-голямо внимание и по-бързото ангажиране със случая от страна на европейските институции.
<P>
Продължаващото нарушаване на Международния пакт за граждански и политически права е тема, по която Европа не трябва да запазва мълчание или да не я забелязва, най-малко когато става дума за страна като Йемен, с която поддържаме икономически отношения. Неизбежно, следователно, трябва също така да обръщаме по-голямо внимание на въпроси от такъв характер.
<P>
В Европа и западния свят превъзпитанието очевидно е важен, основен аспект на дадена присъда. Една смъртна присъда не цели абсолютно никакво превъзпитание и затова ние трябва да се намесим с възможно най-голяма твърдост и решимост, за да може в това отношение гласът ни да се чуе.
<SPEAKER ID="439" NAME="Сийм Калас">
заместник-председател на Комисията. - (EN) Г-н председател, Европейският съюз, в изпълнение на своите добре обосновани Насоки на ЕС по отношение на смъртното наказание, отдавна активно се бори против смъртното наказание в Йемен както по принцип, така и като се занимава с конкретни случаи.
<P>
В Йемен винаги е имало случаи на налагане на смъртно наказание на малолетни или непълнолетни правонарушители. По-рано обаче тези случаи в по-голямата си част са оставали неизвестни, а гражданското общество не е било активно. Програмата за правосъдие по дела на непълнолетни лица, финансирана от ЕС и изпълнявана от УНИЦЕФ, допринесе значително за повишаване на осведомеността както в Йемен, така и сред международната общност. Тази програма се реализираше съвместно с обединение на организации на гражданското общество и Висшия съвет за майката и детето.
<P>
Повишаването на осведомеността обаче не е достатъчно. След това трябва да последват действия. Като последно средство делегацията на ЕС предприема активни дипломатически стъпки за слагане край на екзекуциите. Двата най-скорошни случая бяха през декември 2010 г. във връзка с Fuad Ahmed Ali Abdulla и през януари 2011 г. във връзка с Muhammed Taher Thabet Samoum. И в двата случая екзекуциите бяха блокирани - след намесата на ЕС - за да се даде възможност за представяне на доказателства за възрастта. Работата по случая на Muhammed Taher Thabet Samoum беше възобновена през миналата седмица. Изглежда сега единствената надежда за официална промяна на присъдата е помилване от страна на президента. Европейският съвет и УНИЦЕФ отново установиха контакт с президента Салех и в момента, според обратната информация, която имаме от Сана, екзекуцията отново е стопирана.
<P>
Йемен е задължен от международните си задължения, от собственото си съдебно законодателство за малолетните и непълнолетни лица и от наказателния си кодекс да не екзекутира малолетни и непълнолетни. Причините малолетни и непълнолетни лица да очакват в затвора изпълнението на смъртните си присъди се свързват преди всичко с липсата на капацитет за определяне на възрастта им. Ето защо ние, заедно с УНИЦЕФ, проучваме внимателно как да подпомогнем Йемен в изграждането на такъв експертен капацитет, за да решим този проблем още в зародиш. В най-кратки срокове EС ще насърчи създаването на независим орган, който да проучи отново възрастта на малолетните или непълнолетни закононарушители. Също така имаме за цел да окажем подкрепа на капацитета на адвокатите за предоставяне на правна помощ на малолетните и непълнолетните лица. В средносрочен план ще се опитаме да разработим мерки на ЕС за подкрепа за един ефективен орган за гражданския регистър.
<P>
Ние следователно се занимаваме с този въпрос много сериозно и използваме всички възможни средства. Правителството на Йемен прояви възприемчивост към нашите демарши. Европейският съюз остава в готовност да му оказва съдействие, сега и в бъдеще, за постигане на нашата цел - пълното премахване на смъртното наказание.
<SPEAKER ID="440" NAME="Председател">
Разискването приключи.
<P>
Гласуването ще се проведе в края на окончателното разискване.
<P>
Писмени изявления (член 149)
<SPEAKER ID="441" NAME="Eija-Riitta Korhola" AFFILIATION="PPE">
в писмена форма. - (FI) В нашите резолюции често се занимаваме с темата за смъртното наказание. Осъждането на малолетни или непълнолетни лица на смърт е рядкост, но Йемен е една от страните, в които това се е случвало. Въпреки че Йемен е отбелязал напредък в усилията си за забраняване на смъртните присъди на малолетни и непълнолетни, съдилищата продължават да постановяват такива присъди. Случаят с Muhammed Taher Thabet Samoum не е единственият.
<P>
Като цяло във връзка с междукултурния диалог си струва да се замислим сериозно за онова, което е причина за радикализиране на младите хора и ги подтиква да извършват престъпления, дори убийства, и какъв е най-добрият начин да не допуснем да тръгнат по пътя на престъпността. Както е известно, смъртната присъда не води до намаляване на престъпността.
<P>
Продемократичните демонстрации, започнали в Тунис и Египет, получиха голяма подкрепа от местната младеж. Липсата на перспективи и възможности, в допълнение към желанието за демокрация, провокираха тази съпротива. Миналата седмица вълната на тази съпротива обхвана и Йемен.
<P>
Споделям загрижеността и исканията на моите колеги по отношение на Samoum и другите лица, на които е постановена смъртна присъда. Въпреки че сега очакваме с интерес и надежда да видим до какви политически промени ще доведат демонстрациите в арабските страни, ние не можем и за момент да си затворим очите за грубите нарушения, които противоречат на международните споразумения относно правата на човека, като например смъртните присъди на малолетни и непълнолетни лица.
