<CHAPTER ID="004">
Управление и партньорство в рамките на единния пазар - Единен пазар за европейците - Единен пазар за предприятията и растежа - Обществени поръчки (разискване) 
<SPEAKER ID="008" NAME="Председател">
Първата точка е общото разискване относно единния пазар и включва обсъждане на следните материали: доклад на г-жа Kalniete, от името на комисията по вътрешния пазар и защита на потребителите, относно управлението и партньорството в рамките на единния пазар [2010/2289 (INI)], доклад на г-н Correia De Campos относно единния пазар за европейците [2010/2278 (INI)], доклад на г-н Buşoi относно единния пазар за предприятията и растежа [2010/2277 (INI)] и изявление на Комисията относно обществените поръчки.
<P>
Бих искал да благодаря на члена на Комисията, г-н Барние, и на действащия председател на Съвета, г-жа Гьори, както и на залата. Сега давам думата на докладчиците. Първа ще говори г-жа Kalniete.
<SPEAKER ID="009" NAME="Sandra Kalniete" LANGUAGE="LV">
Г-н председател, когато в Парламента говорим за управление и партньорство в рамките на единния пазар, имаме предвид, че едно от основните изисквания, за да се въведе на практика единен пазар, е като гарантираме на най-високо равнище водещото му политическо значение. Председателят на Комисията съвместно с председателя на Съвета трябва да поемат отговорността за укрепването на единния пазар. Държавите-членки също следва да играят извънредно важна роля в този процес. В противен случай много от идеите за това, какво можем да направим за възобновяване на растежа в Европа, за създаване на нови работни места и за засилване на конкурентоспособността им в глобализиращия се свят, ще останат само добри намерения, павиращи пътя към превръщането на Европа в "болния човек" на света. Затова в тази резолюция призоваваме председателя на Комисията и ръководителите на държавите-членки да поемат и осъзнаят отговорността си за въвеждането на законодателство и промени в политиката, които единният пазар изисква. Резолюциите, които предстои да одобрим днес, изпращат ясен сигнал за онези насоки, в които Парламентът очаква от Комисията действия. Ще спомена някои от най-важните делови приоритети: единен дигитален пазар и унифицирани сфери на интелектуална собственост, професионална мобилност на европейските граждани, насърчаване на презграничните обществени поръчки и услуги, както и синхронизация на данъчните системи. Що се отнася до управлението на единния пазар, виждам четири насоки, които безспорно са важни. Първо, осигуряване на прилагането на вече приетите правила на единния пазар. От своя страна всички държави-членки трябва своевременно и по прозрачен начин да въведат нормативните правила за единния пазар, а Комисията следва строго и последователно да ги наблюдава. Второ, ограничаване на протекционистичните тенденции. Протекционизмът само ще насърчи фрагментирането на европейския пазар и ще намали общите ни конкурентни предимства. Трето, намаляване на различни разходи за операции, които препятстват активното функциониране на европейската икономика. Това е свързано не само с механизми, подобни на една ефикасна и опростена процедура за извънсъдебно решаване на спорове, но също и с удобно за ползване презгранично електронно управление и електронен обмен на необходимата информация и документи. Четвъртата насока е засиленото включване на различни социални групи при формирането и прилагането на политиката съгласно принципите, залегнали в Договора от Лисабон.
<P>
Накрая, г-н председател, следва да благодаря на всички докладчици в сянка и координатори за техния принос и произтичащото от него делово сътрудничество, което, надявам се, ще ни позволи днес да приемем с убедително мнозинство резолюцията относно единния пазар и да продължим работата от последните години по усъвършенстването на законодателството, което наистина ще обедини единния пазар и ще го превърне в инструмент за създаване на растеж и работни места в Европа.
<SPEAKER ID="010" NAME="António Fernando Correia De Campos">
докладчик. - (PT) Г-н председател, г-н Барние, госпожи и господа, с доклада, който днес обсъждаме и ще гласуваме, Парламентът откликна на искането на Комисията по повод на мерките, необходими за съживяването на единния пазар.
<P>
От пакета с 19 предложения, по които съм докладчик, свързани с Акта за единния пазар за европейците, обособихме пет приоритета, използвайки като критерии краткосрочната им осезаемост и приложимост.
<P>
Първо, трябва да засилим мобилността на европейските граждани посредством взаимно признаване на професионалната квалификация, професионални карти за самоличност, Европейски паспорт на уменията и редовно измерване на мобилността в рамките на ЕС.
<P>
Второ, трябва да засилим граничния контрол върху стоките, внасяни от трети държави, и да набележим многогодишен план за действие по отношение на надзора на пазара и безопасността на продуктите.
<P>
Трето, регламентът относно роуминга трябва да бъде продължен до юни 2015 г. с въвеждане на пределни цени на дребно за роуминга с цел да се намалят разходите за обществеността и предприятията.
<P>
Четвърто, необходимо е да гарантираме достъпа до основни банкови услуги при по-голяма прозрачност и съпоставимост.
<P>
Пето, следва да бъдат премахнати пречките, които срещат мобилните служители и работници, за да се гарантира пълната преносимост на пенсионните права.
<P>
Работата по тези въпроси беше извършена лесно и с взаимно разбиране, по-трудно беше да постигнем съгласие относно мерките за справяне с "умората от единния пазар", спомената в доклада на г-н Monti, а също цялостност и съгласуван подход, за да отговорим на нуждите на гражданите и на недоверието, които ясно проличаха в доклада на г-н Grech, приет от Парламента през май миналата година.
<P>
Определено смятаме, че е неестествено работата на Парламента да се фрагментира в три отделни доклада въпреки усилията на комисията по вътрешния пазар и защита на потребителите да унифицира анализа и дейностите. Трите компонента - предприятията, европейските граждани и управлението - трябва едновременно да постигнат напредък, за да изградят конкурентен единен пазар с интелигентен, устойчив и приобщаващ растеж, който поставя европейците в центъра на заинтересоваността на пазара.
<P>
Освен това съзнаваме, че разпростирането на инициативите на Комисията върху този проблем, както и върху "Европа 2020", промишлената политика и Европа на иновациите, поражда риск от размиване на централния въпрос за съживяването на единния пазар, който се свежда до това, идеята за него да бъде не само по-добре приета, но и по-желана от европейците.
<P>
Консенсусът, г-н председател, госпожи и господа, е по-сложният от двата въпроса. Първо, що се отнася до социалните ценности и права, ние се изправихме срещу нежеланието на членовете на ЕП от десницата и на групата на Алианса на либералите и демократите за Европа да се съгласят с нуждата от извънредна защита на социалните права на европейците, така че те никога, в какъвто и да е бъдещ законодателен акт, да не бъдат накърнени поради пазарни съображения. Особено съжаляваме, че не успяхме да превърнем в приоритет едно позоваване на изменената Директива за командироване на работници.
<P>
Второ, що се отнася до запазването на съществените за цялата икономика публични услуги, целта беше съдържанието на тяхната дейност да не стане предмет на чисто пазарни съображения или най-малкото да се елиминира опасността сфери като водоснабдяването, градския транспорт, образованието, здравеопазването и социалното подпомагане да се превърнат в частни монополи или олигополи.
<P>
Макар и да изглежда полезно при тези услуги да се въведе конкуриращо се управление и вътрешни пазарни механизми, ценностите на обществото, асоцииращи се с всеобщата достъпност на тези услуги, ще трябва да бъдат съхранени, тъй като обикновено в такива случаи принципът на солидарност надделява над пазарните съображения.
<P>
Тук се сблъскахме с нежеланието на десните парламентарни групи да приемат европейско законодателство по този въпрос, като те само изразиха съгласие да бъдат използвани "всички налични възможности [...], основаващи се на и в съответствие с член 14 [и] Протокол 26" към Договора.
<P>
Групата, в която съм, се въздържа при окончателното гласуване в комисия по трите доклада, тъй като не се забелязва напредък по отношение на социалния аспект на единния пазар. След гласуването в комисия обаче в доклада бяха включени редица успешни предложения, които съществено го подобриха. След редица компромиси, без да има печеливши или губещи, беше постигнат консенсус по окончателните промени, приети от основните парламентарни групи.
<P>
След 266 изменения и становищата на пет комисии всички парламентарни групи допринесоха за крайния резултат, като се довериха на комисията по вътрешния пазар и защита на потребителите и на хората, работили по доклада. Всички забележки бяха ползотворни. Бих искал да благодаря на докладчиците в сянка Róża Gräfin von Thun, Jürgen Creutzmann, Malcolm Harbour, Emilie Turunen и Kyriacos Triantaphyllides, както и на координаторите на групите за благотворната критика и духа на сътрудничество, който даде възможност преговорите да доведат до успешен резултат. В частност изказвам благодарност на г-н Harbour за безупречното и далновидно отношение, което той прояви през последните четири месеца спрямо дейността на комисията.
<SPEAKER ID="011" NAME="Cristian Silviu Buşoi" LANGUAGE="FR">
Г-н председател, г-н член на Комисията, госпожи и господа, несъмнено вътрешният пазар е едно от най-големите постижения на Европейския съюз и едно от неговите безспорни предимства - нещо, с което всички можем да се гордеем. Според мен няма да е преувеличено да кажа, че вътрешният пазар е сърцевината на европейската интеграция. С времето той показа своите предимства както за потребителите, така и за предприятията, и допринесе за нашия икономически растеж.
<P>
Напоследък обаче забелязваме известна летаргия при интеграцията на пазара. Поради това е необходимо да възвърнем доверието на европейските граждани в него. Нуждаем се от ново начало. Високо ценя работата на Комисията в тази насока и в частност свършеното от г-н Барние, когото още веднъж бих искал да поздравя за непоколебимата му ангажираност и усилия за съживяването на вътрешния пазар. Комисията подготви за нас една амбициозна и същевременно практична и много необходима програма за възстановяване на здравината на вътрешния пазар. Напълно съм сигурен, че, ако тези мерки бъдат приложени, те ще го направят по-привлекателен за нашите граждани и предприятия и като цяло ще спомогнат за по-ефикасното му функциониране.
<P>
(EN) Що се отнася до моя доклад, трябва да кажа, че задачата ни не беше лека, но беше амбициозна, тъй като трябваше да постигнем консенсус относно мерките, предвидени при създаването на здрав и съвременен единен пазар, който ще допринася за бъдещия растеж и преди всичко ще отговаря на очакванията на нашите граждани и предприятия.
<P>
Ние обмислихме дали следва да се акцентира върху иновациите, какво трябва да се направи в сферата на правата върху интелектуалната собственост, а също кои са подходящите фискални мерки за развитие на единния пазар, като същевременно се зачита суверенитетът на държавите-членки.
<P>
След нашите разисквания и редица допълнения - бих искал да благодаря за тях на всички докладчици в сянка, на докладчиците по становища и на останалите мои колеги, внесли изменения - успяхме да набележим пакет от пет приоритета, които следва незабавно да бъдат приложени.
<P>
Първият приоритет се отнася до начините за подпомагане на иновациите и съзидателността на единния пазар, което е съществено, ако желаем по-силен и устойчив растеж. Създаването на патент на ЕС и на единна система за съдопроизводство, което вече е в ход, както и усъвършенстването на управлението на авторските права са от първостепенна важност.
<P>
Ако искаме иновации, необходимо е освен това да намерим решение за финансирането им, например дългосрочни инвестиции и рамка, която ще улесни ефективното инвестиране от страна на фондовете за рисков капитал. Европейските облигации за финансиране на проекти на ЕС също могат да са чудесна възможност за инвестиции в енергийна или телекомуникационна инфраструктура.
<P>
Третият ни приоритет цели синхронизиране на единния пазар с нашата Програма в областта на цифровите технологии чрез стимулиране на електронната търговия. Това изисква мерки - като например борбата с фалшифицирането и пиратството, облекчаването на трансграничните доставки и трансграничното събиране на вземания - които ще засилят доверието на предприятията и потребителите в електронната търговия.
<P>
Четвъртият приоритет има за цел да направи единния пазар по-добра среда за малките и средните предприятия (МСП) предвид тяхната важност за икономическия растеж и потенциала им да създават работни места. Те се нуждаят от по-лесен достъп до капиталовите пазари. Фискални мерки, като въвеждането на единна консолидирана основа за облагане с корпоративен данък, ясна рамка за ДДС и намаляването на административното бреме, могат да насърчат МСП да развиват презгранична дейност.
<P>
Накрая, процедурите за обществени поръчки е необходимо да бъдат рационализирани. Те се нуждаят от опростяване, за да позволят на малките и средните предприятия да участват в такива процедури, и следва да се използват по-пълноценно за подпомагане на интелигентния, устойчив и приобщаващ растеж.
<SPEAKER ID="013" NAME="Мишел Барние" LANGUAGE="FR">
Г-н председател, госпожи и господа, струва ми се, че се намираме в решаващата фаза от нашата съвместна работа, предприета предвид ясното, изчерпателно и щателно проучване на г-н Monti относно вътрешния пазар, през призмата на доклада на г-н Grech, който приехте с много голямо мнозинство, и то по време, когато, ако внимателно се вслушваме в гласа на гражданите от всички държави-членки, е необходимо критично да преценим накъде вървим по отношение на растежа, заетостта и социалното сближаване.
<P>
Какви послания от Брюксел и Страсбург получават хората? В момента тези послания са необходими, но и винаги са тежки или ограничаващи. Това са послания за регулирането или, какъвто е случаят с моята работа, за управлението, надзора, съкращаването на дефицита и дълга. Поради това те са съществени, но тежки и ограничаващи. Струва ми се необходимо да добавим и други послания и преди всичко други действия спрямо тях, за да възстановим доверието в европейския проект и да навлезем в причините, поради които трябва всички заедно да се обединим, вместо да останем сами или самостоятелно да се справяме с предизвикателствата на глобализацията.
<P>
Точно в това е истинската същност на нашата работа и бих искал лично да благодаря на тримата ни докладчици, които говориха досега - г-жа Kalniete, г-н Correia de Campos и преди малко г-н Buşoi. Искам също да изкажа благодарността си на председателя, г-н Harbour, който, както вече беше споменато, с голяма ефективност и като изслушваше много внимателно, успя да организира в много кратки срокове работата на близо 11 парламентарни комисии. Към тези благодарности ще прибавя също своята признателност към координаторите от различните политически групи, тъй като имахте много сериозни проблеми да координирате взаимодействието помежду си поради значителния брой въпроси, по които работихте. С тези свои действия вие изпращате наистина важен сигнал към останалите институции, а също към предприятията и гражданите.
<P>
Продължавайки нататък след докладите Monti и Grech, председателят Барозу ме помоли да работя с 12 мои колеги - нещо като общ колегиален проект - по съживяването на вътрешния пазар и изискващите се структурни реформи, които ще са необходими, така че да могат да бъдат постигнати потенциалните за пазара два, три или четири пункта растеж.
<P>
Искам да ви напомня, госпожи и господа, че на този голям пазар, който освен това се създава на базата на европейския политически проект, 60% от нашия износ е за 26-те други държави-членки. Всяка държава, като се започне от най-голямата - Германия, и се стигне до най-малката, изнася средно 60% от стоките и услугите си съвсем наблизо, на самия голям пазар. Смяташе се, че ако функционира по-ефективно, този пазар още разполага с допълнителен потенциал за растеж. Така се роди Актът за единния пазар. Така ние набелязахме 50-те предложения, съдържащи се в тази малка Синя книга, която изпратих на 23 европейски езика във всички ваши страни - до всички национални парламенти, синдикати и професионални организации.
<P>
Тогава ни отнеха време нашите обсъждания при избора на онези от посочените предложения, които ще бъдат най-ефикасни за подобряване на живота на гражданите и предприятията. Затова като продължение на тези обсъждания следващата сряда колегията ще разгледа Акта за единния пазар, преди да се предприемат действия и в светлината на вашите днешни размисли и разисквания.
<P>
Госпожи и господа, мое твърдо убеждение е, че за да спечелим битката за конкурентоспособността и растежа, се нуждаем от всеки регион, всяко предприятие и всеки гражданин. Всеки регион - затова веднага след създаването на единния пазар и на Акта за единния пазар председателят на Комисията Жак Делор искаше да подпомогне създаването на единния пазар чрез политиката на сближаване, така че дори региони, които изостават в развитието си, да могат също да вземат участие в битката за растеж и конкурентоспособност - всички региони, включително най-отдалечените, крайните региони. Нуждаем се от всяко предприятие, когато става дума за нововъведения или творчество - появяват се патенти, с които да пробием - когато става дума за малки и средни предприятия, които получават финансиране и се справят с по-малка административна сложност и бюрокрация, когато става дума за безопасна онлайн търговия или за участие в обществени поръчки, на които ще се върна след малко.
<P>
Всеки регион, всяко предприятие, всеки гражданин са ни нужни. В ежедневния си живот ние всички последователно сме потребители, ползватели на услуги, спестители, акционери, работници, занаятчии и целта ни е да направим така, че презграничната мобилност да е по-лесна, професионалната квалификация, уменията и осигурителните права да бъдат уважавани и признавани, да имаме възможност за достъп до висококачествени публични услуги, да се чувстваме сигурни и защитени, когато купуваме стоки по интернет или по друг начин, и да не плащаме двойно данъци. Това са само някои от случаите, с които трябва да се справим, за да накараме вътрешния пазар да функционира по-ефикасно.
<P>
Каква е сега, след вашето разискване, следващата стъпка? На 24 и 25 март Европейският съвет приветства предприетите от нас и от самия него действия във връзка с общото право. Беше поискано от нас да определим приоритетите и затова, както казах, заедно с моите колеги, които работиха толкова много и на които благодаря, ще предложим през следващата седмица да се спрете на 12 лоста, които ще направят функционирането на вътрешния пазар по-ефикасно за предприятията и гражданите.
<P>
За всеки от тези лостове, например мобилността, финансирането на малкия бизнес, интелектуалната собственост, данъците, публичните услуги или социалното сближаване, ние ще предложим ново ключово действие, което се надяваме да бъде ефикасно за предприятията и гражданите и ще бъде окомплектовано в рамките на две години. Да бъде окомплектовано означава, че Комисията ще го постави на обсъждане, а Парламентът и Съветът ще могат да го гласуват и приемат през 2011 г. и 2012 г.
<P>
През 2012 г. ще се навършат 20 години от създаването на единния пазар и приемането на Акта за единния пазар. Ако правилно разбираме какво ни казват европейците, нямаме право, уважаеми членове на ЕП, да допуснем тази годишнина да бъде носталгична и меланхолична. Тя трябва да бъде проактивна годишнина, която ускорява растежа, и ние желаем да я отпразнуваме така с Акта за единния пазар.
<P>
Ще разполагаме с 12 лоста - 12 конкретни, но не единствени предложения. По всеки от тях ще набележим други идеи, действия и предложения, които междувременно Комисията ще доразвие, така че ще имаме 12 ключови действия, които ще символизират разглежданата област. Надявам се, че Европейският съвет на най-високо равнище, Парламентът, който вие представлявате, Комисията - във връзка с нашата част, и унгарското председателство - на което благодаря, г-жо Гьори, за участието - ще бъдат готови, надявам се, да представят официално, до известна степен формално, този Акт за единния пазар до края на юни или юли. Това, г-н председател, е всичко, което съм в състояние да кажа по въпроса.
<P>
Помолихте ме да говоря в изявлението на Комисията за един от тези аспекти. Бих искал да направя това сега, за да спестя време за разискването по-късно. Този аспект, основаващ се на Акта за единния пазар, засяга 17% от европейската икономика, а именно обществените поръчки и договорите за тяхното изпълнение. Ще ми се също да кажа няколко думи за четирите проекта, по които с вас сме ангажирани, относно договорите за изпълнение на обществени поръчки, както е подчертано в доклада на г-н Buşoi.
<P>
Първият проект представлява общ преглед на директивите от 2004 г., целящ да гарантира най-доброто използване на публичните средства, като позволява на колкото може повече предприятия да сключват договори за изпълнение на обществени поръчки и се грижи висококачествените стоки и услуги да могат да се купуват при по-малко бюрократични спънки. В практическо отношение бих искал да се опростят процедурите, като се направят и по-гъвкави, а също да видим как можем да се погрижим за конкретните нужди на малките местни органи, като например изготвим подходящи за тях по-прости процедури. Второ, бих искал да направим достъпа до договори за обществени поръчки по-лесен, по-специално по отношение на презграничното участие в тях на малки и средни предприятия. Накрая, както беше подчертано от председателя на комисията г-н Harbour и от вашата комисия, ще ми се по всички възможни начини да окуража по-отговорните и по-екологосъобразните, или "зелени" обществени поръчки, които също подпомагат иновациите и социалното приобщаване.
<P>
Различните цели на реформите сега ще бъдат предадени като прости и по-балансирани правила. Ние проведохме, но не завършихме една много обширна консултация и икономическа оценка на терен. Разполагаме със Зелена книга и понастоящем търсим най-ефикасните предложения. Законодателството няма да обхване всичко. Същевременно Комисията ще работи по отраслови инициативи, целящи да подобрят използването на договорите за обществени поръчки, и по подкрепа на цели, подобни на съдържащите се в стратегията "Европа 2020". Обхватът им ще е от осъвременяването на Наръчника за екологичния характер на обществените поръчки, който изготвихме с моя колега г-н Potočnik, до прилагането на европейския План за енергийна ефективност, по който работихме с г-н Oettinger или г-жа Hedegaard, и до популяризирането на проекти за доставка на развойни продукти или за пазарна реализация на иновативни продукти като цяло, които заедно с г-н Tajani и г-жа Geoghegan-Quinn координирахме. Това представлява първият проект.
<P>
Вторият проект включва концесиите. Бих искал бързо да отбележим съществен напредък по въпроса с концесиите, без да изчакваме във връзка с тях приключването на дългосрочните действия по модернизирането на рамката за обществени поръчки. Госпожи и господа, концесиите играят извънредно важна роля при създаването на инфраструктурата за предоставяне на публични услуги. Към 60% от публично-частното партньорство в Европа се извършва посредством концесии.
<P>
Отделно от концесиите за публични дейности обаче, сега не разполагаме с европейски закон за концесиите и дори и да са приложими общите принципи на Договора, в тази област съществува реална правна несигурност, която пречи на този вид сделки да се развиват. Като доказателство за това мога да посоча 24 решения на Съда през последните години. Искам да предложа създаването на опростена рамка, сведена до няколко основни правила, които няма да противоречат на националните законодателни рамки, в случай че последните функционират добре. Тази рамка няма да налага допълнителна административна тежест на местните органи на властта преди всичко поради прага, който ще предложа.
<P>
Знам, че съществуват съмнения и в някои от вашите парламентарни групи се провеждат обсъждания. От своя страна аз съм уверен, вслушвайки се във всички, че ако внимателно набележим своите цели, ще бъдем в състояние да избегнем неразбиране. Пак няма да има пречка самите публични органи да организират публичните услуги, но ако наистина решат да ги възложат на подизпълнител, не мисля, че някой ще оспорва базисното равнище на прозрачност и правила, които гарантират, че дискриминация не съществува. Смятам, че това е важно, за да се оптимизира използването на публични средства, да се ограничи практиката на възлагане на договори без адекватна публичност или ефикасно право на регресен иск, както и да се ограничат определени видове риск от корупция.
<P>
От гледна точка на предприятията, ако се опитаме да съживим вътрешния пазар, кой може да противостои на идеята за практическото му въвеждане в сферата на концесиите? Имам предвид по-конкретно малките и средните предприятия, които понастоящем не разполагат с ресурси, каквито имат големите предприятия, за намирането и спечелването на договори в чужбина, ако последните не са публикувани. Наличието на минимална рамка за концесиите ще означава прозрачност и информация и така ще улесни достъпа на най-малките предприятия до отделни договори. Това е и въпрос на по-добро регулиране. Целенасочено, добре премислено законодателство е по-благоприятната възможност, която ще струва по-евтино, отколкото да се опитваме да решаваме проблемите само чрез правила за нарушенията.
<P>
Третият проект, за който набързо ще разкажа, засяга европейския отбранителен пазар. Ще работим с държавите-членки във връзка с прилагането на директивата от 2009 г., крайните срокове за транспонирането на която изтичат след няколко седмици. Това е въпрос на адаптация на платежните политики, които често противоречат на правото на ЕС. Заедно с г-н Таяни на 23 май в сградата на Парламента в Брюксел ще организираме конференция по въпроса за пазара на европейската отбранителна индустрия.
<P>
Накрая, бих искал накратко да повдигна един въпрос, който твърде дълго остана встрани, а именно за международния аспект на договорите за публични услуги. Целта е ясна - подобряване на достъпа на нашите предприятия до пазарите, като, естествено, в дух на реципрочност и взаимна изгода сме склонни да предложим повече. По-активната търговия ще е от полза за всички.
<P>
Сега трябва да привлека вниманието ви към един проблем, с който се сблъскваме понастоящем във връзка с базата за тази свободна търговия и свързаните с нея изгоди. Истината е, че нашите основни партньори - САЩ, Япония, съгласно правителственото Споразумение за обществените поръчки (СОП), и Китай, въз основа на двустранно споразумение - всъщност не желаят да се ангажират с по-нататъшно отваряне на своите пазари. Ние, от своя страна, не разполагаме с никакви реални лостове при преговорите, до такава степен, че нашите собствени пазари вече биват считани почти неизбежно като отворени. Госпожи и господа, международните инициативи съгласно СОП и споразуменията на Световната търговска организация още не са транспонирани в правото на ЕС.
<P>
При тези условия държавите-членки прилагат правилата по твърде различен начин и това нарушава функционирането на вътрешния пазар. Следователно сега в Европа нашите предприятия са засегнати от неадекватната ситуация - спомням си случая с магистралите в Полша. Чуждестранните предприятия тук, в Европа, се радват на твърде широк достъп - често надхвърлящ рамките на договореното от ЕС, докато нашите собствени предприятия срещат затруднения, ако се опитат да участват в процедури за обществени поръчки на някои от основните ни партньори.
<P>
Затова тази година заедно с моя колега, г-н Де Гухт, планираме да предложим за обсъждане законодателство, което ще транспонира в правото на ЕС международните ни задължения относно договорите за обществени поръчки и това ще ни даде при преговорите лоста, от който се нуждаем. Ние защитаваме откритостта, но не сме поддръжници на наивността. Въпросът е да се даде на европейските купувачи стабилно и ясно правно основание при търгове на предприятия от държава, с която имаме споразумение, за разлика от случаите с предприятия от държави, с които ЕС още не е подписал споразумение, и да се осигури по-голяма правна сигурност. Нека бъда ясен: не става въпрос за превръщане на Европа в крепост. Ние трябва да създадем среда за нашите предприятия, която да е реалистична, справедлива и открита, но не и наивна.
<P>
Така стоят нещата. Както поискахте от мен Вие, г-н председател, и Парламентът, пожелах да използвам възможността при тези разисквания относно съживяването на вътрешния пазар да повдигна въпроса за тази важна област, представляваща освен това един от 12-те лоста за съживяване на единния пазар, за които споменах в началото на изказването си, а именно обществените поръчки и модернизацията, и които ние възнамеряваме, в съгласие с вас, да ви предложим през следващите няколко седмици.
<SPEAKER ID="014" NAME="Енико Гьори" LANGUAGE="HU">
Г-н председател, г-н член на Комисията, уважаеми членове на ЕП, както каза и г-жа Kalniete, Европейският съюз и икономиката имат нужда от локомотив. Това е вярно. Напълно съм съгласна с тази мисъл. Може би си спомняте, че преди известно време, в началото на унгарското председателство на Европейския съюз, унгарският министър-председател ясно заяви в тази зала, че не е достатъчно да се справяме с последиците от кризата и да ги управляваме, а трябва да насърчаваме държавите-членки да следват по-рестриктивна фискална политика и да следим за това. В момента работим по редица такива закони. Подготвен е и цялостен икономически пакет за управление на кризи. Трябва да положим старание да запазим надеждността си в очите на нашите граждани. Това ще стане само ако сме в състояние да създадем работни места.
<P>
Именно за създаването на работни места търсим ресурси, търсим необходимите средства, които да ни позволят да ги създадем. Твърдо съм убедена, че единният пазар е точно това: една неизползвана възможност, от която зависи бъдещето ни, както и изпълнението на стратегията на Европейския съюз до 2020 г. Ето защо във връзка с всичко това категорично приветствам както ангажимента на Европейската комисия и на Европейския парламент за рестартиране на единния пазар, така и приоритетите, посочени от Комисията и изложени също така от Парламента в трите отлични доклада. Вече имахме възможност да обсъдим различните идеи и позиции по отношение на доклада, изложени по-рано от вашия колега, г-н Grech.
<P>
Освен това считам, че настоящите три доклада ще допринесат за целенасочено разискване, в резултат на което заедно ще можем да предприемем конкретни мерки до 2012 г., до двадесетата годишнина, както отбеляза и г-н Барние. Също така, както знаете и както изтъкна и членът на Комисията, по време на заседанието си на 10 март Съветът по конкурентоспособност обмени мнения относно резултатите от социалните консултации с акцент върху критериите за определяне на приоритетни области, с които се ангажират институциите и държавите-членки. Въз основа на разискването унгарското председателство се готви да приеме заключения относно предложените приоритетни мерки на заседанието на Съвета по конкурентоспособност на 30 май.
<P>
Позволете да ви напомня и по-широкия контекст. При сегашното положение, поради политическия и икономическия натиск и мерките, предприети за намаляването му, единният пазар изобщо не може да бъде популярен сред гражданите, предприятията и институциите. Мисля, че както каза професор Monti, във времена като сегашното има най-голяма нужда от единния пазар, във времена, когато, поради последиците от кризата, инстинктивно се стремим да се приберем в тесни, но напълно познати национални граници. Убедена съм обаче, че не трябва да се поддаваме на това изкушение. Очевидно е дошло времето, когато трябва да осигурим политически стимули за единния пазар. Както вече подчертахте, госпожи и господа, в предишния си доклад относно създаването на единен пазар за потребители и граждани и както подчерта също професор Monti в доклада си, единният пазар е изправен пред изпитание.
<P>
Ще стане ли той средство за приближаването на Европейския съюз до гражданите, като осезаемо подобри ежедневието им? Или ще бъде просто арена, където ще защитаваме както слабите места, пречещи на функционирането на единния пазар, така и определени сектори. Отговорът на тези въпроси зависи от това, в каква степен ще се ангажираме през следващите месеци, за да си свършим работата. След като днес Европейският парламент прие своята резолюция, в средата на април Комисията ще може да приеме преразгледано съобщение, както вече беше споменато. Надяваме се, че всички политически послания, както и нещата, които препоръчвате в доклада си, ще бъдат включени в документа на Комисията. След като законодателните предложения бъдат направени, ще разчитаме, че ще можем да установим своеобразно партньорство с вас и Комисията, което ще даде възможност за бързото разглеждане и приемане на основните мерки, предвидени в окончателния текст на Акта за единния пазар.
<P>
Сега ми позволете да изтъкна няколко елемента от трите доклада, с които разполагаме, без да навлизам в подробности по всеки засегнат въпрос. Председателството приветства факта, че докладчикът иска да постави въпроса за единния пазар в дневния ред на Европейския съвет. Считаме, че напредъкът в Акта за единния пазар попада в обхвата на общите политически насоки на Европейския съюз, посочени в Договора. Определянето на политически насоки обаче със сигурност е задача на Европейския съвет. Дневният ред за това се определя от председателя на Европейския съвет, но искам да напомня на всички, че в заключенията на Европейския съвет от 24 и 25 март също беше посочена важността на единния пазар.
<P>
Председателството иска да изрази благодарността си към Парламента за последователната подкрепа на Съвета по конкурентоспособност при изготвянето на конкретни мерки по отношение на създаването на единна патентна система. Всички сме наясно, че единната патентна система ще повиши в изключителна степен конкурентоспособността на предприятията. Нещо повече, тук проведохме едно много добро разискване по въпроса и аз благодаря на Парламента, че оказа съдействие, за да се упълномощи Съветът да инициира това в рамките на засилено сътрудничество. Също така сме съгласни, че завършването на единния цифров пазар и укрепването и подобряването на положението на малките и средните предприятия са крайно необходими за насърчаването на европейските иновации.
<P>
Благодарение на мобилността на гражданите и в частност признаването на професионалните квалификации можем да разгледаме допълнителни въпроси, засягащи европейските граждани. Поради това сме съгласни с твърдението, че основната ни задача в тази област е да се предприемат по-активни действия на равнище ЕС и да се постигнат незабавни, осезаеми резултати. Също така председателството установи, че почти всички преразгледани доклади, включително по-ранният доклад Grech, както и докладът Correia De Campos, особено акцентираха върху това, да се гарантира упражняването на правата на вътрешния пазар за гражданите на ЕС. Във връзка с това приветстваме резултатите, постигнати в тази област, които се дължат на мерките, предприети от Комисията. Те включват създаването на портала "Вашата Европа", мрежата SOLVIT и създаването на единични звена за контакт според Директивата за услугите.
<P>
Въпреки всичко споделям мнението ви, че може да се направи още в интерес на упражняването на правата на гражданите на ЕС. Накрая, позволете ми да се отклоня към другите приоритети в дневния ред на унгарското председателство. По време на парламентарните ми консултации към настоящия момент относно пакета от шест законодателни предложения за икономиката често чувах нападки, че държавите-членки, чрез които следва да се договорим със Съвета, и Европейският съвет, като се има предвид финансовата макростабилност, не насърчават растежа и възстановяването на реалната икономика от кризата или в най-добрия случай само въвеждат слаби, неподходящи средства за посочените цели и че съдържанието на стратегията "Европа 2020" основно се ограничава до това. Считам - казах това и в началото - че единният пазар и огромният потенциал за растеж, скрит в него, могат да дадат подходящ отговор на тези опасения, като в същото време предоставят гаранция за балансирания отговор на Европейския съюз.
<P>
Мисля, че основната ни задача е да завършим целия процес, консолидацията на единния пазар, с възможно най-прозрачни средства в тясно сътрудничество с Европейския парламент. Съветът е готов да сътрудничи по този начин в пълно взаимодействие с Комисията, Парламента и техните членове. Благодаря Ви много, г-н председател.
<SPEAKER ID="015" NAME="Председател">
Госпожи и господа, петте изказвания - три от името на комисията по вътрешния пазар и защита на потребителите, изказването на члена на Комисията и това на г-жа Гьори - сложиха началото на голямо разискване, което е много важно за бъдещето на Европейския съюз и неговите граждани, както и за бързото ни развитие. Искам отново да напомня на всички, че първоначалната идея за рестартирането на единния пазар възникна в комисията по вътрешния пазар и защита на потребителите. Още веднъж искам да поздравя всички колеги, които са членове на тази комисия, нека г-н Harbour приеме тези благодарности и поздравления от тяхно име.
<P>
Именно комисията по вътрешния пазар и защита на потребителите излезе с идеята за доклада на Mario Monti - един отличен доклад, който е много полезен за работата ни. Също така искам да благодаря на г-н Барние за отличното и много подробно представяне на предложенията на Европейската комисия в отговор на нашите доклади. Що се отнася до обществените поръчки, те наистина често се оказват ахилесовата пета на работата ни в държавите-членки. Така че е изключително важно да придвижваме този въпрос напред, а унгарското председателство със сигурност ще подкрепи усилията. Убедени сме, че това е необходимо, защото въпросът е много важен за европейците.
<P>
Значението на тези доклади и на настоящото обсъждане се вижда от броя на парламентарните комисии, които са изготвили становища. Такива са представени от осем комисии, а вие знаете толкова добре, колкото и аз, че много рядко осем парламентарни комисии изготвят становища по един комплект от доклади. Сега на свой ред комисиите ще вземат думата. Има думата г-жа Andrés Barea от името на комисията по международна търговия.
<SPEAKER ID="016" NAME="Josefa Andrés Barea" LANGUAGE="ES">
Г-н председател, комисията по международна търговия е една от осемте участващи комисии и искам да благодаря на членовете й за приноса им към доклада.
<P>
Консолидацията на единния пазар е една от целите на стратегията "Европа 2020", която е основана на растежа. Европейският съюз е основното действащо лице в международен план. В глобализирания пазар ЕС трябва да отговори на предизвикателствата, пред които е изправен.
<P>
Предизвикателството за дружествата, за нашите дружества, е да генерират високи очаквания и големи възможности на международния пазар, но те носят и социална отговорност: социален растеж с гаранции за работниците и обществените услуги.
<P>
Имаме ангажимент и към развиващите се страни: борбата срещу бедността е цел на хилядолетието за развитие. В бъдеще нашата промишленост и дружествата трябва да се основават на знанието; необходимо е да се борим с фалшифицирането в областта на интелектуалната собственост.
<P>
Трябва да защитим предприятията си в съответствие с критериите за изследователска и развойна дейност и със социалните критерии, както и да защитим външнополитическите си интереси заради европейските граждани и заради тези извън Европейския съюз.
<SPEAKER ID="017" NAME="Diogo Feio" LANGUAGE="PT">
Г-н председател, искам да започна с поздравления към члена на Комисията, г-н Барние, към представителя на Съвета и особено към моите колеги от комисията по вътрешния пазар и защита на потребителите.
<P>
От името на комисията по икономически и парични въпроси искам да подчертая важността на докладите, които обсъждаме днес тук и които са напълно в духа на доклада Monti с идеята за насърчаване на успешна либерална икономика, насърчаване на конкуренцията и насърчаване на динамичния, иновативен пазар.
<P>
Това са пътищата, които ще ни доведат до мястото, където стратегията "Европа 2020" на практика може от инициатива на хартия да се превърне в реалност, като подкрепи малките и средните предприятия - основните работодатели в европейската икономика, като подкрепи предприятията като цяло и като създаде план за устойчив растеж на икономиката, който във все по-голяма степен да се основава на вътрешния пазар, на икономическото управление - нещо, което наистина работи - и който по същество е план за реален растеж на нашата икономика.
<SPEAKER ID="018" NAME="Raffaele Baldassare" LANGUAGE="IT">
Г-н председател, госпожи и господа, значението на Акта за единния пазар се крие в стремежа му да задоволи нуждите на пазара, като улесни достъпа и участието на всички заинтересовани страни: предприятия, потребители и работници. Предвид тази амбициозна цел аз съм доволен от мерките, предложени от г-н Барние, и от указанията, дадени от Парламента.
<P>
Според мен някои приоритети са наложителни за постигането на целите, които си е поставил ЕС, а именно: подобряване на достъпа на малките и средните предприятия до вътрешния пазар, намаляване на административните им задължения и улесняване на участието им в тръжни процедури, като се отстранят всички пречки за развитието на електронната търговия и като се подкрепят и финансират нововъведенията, по-конкретно чрез издаване на облигации за проекти на Европейския съюз, особено в областта на енергетиката, транспорта и телекомуникациите.
<P>
Накрая, само като свържем развитието и подкрепата за деловия свят с целите на стратегията "Европа 2020" по отношение на заетостта, можем да постигнем това, което считам за цел на този акт, а именно да създадем социална пазарна икономика, основана на растеж, конкурентоспособност и устойчивост.
<SPEAKER ID="019" NAME="Liisa Jaakonsaari" LANGUAGE="FI">
Г-н председател, Жак Делор не беше прав, когато твърдеше, че човек не може да се влюби в единния пазар - при разискването на този въпрос бяха изразени толкова много пламенни чувства.
<P>
Подходът на Комисията е амбициозен, а са налице и няколко много важни проекта: европейският патент, общият енергиен пазар и т.н. Остава да ни тревожи обаче един въпрос: социалният принос на доклада е много слаб. Например почти нищо не се казва за командированите служители, а благотворителните услуги и социалната клауза, свързани с единния пазар, за съжаление, са описани много неясно.
<P>
За мен е загадка защо по-силните и по-цялостни социални права се разглеждат предимно като проблем. Искам да напомня на всички, че в скандинавските страни силни социални права успешно съчетават високи нива на конкурентоспособност с производителност. Не е ли това много по-интелигентен подход, г-н член на Комисията?
<SPEAKER ID="020" NAME="Jürgen Creutzmann" LANGUAGE="DE">
Г-н председател, г-н Барние, искам да отговоря на коментара на моята колега. Вместо социална клауза комисията предложи да се разгледа влиянието, което мерките на вътрешния пазар ще окажат върху заетостта. Това е много по-важно от прилагането на общи формули. Ако искаме да постигнем напредък с вътрешния пазар, трябва да обърнем внимание на социалните въпроси и да акцентираме върху тях във всичко, което правим. Поради това оценката за въздействието, която изрично взема тези изисквания предвид, е особено важна.
<P>
Искам да направя още един коментар. Бях изненадан да чуя председателят да говори за икономическо управление, което се превежда на немски като Wirtschaftslenkung. Този термин се използва и за означаване на централизиран държавен контрол върху икономиката. Имаме много лош опит от държавен контрол върху икономиката в една част на Германия. Сигурен съм, че можем да продължим да развиваме вътрешния пазар само ако координираме всички наши национални икономики. Това е пределно ясно. Със средствата на икономическото управление обаче няма да можем да постигнем напредък на вътрешния пазар.
<P>
Днес обсъждаме как можем да дадем някакъв тласък на вътрешния пазар. Отдавна е време за това, защото следващата година ще честваме 20-ата годишнина от създаването на вътрешния пазар. Ето защо приветствам изказването на г-н Барние, в което той каза, че иска да се съсредоточи върху няколко конкретни мерки, които още не са предприети и които ще дадат нов импулс на вътрешния пазар. Вътрешният пазар е огромна възможност за всички нас. Той може да доведе до създаването на повече работни места и целта ни трябва да бъде да осигурим работа на хората. Това е най-добрата социална политика, която можем да въведем, тъй като хората, които бъдат наети, ще придобият и самочувствие. Ето защо трябва да направим всичко, което можем, за да се уверим, че в тази област е постигнат напредък.
<P>
Имаме нужда от балансиран пакет от мерки, който носи предимства за предприятията и за гражданите. От една страна, искаме средни по мащаб предприятия, главно за да се възползват повече от вътрешния пазар, отколкото е било възможно преди. Ето защо спешно се нуждаем от патентна система на ЕС, така че дружествата най-сетне да могат да защитят и да продават иновативните си продукти в цяла Европа на разумна цена. Освен това предприятията имат нужда от по-голямо финансиране, за да развиват иновации. Един европейски пазар за рисков капитал е само една от многото мерки, които могат да се предприемат. Хармонизирането на данък добавена стойност и основата за облагане с корпоративен данък, които сега обсъждаме, също ще дадат тласък на вътрешния пазар.
<P>
От друга страна, необходимо е да предприемем и конкретни мерки, които ще увеличат доверието на гражданите във вътрешния пазар. Трябва да разширим признаването на професионалните квалификации, евентуално с помощта на европейската професионална карта. Така ще стане по-лесно да се работи в друга държава-членка и ще се създаде по-голяма мобилност за гражданите в рамките на европейския вътрешен пазар.
<P>
Нуждаем се и от европейска организация за надзор на пазара и искам да подчертая това, защото държавите-членки постоянно пропускат да прилагат документите на практика. Не искаме на вътрешния пазар да се продават опасни продукти.
<P>
Ако можем да приемем предложението с широко мнозинство, ще можем да дадем нов тласък на вътрешния пазар.
<SPEAKER ID="021" NAME="Francesco De Angelis" LANGUAGE="IT">
Г-н председател, госпожи и господа, ако трябва да възстановим доверието към пазара, необходимо е да дадем приоритет на нуждите на потребителите, работниците и предприятията.
<P>
Ако искаме да увеличим правата на гражданите, работниците и потребителите на обществени услуги, следва да обърнем сериозно внимание на гарантирането на социалното измерение на бъдещия единен пазар. Растежът, развитието и обществената осведоменост трябва да вървят ръка за ръка. Икономическият растеж трябва да бъде в услуга на гражданите.
<P>
От тази гледна точка пакетът от регламенти относно стандартите за дружества съдържа някои добри предложения, включително план за действие за увеличаване на достъпа на малките и средните предприятия до капиталовите пазари и нови линии на финансиране за иновативни предприятия и регионално развитие. Малките и средните предприятия са сърцето на нашата икономика и двигател за растежа на вътрешния пазар. Г-н председател, от нас зависи да гарантираме тези цели, ако искаме да излезем от кризата и да насърчаваме нов модел за развитие, устойчив растеж и нови качествени работни места.
<SPEAKER ID="022" NAME="Sophie Auconie" LANGUAGE="FR">
Г-н председател, г-жо Гьори, г-н член на Комисията, госпожи и господа, ще кажа нещо, една дума, която вероятно е в рязък контраст с настоящата икономическа ситуация, но има толкова повече основания тя да бъде специално подчертана. Думата е "амбиция": амбиция за вътрешния пазар, г-н член на Комисията, амбиция за Европа, амбиция да се докаже на гражданите, че европейската интеграция е стъпка напред към техните права - правата им като служители и работници, като потребители, като туристи, но най-вече като отделни личности. Искам да отдам дължимото на г-н Барние, който олицетворява тази амбиция чрез всички проекти, които иска да осъществи.
<P>
Като докладчик по становището на парламентарната комисия по регионално развитие приветствам обхванатите идеи: необходимостта от специални действия за регионите със специфични географски характеристики, като например най-отдалечените региони, създаването на европейски патент за предприятията и на европейски статут на фондациите, взаимоспомагателните дружества, както и за сдруженията, издаването на облигации за финансиране на конкретни проекти и необходимостта от насърчаване на устойчивото развитие в рамките на вътрешния пазар.
<SPEAKER ID="023" NAME="Piotr Borys" LANGUAGE="PL">
Г-н председател, няма да постигнем целите на стратегията "Европа 2020", нито ще направим икономиката по-иновативна и конкурентоспособна, ако не подхождаме към единния пазар комплексно. Така че искам да благодаря на члена на Комисията Барние за доста изчерпателния му подход му единния пазар и на професор Mario Monti за прекрасния доклад.
<P>
Искам да обърна внимание на четири важни аспекта. Първо, европейският патент, който би могъл да бъде въведен следващата година, с други думи, на двадесетата годишнина от влизането в сила на единния пазар. Второ, необходимостта да се погледне сериозно на въпроса за авторското право, тъй като авторското право е голяма надежда и възможност за развитие на един креативен пазар, а този аспект на пазара следва да бъде регулиран съвместно. Тук имам предвид главно една обща система за управление на авторското право и сериозно отношение към осиротели произведения, както и за намаляване на тежестта върху малките и средните предприятия. Това е свързано с много конкретни стъпки, например: опростяване на счетоводството, защита на търговските марки, Статут на европейска фондация и преди всичко възможност за взаимосвързване на търговските регистри. Ако въведем мерки в областите, които изброих, надявам се, че 20 милиона малки предприятия ще бъдат в състояние да функционират ефективно и свободно в единния европейски пазар.
<SPEAKER ID="024" NAME="Toine Manders" LANGUAGE="NL">
Г-н председател, това означава, че мога да взема една-две минути от времето на г-н Lehne. Искам да благодаря на члена на Комисията и на всички останали за разискването, което провеждаме. Не забелязах обаче да се споменават няколко въпроса, които според мен са изключително важни и които включих в доклада. Надявам се, че членът на Комисията ще ни помогне да ги реализираме.
<P>
Превъзнасяме професор Monti до небесата, но заключението му беше, че транспонирането на директивата е основният проблем, който влияе на вътрешния пазар. Той казва, че трябва повече да работим с регламентите. Разбирането ми по този въпрос е, че е по-добре по-малко, но по-качествено; нека да има по-малко европейско законодателство. Това, което правим обаче, наистина трябва да бъде направено по един и същи начин, защото трябва да предпазим 27-те държави-членки да се превърнат в съвкупност от държави, всяка от които транспонира законодателство по различни начини, което е огромна пречка за малките и средните предприятия, що се отнася до дейността зад граница.
<P>
Друго нещо, което не сме отчели, г-н председател - и което може би е най-голямата ни грешка - е въпросът за маркетинга. Тук има много добри юристи. Изработваме важни закони. Считаме, че наше задължение е подобряването на пазара за нашите граждани. Самите граждани обаче не са запознати с това. Тук действително има проблем, тъй като не сме в състояние да изградим мост между нас и тях. Отлично владеем правната терминология, но изглежда не умеем пряко да общуваме с гражданите. Най-лошото, което може да стане - но се надявам, че случаят не е такъв - е ние като Европейски съюз все повече да се отдалечаваме от гражданите на Европа. Мисля, че през следващите години наистина ще трябва да се концентрираме и да намерим начини отделните граждани да подкрепят Европейския съюз и това, което правим. В тази насока има какво да се направи и мисля, че трябва да инвестираме в това и да се консултираме с нашите съветници по комуникациите как да постигнем най-добри резултати.
<P>
Накрая, бях поразен, че гражданите не правят разлика между Европейската комисия, Парламента и Съвета. Имаме по трима представители във всяка държава-членка, но в крайна сметка ръцете им са вързани, защото те работят за държавните организации. Ако държавите-членки изразят отрицателно мнение за Европейския съюз, няма кой да възрази на това. Мисля, че е добре в държавите-членки да има по един представител на ЕС - да речем нещо като посланик, който да може да реагира на всички отрицателни изказвания за Европейския съюз. Това може да ни предпази от потъване. На "Титаник" са си мислели, че няма никакви проблеми, но в крайна сметка истинската опасност се крие навън.
<SPEAKER ID="025" NAME="Wim van de Camp" LANGUAGE="NL">
Г-н председател, искам да благодаря на Комисията и на Съвета за уводните им изказвания тази сутрин. За мен изготвянето на становището относно вътрешния пазар от името на комисията по граждански свободи, правосъдие и вътрешни работи беше изключително интересно.
<P>
Мисля, че вътрешният пазар следва да получи широка подкрепа в Европейския парламент, особено в комисията по граждански свободи, защото свободното движение в рамките на Съюза е важно, особено за хората, за работниците мигранти и за квалифицираните мигранти, от които имаме нужда, за да увеличим работната сила на вътрешния пазар. Г-н председател, имаме толкова много цели, а досега сме постигнали толкова малко.
<P>
Със задоволство отбелязах казаното от г-н Барние за 12-те лоста и се надявам, че през следващите месеци ще можем да ускорим нещата, защото конкуренцията извън ЕС няма да чака вътрешния пазар на ЕС да изглади различията.
<SPEAKER ID="027" NAME="Erminia Mazzoni" LANGUAGE="IT">
Г-н председател, г-жо Гьори, г-н член на Комисията, госпожи и господа, откровено мога да кажа, че работата на докладчиците е отлична, приятни и успокоителни са думите на Комисията и Съвета.
<P>
Трите доклада запазват духа и далновидните идеи, характеризиращи новата стратегия на професор Mario Monti за единния пазар, те съумяват да представят единството от цели за съживяване на единния европейски пазар чрез 50 мерки, които по-късно бяха възпроизведени и синтезирани, или обозначени, от Парламента в 14 приоритета.
<P>
От тези мерки 19 са посветени на това, пазарът да се концентрира върху интересите на гражданите. Считам, че за да изградим единен пазар истински и напълно, е важно да намалим пропастта между гражданите и единния пазар, като работим за възстановяване на общественото доверие, като поставяме процеса на политическа и социална интеграция преди икономическата интеграция и най-вече като създаваме у европейските граждани една различна представа за единния пазар. Считам, че всички посочени цели се съдържат в мерките, включени в настоящите три доклада.
<P>
(Разискването се прекъсва за кратко)
