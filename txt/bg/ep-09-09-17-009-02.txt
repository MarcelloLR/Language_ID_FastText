<CHAPTER ID="009-02">
2. Казахстан: случаят Евгений Жовтис
<SPEAKER ID="259" NAME="Председател">
Внесени са пет предложения за резолюция относно случая Евгений Жовтис в Казахстан (член 122).
<SPEAKER ID="260" NAME="Heidi Hautala">
автор. - (FI) Г-н председател, искам да направя последен коментар по разискването, което току-що проведохме, и да кажа, че като председател на подкомисията по правата на човека, аз неотдавна изпратих писмо до Съвета на председателите на комисии с искане за изтегляне напред на тези разисквания, така че да има пълна посещаемост в Парламента и Съветът да играе по-голяма роля в обсъждането. Надявам се, че моите колеги от различните групи ще обсъдят този въпрос с председателите на техните групи, тъй като авторитетът на Парламента постоянно се руши, защото присъствието всеки път е малобройно.
<P>
А сега нека се върнем на случая Жовтис. Казахстан е важна държава в Централна Азия, която следващата година ще поеме председателството на Организацията за сигурност и сътрудничество в Европа. Затова не е не е без значение как се осъждат престъпленията в държава, която ще бъде начело на демократичните стремежи на всички държави в един огромен район в Европа. Ние следва съответно да насочим вниманието си към случая със защитника на правата на човека Евгений Жовтис. Той беше признат за виновен по обвинение в убийство при много съмнителни обстоятелства и беше осъден на четири години лишаване от свобода на място за полагане на поправителен труд, тъй като през юли тази година е блъснал с автомобила си пешеходец, който е загинал.
<P>
Ние трябва да вземем под внимание факта, че ОССЕ изпитва тревога относно това дали няма вероятност процедурата, на която е бил подложен г-н Жовтис, да е в нарушение на правото на справедлив процес, което е гарантирано в конституцията на Казахстан. Европейският парламент също така трябва да продължи това разискване със Съвета и Комисията, така че те да могат да повдигнат въпроса за този случай и да изискат справедлив процес.
<P>
Г-н председател, Европейският парламент може да упражнява силно влияние върху степента, в която държавите от Централна Азия приемат принципа на правовата държава, като води официална документация за тези случаи, а делото срещу Евгений Жовтис несъмнено е един от тях.
<SPEAKER ID="261" NAME="Justas Vincas Paleckis">
автор. - (LT) С наближаване на времето, когато ще поеме председателството на Организацията за сигурност и сътрудничество в Европа, Казахстан, за съжаление, се отдалечава от ангажиментите си за привеждане в съответствие с европейските стандарти. Като подчертава неоправдано своя уникален и специален характер, тази държава показва незачитане на препоръките на ОССЕ относно избирателните закони и свободата на печата. Непрекъснатото нарушаване на правата на човека и прякото преследване на защитници на правата на човека пораждат все повече съмнения относно това, доколко е уместно тази държава да оглави организация, която се бори за прилагане на демократичните принципи. Ние настоятелно призоваваме Астана да постигне конкретен напредък в областта на демократизацията, защитата на правата на човека, принципите на правовата държава и свободата на печата. Законите на Казахстан, които се основават на международното право, трябва да се прилагат правилно и прозрачно в правните производства срещу активистите за правата на човека Евгений Жовтис, Езергепов и Дуванов. Ние трябва да се надяваме и да изискваме решенията на съда да бъдат безпристрастни, а участието на лишените от свобода активисти в движението за правата на човека да не влияе върху присъдата. Ние настоятелно призоваваме Съвета да повдигне въпроса за случаите с тези защитници на правата на човека в рамките на следващия кръг от диалога ЕС-Казахстан по въпросите на правата на човека, насрочен за октомври. Призоваваме Европейската комисия да засили помощта за Казахстан, тъй като държавата се подготвя да поеме председателството на ОССЕ, за да гарантира, че тази важна международна организация няма да бъде компрометирана.
<SPEAKER ID="262" NAME="Renate Weber">
автор. - (EN) Г-н председател, на първо място, искам да изразя моето съчувствие към семейството на жертвите от автомобилната катастрофа, в която е бил замесен г-н Евгений Жовтис. За съжаление, случила се е човешка трагедия, в която един човек е загубил живота си. Едновременно с това Ви моля да ми позволите да изразя тревогата си във връзка с настоящото положение на г-н Евгений Жовтис.
<P>
Безспорно всеки, който извърши престъпление, трябва да приеме, че ще бъдат приложени правни санкции, без да се прави никаква разлика, и като виден адвокат защитник на правата на човека г-н Жовтис знае това по-добре от всеки друг. Едновременно с това обаче ние искаме да се уверим, че казахстанските органи не използват тази злощастна ситуация, за да накажат г-н Жовтис за нещо друго, освен за автомобилното произшествие, в което е участвал. Г-н Жовтис не трябва да бъде наказван за дейността си в областта на правата на човека и за силно критичното му отношение към казахстанското правителство.
<P>
Ето защо аз считам за изключително важно казахстанските съдебни органи да проведат незабавно повторно цялостно и справедливо разследване на обстоятелствата около инцидента при пълно зачитане на прозрачността и принципа на правовата държава и съответно да преразгледат обвинението и присъдата на г-н Жовтис.
<SPEAKER ID="263" NAME="Elisabeth Jeggle">
автор. - (DE) Г-н председател, г-жо член на Комисията, госпожи и господа, искам да започна с това, че моята група беше малко изненадана да види съдебната оценка на една драматична автомобилна катастрофа в дневния ред под формата на спешна резолюция относно въпроси в областта на правата на човека.
<P>
Затова за групата на Европейската народна партия (Християндемократи) е важно да се уверим, че не се иска по принцип оспорване на решенията, взети от независим съд, освен ако не говорим за очевидно показен процес, който не съответства на никакви принципи на правото. Ние вече видяхме това в Иран. Тук трябва да се направи ясно разграничение. Доколкото ни е известно, ключовият елемент на всеки демократичен ред е независимата съдебна система. След като случаят е такъв, ние първо трябва да вземем под внимание издаденото решение.
<P>
Ние следва да признаем факта, че в автомобилна катастрофа е бил убит човек - това трябва да ни натъжава и ние наистина сме натъжени - но и също така, че е бил приложен съдебен контрол. Фактът, че Евгений Жовтис, известен активист за граждански права, е замесен в този случай, привлече вниманието на света и породи бърза реакция, в резултат на което ние днес обсъждаме случая.
<P>
Групата PPE признава усилията и напредъка на Казахстан по пътя към демокрацията и спазването на принципите на правовата държава. Ние искаме да уверим Казахстан в нашата изрична подкрепа и насърчаваме държавата да продължава решително по този път. Що се отнася до конкретния случай, призоваваме казахстанските органи в техен собствен интерес да предоставят на обществеността възможно най-много информация и да представят тяхното становище относно тези събития, както и да осигурят възможност за справедливо обжалване или провеждане на процедура за преразглеждане на делото срещу г-н Жовтис, при спазване на принципите на правовата държава.
<P>
Казахстан ще поеме председателството на ОССЕ. Това ще бъде доста голямо предизвикателство.
<SPEAKER ID="264" NAME="Struan Stevenson">
от името на групата ECR. - (EN) Г-н председател, трябва да се съглася с г-жа Jeggle. Аз съм крайно изненадан от факта, че пред целия Парламент тук в Страсбург, ние провеждаме спешно разискване относно пътнотранспортно произшествие в Казахстан, макар и да е произшествие, при което е убит трагично човек, като шофьорът на автомобила се оказва активист за правата на човека, когото съдът своевременно осъжда на четири години лишаване от свобода - дори в затвор с по-свободен режим, който с езика на резолюцията изведнъж се превръща в "трудов лагер". Страхувам се, че внасянето на такъв въпрос в Парламента наистина уронва репутацията му, а това означава, че добрата работа, която се опитваме да вършим в областта на правата на човека, се обезценява, след като започваме да говорим за пътнотранспортни произшествия.
<P>
Сериозно ли намекваме, че казахстанското правителство е хвърлило гражданин под колелата на автомобила на активист за правата на човека? Наистина ли намекваме, че присъдата е прекалено сурова за човек, осъден за убийство? Ние не можем да продължаваме да клеветим държава като Казахстан само заради политически мотиви, да поставяме на изпитание и да уронваме нейната репутация, преди да поеме председателството на ОССЕ следващата година. Зад този въпрос стои политическа мотивация и е срамно, че е в дневния ред. Надявам се, че Парламентът ще отхвърли тези резолюции и ще подкрепи измененията.
<SPEAKER ID="265" NAME="Janusz Wojciechowski" AFFILIATION="ECR">
(PL) Г-н председател, аз изпитвам съмнения подобни на тези на оратора преди мен, г-н Stevenson. Казахстан е важна държава. Тя полага големи усилия по отношение на напредъка по пътя към демокрацията. Разбира се, в момента тя не е модел за демократични свободи, но положението с гражданските права в тази държава, а аз съм запознат малко с Казахстан, тъй като съм я посещавал по редица поводи, е значително по-добро, отколкото в съседните държави в региона и за щастие тя няма проблеми като тези, които съществуват в Русия, например, и които току-що обсъждахме.
<P>
Споделям мнението на г-н Stevenson, че Европейският парламент не следва да използва целия си авторитет, за да изложи позицията си по единично съдебно дело за трагичен случай. Може би в този случай е необходимо известно изясняване, но със сигурност не и резолюция на Европейския парламент. Това ще подкопае стойността на резолюцията, а хората ще спрат да се вслушват в гласа на Европейския парламент, ако вниманието му се отвлича от случаи, които не заслужават общо разискване или парламентарна резолюция.
<SPEAKER ID="266" NAME="Eija-Riitta Korhola" AFFILIATION="PPE">
(FI) Г-н председател, Казахстан играе важна роля в Централна Азия, както икономическа, така и по отношение на политиката на сигурност, а и сътрудничеството на тази държава с Европейския съюз се развива. Беше радостно да се чуе как министърът на външните работи на Казахстан Марат Тажин обеща миналата година, в очакване на възлагане на председателството на Организацията за сигурност и сътрудничество в Европа, и отново през май тази година, подобряване на положението с правата на човека в държавата. Независимо от насоченото към нея внимание на международната общественост обаче, там се упражнява строг контрол върху медиите и има ниски стандарти на свобода на религията. Освен това ние чухме за няколко случая на произволни арести на активисти за права на човека.
<P>
Присъдата, издадена за активиста за правата на човека Евгений Жовтис, също предизвиква учудване и в интерес на правителството на Казахстан, предвид предстоящия му мандат за председателството на ОССЕ, е да разсее съмненията във всяко едно отношение, а случаят несъмнено е такъв. Надяваме се, че положението ще се оправи и очакваме с нетърпение да видим как тези въпроси се изясняват.
<SPEAKER ID="267" NAME="Bernd Posselt" AFFILIATION="PPE">
(DE) Г-н председател, искам първо да кажа, че се радвам отново да видя тук г-жа Hautala. Тя обаче не беше тук в продължение на няколко години, а през това време Съветът е присъствал тук следобедите в четвъртък. Чешкото и германското председателство присъстваха тук в четвъртък. Считам, че не следва да местим разискването, тъй като не можем да свършим цялата работа в сряда. Затова ние трябва да бъдем тук и да заставим Съвета също да бъде тук следобедите в четвъртък. Това е решението, а не сбиване на целия дневен ред в сряда.
<P>
Това всъщност е много труден случай. Въпреки това, точно защото все още нямаме пълно доверие на правителството на Казахстан по отношение на спазването на принципите на правовата държава, ние трябва да настояваме за обективно разследване на случая. В това отношение аз напълно подкрепям г-жа Jeggle. Ето защо подписахме резолюцията. Този въпрос трябва да се разследва обективно, без нищо да се прикрива или замаскира.
<SPEAKER ID="268" NAME="Меглена Кунева">
член на Комисията. - (EN) Г-н председател, Комисията наблюдава с тревога съобщенията за процедурни нарушения по време на съдебния процес срещу казахстанския защитник на правата на човека, г-н Евгений Жовтис, който беше обвинен в убийство вследствие на фатално пътнотранспортно произшествие. Както знаете, казахстанските органи отхвърлиха твърденията, че съдебното решение срещу г-н Жовтис е политически мотивирано.
<P>
Комисията изцяло подкрепя изявлението, направено от председателството на ЕС по повод на този случай на заседанието на Постоянния съвет на ОССЕ, проведено на 10 септември. Като се има предвид сериозността на предполагаемите пропуски в разследванията и съдебния процес, ние призоваваме Казахстан, която е следващият председател на ОССЕ, да гарантира, че обжалването се извършва при пълно спазване на националното право и международните стандарти. Комисията ще продължи да следи внимателно случая.
<SPEAKER ID="269" NAME="Председател">
Разискването приключи.
<P>
Гласуването ще се проведе в края на разискванията.
