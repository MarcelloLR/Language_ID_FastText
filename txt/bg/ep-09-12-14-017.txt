<CHAPTER ID="017">
Мобилизиране на Европейския фонд за приспособяване към глобализацията: Швеция - Volvo; Австрия - Steiermark; Нидерландия -Heijmans (разискване) 
<SPEAKER ID="132" NAME="Председател">
Следващата точка е докладът на Reimer Böge - от името на комисията по бюджети, относно мобилизирането на Европейския фонд за приспособяване към глобализацията: Швеция - Volvo; Австрия - Steiermark; Нидерландия - Heijmans - C7-0254/2009 -.
<SPEAKER ID="133" NAME="Reimer Böge" LANGUAGE="DE">
Г-н председател, госпожи и господа, днес ние всъщност за пореден път разискваме предложение за мобилизацията на Европейския фонд за приспособяване към глобализацията (ЕФПГ). Периодите между тези доклади стават все по-кратки и по-кратки. Този път става дума за заявления на Швеция и Австрия във връзка със съкращенията в автомобилния сектор и на Нидерландия във връзка със съкращенията в строителния сектор.
<P>
Бих искал да ви припомня още веднъж, че този фонд, с годишен таван от 500 млн. евро, има за цел да окаже помощ на работниците, засегнати от големи структурни промени в моделите на световната търговия, изключително чрез по-нататъшно образование и обучение и да им предостави възможност отново да намерят подходяща работа.
<P>
Във връзка с това още веднъж ще наблегна на необходимостта в бъдеще да бъдат разглеждани само самостоятелни предложения и доклади, а не многократни заявления за мобилизиране на Европейския фонд за приспособяване към глобализацията. Надявам се това да се случва за последен път.
<P>
Бихме искали още веднъж да наблегнем, че помощта, която Фондът за приспособяване към глобализацията осигурява, не следва да заменя мерките, за които по силата на национален закон или колективни споразумения носят отговорност предприятията, както и мерките за преструктуриране на предприятия или сектори. За нас недостатък все още остава фактът - и съм сигурен, че комисията по заетост и социални въпроси няма да погледне снизходително на това - че очевидно отпуснатите плащания систематично биват прехвърляни от Европейския социален фонд, въпреки че Европейският фонд за приспособяване към глобализацията е в основата си самостоятелен и специфичен инструмент със собствени цели и крайни срокове.
<P>
Общата сума, предвидена по тези три заявления, за която ще говорим днес и за която трябва да вземем решение тази седмица, възлиза на 15,9 млн. евро. Във връзка с това заявленията на Швеция и Нидерландия се основават на член 2, буква а) от правното основание, а именно най-малко 500 съкращения за период от четири месеца в предприятие в държава-членка. Заявлението на Австрия се основава на член 2, буква б), а именно най-малко 500 съкращения за период от девет месеца, най-вече в малки или средни предприятия. Както казах, заявлението на Швеция се отнася за общо 4 687 съкратени от "Volvo Cars" и от 23 от доставчиците и производителите надолу по веригата. Швеция е подала заявление за 9,8 млн. евро от ЕФПГ.
<P>
Заявлението на Австрия се отнася за 744 съкратени от девет предприятия, като се предвижда подпомагане от Европейския фонд за приспособяване към глобализацията за 400 от тях. Във връзка с това Австрия е подала заявление за 5,7 млн. евро. Настоящото заявление на Нидерландия се отнася за 570 съкратени от едно предприятие - "Heijmans N.V.", като се предвижда подпомагане за 435 от тях с обща сума от около 386 000 евро.
<P>
Според оценката на Комисията, която след щателен преглед ние също можем да подкрепим, заявленията отговарят на критериите за допустимост. Без да изпреварвам колегите си от комисията по заетост и социални въпроси, бих искал да изтъкна, че тази комисия, както впрочем е договорено в рамките на процедурата тук, ще изложи мнение преди решението на комисията по бюджети и ще обърне сериозно внимание на детайлите. Например беше посочено, че що се отнася до Швеция, от 4 687 съкратени едва за 1 500 се предвижда подпомагане.
<P>
По случая Heijmans например може да се установи, че са направени още 400 съкращения, главно на работници със срочни договори, които не са включени в заявлението. Във връзка с това неизбежно възникват отделни въпроси, които действително трябва да бъдат зададени тук, без обаче да възпрепятстват даването на зелена светлина по принцип за отпускането на средствата, които са одобрени.
<SPEAKER ID="134" NAME="Владимир Шпидла" LANGUAGE="CS">
Г-н председател, госпожи и господа от Европейския парламент, благодаря на докладчика за това, че подкрепи предложението, внесено от Комисията и целящо освобождаване на средства от Европейския фонд за приспособяване към глобализацията в отговор на съкращенията в автомобилния сектор в Швеция и Австрия и в строителния сектор в Нидерландия.
<P>
Г-н Böge, Вашата подкрепа беше придружена от няколко забележки, като две от тях по-специално се отнасят до бюджета и вече имах възможността да ги коментирам по време на предишното разискване. Бих искал да се върна към тях днес.
<P>
Първият свързан с бюджета въпрос, който повдигнахте, се отнася до източниците на финансиране. Казвате, че Европейският социален фонд не може да бъде единственият източник на финансиране. От гледна точка на бюджета Европейският фонд за приспособяване към глобализацията е специализиран инструмент, който не разполага със собствени средства. Средствата трябва да бъдат прехвърлени преди да бъдат освободени, което означава, първо, определяне на бюджетните пера, предлагащи подходящи възможности, и второ, внасяне на предложение към бюджетните органи за освобождаване на въпросните суми чрез изменение на бюджета. Тази дейност трябва да се извършва за всеки конкретен случай поотделно, в зависимост от нуждите.
<P>
Истина е, че досега Европейският социален фонд беше основният източник на финансиране. Това не е просто резултат от подобното му естество. Всеизвестно е, че фондът разполага със значителни средства. През 2009 г. Европейският социален фонд има почти 11 млрд. евро под формата на средства за разплащане. До края на ноември са използвани 6 млрд. евро от общата сума. Общият размер на плащанията по Европейския фонд за приспособяване към глобализацията през 2009 г. възлиза на 53 млн. евро, т.е. 0,5% от отделените бюджетни средства на Европейския социален фонд. Към настоящия момент избраният от нас метод, който от известна гледна точка беше логичен и по-лесен за изпълнение от останалите, нито забави, нито изложи на риск изпълнението на целите на Европейския социален фонд. Въпреки това обаче, съгласен съм, че съществува необходимост от разнообразяване на източниците на плащанията и мога да ви уверя, че Комисията разглежда този въпрос. Ето защо се надявам, че до следващия път ще сме в състояние да представим няколко възможни сценария.
<P>
Вторият повдигнат от Вас въпрос не е пряко свързан с бюджета, а по-скоро се отнася до вземането на решения, тъй като поискахте в бъдеще Комисията да внася предложенията си за освобождаване на средства от Европейския фонд за приспособяване към глобализацията в отделни документи. Комисията осъзнава предимствата на подобен подход, който например напълно елиминира риска от сключване на тайни споразумения или гаранции. Истина е, че методът, който първоначално използвахме, представляваше един напълно обичаен подход, който до известна степен улесняваше административните процедури по тези въпроси. По мое мнение обаче показателите в практически и политически план категорично са в полза на подхода "случай по случай" и отсега нататък Комисията ще се придържа към този метод.
<SPEAKER ID="135" NAME="Lambert van Nistelrooij" LANGUAGE="NL">
Г-н председател, необичайните условия изискват необичайни мерки. Чрез Фонда за приспособяване към глобализацията, който представлява крайно специфичен инструмент, Европа подплатява думите си с дела. Масовото съкращение на повече от 700 редовни работници в нидерландското строително предприятие Heijmans N.V., да не споменаваме цифрите в други държави, като например Белгия и Обединеното кралство, изисква насочени действия. Строителният сектор заема важно място в района на Brabant, откъдето съм родом, и ефектите от такова масово съкращение се чувстват далеч извън границите на района.
<P>
Действията на Европа правилно са насочени към запазването на специалните знания и уменията. Вследствие на кризата много хора загубват работата си, въпреки че, както знаем от опит, съществува сериозен недостиг на квалифицирани професионалисти, особено в строителния сектор. Ето защо един център за мобилност, както и запазването, където е възможно, на специалните знания и работните места, е добър избор на инструмент за Heijmans. Нидерландското министерство, както и регионалните органи, например тези в провинция North Brabant, сега се стремят да ускорят целенасочените инвестиции в проекти, инфраструктура и строителство. По този начин се стремим да покажем на хората, които губят работните си места, че ние предлагаме активни вложения, включително във финансово отношение.
<P>
Отново ще изтъкна - особено тази седмица на фона на Копенхаген - че изключително спешно се нуждаем от енергийни доставки и енергийни мерки в областта на строителството, а също и на транспорта. В Парламента приехме правила, засягащи други области - във връзка с това ще насоча вниманието ви към ускорените плащания и кредити от страна на регионалните фондове - и следователно активното участие на Парламента трябва да бъде подкрепено. Дружество като Heijmans, което винаги е поставяло акцента върху трайността и качеството, също ще спечели от това. В този дух ние с радост ще подкрепим трите предложения, особено това, което се отнася до Heijmans.
<SPEAKER ID="136" NAME="Frédéric Daerden" LANGUAGE="FR">
Г-н председател, госпожи и господа, заявления по този фонд се подават все по-често. Главна причина за това е икономическата криза, която в момента преживява нашият континент.
<P>
Кризата засяга основни сектори от европейската промишленост, както се вижда от последните три искания в автомобилния и строителния сектор, които получиха положителен отговор.
<P>
Бих искал да използвам възможността да ви напомня, че без последното преразглеждане на регламента за управлението на фонда, по време на което икономическата криза беше добавена към критериите за допустимост, много от исканията, които в настоящия момент стигат до нас, не биха могли от правна гледна точка да получат положителен отговор.
<P>
Това показва, че в лицето на кризата в рамките на тази институция от Европейския парламент, когато е налице добра политическа воля, целесъобразни политически инструменти стават достояние на нашите граждани. Добрата политическа воля все още може да върши работа, щом като, четейки доклада на г-н Böge, открих най-важните условия за подобряване на функционирането на фонда: ускоряване на разглеждането на исканията, така че те да получат адекватен отговор в условията на криза, прекратяване на разглеждането на общи искания и използване на източници на финансиране, различни от Европейския социален фонд.
<P>
Най-доброто решение по последната точка би било да отделим за фонда бюджетни кредити за плащания, които да поставим под негово управление, но всички знаем каква е позицията на Съвета по този въпрос и аз напълно разбирам това, което каза членът на Комисията.
<P>
Щастлив съм да отбележа съсредоточаването на добра воля. Във връзка с това не се съмнявам, че неоспоримата полза от този фонд, съчетана с волята на Парламента, ще означава постигане на нашите цели за укрепване на фонда.
<SPEAKER ID="137" NAME="Marian Harkin" LANGUAGE="EN">
Г-н председател, Европейският фонд за приспособяване към глобализацията е ясен израз на съпричастност с работниците, съкратени поради основни структурни промени в моделите на световната търговия.
<P>
Като членове на Парламента, известно удовлетворение може да ни носи фактът, че сме допринесли за облекчаване на някои от непосредствените последици от съкращението на тези работници, че действително им даваме надежда за бъдещето.
<P>
Въпреки това нашата роля не се изчерпва с одобряването на фонда. Наша отговорност е да положим максимални усилия, за да гарантираме преди всичко, че всички критерии са изпълнени, както и да направим каквото е по силите ни, за да се гарантира, че Фондът за приспособяване към глобализацията осигурява добавена стойност.
<P>
Един от въпросите, повдигнати от комисията по заетост, е, че мерките, предложени от държавите-членки, допълват други действия, съфинансирани от структурните фондове. Наистина ни е необходимо нещо повече, а не просто потвърждение, че това е така. Необходимо е да се докаже, че е така, защото това ще помогне да се осигури добавената стойност, за която говорих.
<P>
Добавената стойност ще дойде също и от факта, че ЕФПГ няма да замести действия, за които отговарят предприятията, но които са ценно допълнение към мерките, предприети на национално равнище.
<P>
Оценяването на добавената стойност на фонда в рамките на процеса на бюджетния преглед на многогодишната финансова рамка за периода 2007-2013 г. следва да е постоянен процес и по мое мнение трябва да бъдем внимателни по въпроса.
<P>
Друг въпрос, който ме безпокои, е прилагането на принципа за равенство между мъжете и жените и за недискриминация в рамките на фонда.
<P>
Хвърлих бърз поглед върху разпределението по полове на трите програми и установих, че съкратените работници, предвидени за подпомагане, са съответно 91%, 72% и 79% мъже. Разгледах и другите програми, които сме финансирали преди - там също процентът на отпуснатите помощи изглежда клони в доста по-голяма степен към мъжете, които са били съкратени. Това би могло и да е статистическа грешка или ситуацията да е била такава, че по една или друга причина по-голям брой заявления да са били подадени от мъже.
<P>
Накрая, трябва да сме особено внимателни при оценяването на заявленията, тъй като оказването на бърза и ефективна подкрепа е от първостепенна важност.
<SPEAKER ID="138" NAME="Marije Cornelissen" LANGUAGE="NL">
Г-н председател, бих искала от самото начало да стане ясно, че можем да одобрим и трите заявления за използването на Европейския фонд за приспособяване към глобализацията (ЕФПГ). Те отговарят на критериите и затова съкратените работници имат право на помощ от този фонд.
<P>
Въпреки това бих искала да използвам възможността да насоча вниманието към един основен недостатък на ЕФПГ. В момента развиваме обща визия за бъдещето на икономиката и пазара на труда в Европа. Различните политически групи в Парламента може да не са на едно мнение как точно да стане това или колко далеч да отидем в тази насока, но принципно съгласие по основните въпроси съществува. Необходими са по-голяма устойчивост и всеобхватност. Ако искаме да постигнем тези цели, трябва да се възползваме от възможностите сега. Именно в този момент, когато се борим с кризата, ние трябва да предприемем действия, които ни приближават към устойчива икономика.
<P>
Според мен с настоящата мобилизация на ЕФПГ ние изпускаме някои възможности. Безобразие е, че фондът, един от инструментите ни за справяне с кризата, не сочи пътя за движение напред. Трябва да се осмелим да направим истински избор. Ако гарантираме, че хората, които губят работата си в областта на замърсяващи околната среда производства, такива като автомобилното производство, ще бъдат преквалифицирани за работа в отрасли, подкрепящи устойчивото развитие, ако отправим поглед към бъдещето, вместо да тъпчем на едно място, това ясно ще покаже посоката, в която искаме да вървим, и ще ни придвижи стъпка напред към една новаторска, всеобхватна и устойчива икономика.
<SPEAKER ID="139" NAME="Hynek Fajmon" LANGUAGE="CS">
Г-н председател, госпожи и господа, днес ние обсъждаме поредните случаи, свързани с отпускането на средства от Европейския фонд за приспособяване към глобализацията. Въпросът е дали разполагаме с достатъчно средства, за да посрещнем исканията на шведското, австрийското и нидерландското правителство във връзка с масовите съкращения в предприятия от автомобилния и строителния сектор. В миналото сме одобрявали подобни помощи, но по мое мнение това е неправилна мярка, с която Европейския съюз не бива да продължава. В подкрепа на твърдението си бих искал да изложа два аргумента.
<P>
Първо, мярката е несправедлива. Глобализацията, или по-скоро натискът, създаван от конкуренцията, засяга почти всички работници и работодатели в малките предприятия в ЕС. В резултат на това в Европа всеки ден се загубват едни и се създават други работни места. На европейско ниво ЕС оказва помощ на съкратени работници само от големи предприятия, когато загубите на работни места са достатъчно високи. Хората, съкратени от малки предприятия, нямат достъп до този вид подкрепа, което прави мярката избирателна и крайно несправедлива.
<P>
Второ, според мен това е въпрос, който би трябвало да се разглежда на национално ниво, за което са налице достатъчно средства, информация и политики.
<SPEAKER ID="140" NAME="Miguel Portas" LANGUAGE="PT">
Г-н председател, трябва да гласуваме в подкрепа на съкратените работници от Швеция, Австрия и Нидерландия. Всяко искане за мобилизиране на фонда обаче ме обърква още повече по отношение на неговата справедливост и ефективност.
<P>
Първо, що се отнася до ефективността, през 2009 г. фондът подкрепи 16 000 работници, една незначителна капка в океана от съкращения, и похарчи 53 млн. евро от наличните 500 млн. евро. Второ, що се отнася до справедливостта, защо шведски автомобилен работник получава помощ от порядъка на 6 500 евро, докато австрийски автомобилен работник взима 14 300 евро?
<P>
Как да обясня на една португалска текстилна работничка, чиято помощ е едва 524 евро, че нейна колега от Каталония може да получи 2 000 евро? И още по-лошо, защо в нидерландското заявление работниците със срочни договори са оставени без подкрепа, след като те са най-силно засегнати? Фондът не може повече да задълбочава различията сред безработните или да засилва неравенството между богатите и по-бедните държави.
<SPEAKER ID="141" NAME="Marta Andreasen" LANGUAGE="EN">
Г-н председател, Европейският съюз създаде бюджетни инструменти, за да оказва помощ на работниците, съкратени в резултат на основни структурни промени в моделите на световната търговия, много от които бяха пряко или косвено повлияни от Европейския съюз.
<P>
Въпреки това този подход е откъслечен. Финансирането на обучението на тези, които са загубили работните си места, няма да облекчи положението на въпросните производства, нито ще помогне за разкриването на алтернативно производство, което да поеме работната сила. Това е просто пилеене на парите на данъкоплатците. Ако Европейският съюз наистина се стреми да извади Европа от кризата, той щеше да инвестира и да работи върху причините за тази криза, вместо да се прави на благотворителна организация, която идва да спаси бедните.
<P>
Разбира се, това действие първоначално ще върне доверието на засегнатите към Европейския съюз. Освен това докладът и резолюцията, предложена за гласуване, не посочват какъв ще бъде обхватът на въпросните субсидии, т.е. колко производства и колко дружества в рамките на дадено производство ще бъдат обхванати. Най-тревожното е, че докладът набляга на нуждата от ускоряване на плащанията, без дори да споменава нуждата от доказателства, че средствата достигат до точните хора с точната цел. Дори още по-лошо е, че докладът не призовава към редовен контрол на резултатите от субсидията, оставяйки тази оценка в рамките на процеса на бюджетния преглед на многогодишната финансова рамка за периода 2007-2013 г.
<P>
Колеги, става дума за парите на данъкоплатците, много от които също са загубили работните си места и не взимат субсидии, много от които имат тежки финансови проблеми. Как можем да се отнасяме с такова пренебрежение към техните пари? Аз ще отхвърля тази резолюция и ви призовавам да направите същото.
<SPEAKER ID="142" NAME="Angelika Werthmann" AFFILIATION="NI">
(DE) Г-н председател, госпожи и господа, в лицето на Фонда за приспособяване към глобализацията Европейският съюз разполага с бюджетен инструмент, който осигурява финансова помощ за работниците, засегнати от основни структурни промени в моделите на световната търговия. В настоящия момент Фондът за приспособяване към глобализацията оказва пряка подкрепа на засегнати лица и в моята родна страна. По много поводи съм изтъквала, че Фондът за приспособяване към глобализацията не трябва погрешно да се разглежда като резервен вариант за международните дружества, а да се използва за пряко подпомагане на засегнатите граждани. По тази причина аз подкрепям механизмите за контрол и бих искала да виждам доклади за системен напредък от страна на Steiermark. Фондът се използва точно там, където обществото най-много се нуждае от него. Той е нещо положително, което Европейският съюз прави за своите граждани.
<SPEAKER ID="143" NAME="Paul Rübig" AFFILIATION="PPE">
(DE) Г-н председател, г-н член на Комисията, доволен съм, че днес разискваме как да се справим със световната криза и в частност с безработицата. Разбира се, тя засяга и много добросъвестни предприятия, чийто оборот пада поради намаляване на поръчките. Ето защо те също страдат от липса на ликвидност и с това губят кредитоспособността си.
<P>
Благодарен съм, че тук се фокусираме по-специално върху малките и средните предприятия. Считам, че временната помощ е особено важна за тях, тъй като им позволява да продължат да работят и да се възползват от всяка нова и подходяща възможност на пазара. Трябва внимателно да анализираме резултатите от финансирането и да видим къде са използвани най-добри практики, къде всъщност сме могли да помогнем за запазването на работните места и преди всичко, къде сме успели да помогнем на съкратените работници максимално бързо и ефективно повторно да се приобщят на пазара на труда.
<P>
Въпросът сега е да осигурим помощ веднага и затова подкрепям възможно най-бързото мобилизиране на фонда, особено що се отнася до Steiermark в Австрия, където е засегнат цял район, ангажиран в автомобилното производство, и където са въвлечени много доставчици, разбира се, особено важни за инфраструктурата. Мисля, че отпускането на 5,7 млн. евро е добро решение. В тази насока обаче бих искал да се прави оценка на всички случаи, по които днес вземем положително решение, и да се представят доказателства, че тези пари не потъват някъде, а се използват за възстановяване и разкриване на нови предприятия, както и че повишената икономическа активност в бъдеще ще позволи на района да възвърне предишната си стабилност. Благодаря Ви, г-н член на Комисията.
<SPEAKER ID="144" NAME="Evelyn Regner" AFFILIATION="S&amp;D">
(DE) Г-н председател, заявлението на Австрия за помощ от Европейския фонд за приспособяване към глобализацията (ЕФПГ) се отнася до бивши служители от общо девет автомобилни доставчика в Steiermark. Ако се вгледаме по-внимателно в този случай, веднага ще разберем, че той е класически за ЕФПГ - оказване на възстановителна помощ. Причината ЕФПГ да бъде създаден беше точно такава - осигуряване на подкрепа на тези, които пряко са засегнати от отрицателните последици от глобализацията и които, поради внезапната загуба на работните си места, са принудени да понасят последствията от безотговорността на спекулантите на финансовия пазар.
<P>
Steiermark, за съжаление, е силно зависим от търсенето в автомобилната промишленост. Това означава, че целият район е тежко засегнат от свиването на пазара и в частност от спада в търсенето на автомобили. Продажбите на коли са намалели с 59,4%. В този контекст 5,7 млн. евро са отлична инвестиция за повторното приобщаване на съкратените работници на пазара на труда. С други думи тази инвестиция ще позволи на работниците да се включат в местни организации по заетостта, особено в автомобилния сектор, и също така ще улесни прилагането на мерки, насочени към подготовка и квалификация на работниците.
<SPEAKER ID="146" NAME="Milan Cabrnoch" AFFILIATION="ECR">
(CS) Госпожи и господа, тази седмица ние трябва да изложим мнението си по предложението на Европейската комисия за освобождаване на средства от Европейския фонд за приспособяване към глобализацията по три случая: Швеция, Нидерландия и Австрия. За съжаление, отново трябва да решаваме по три несвързани помежду си и много различни случаи.
<P>
Бих искал да изтъкна, че по един повод Европейският парламент вече поиска от Комисията отделните заявления за освобождаване на средства да бъдат представяни и обсъждани поотделно. Заявленията отново са придружени от цяла поредица неясноти. В шведското заявление например не е ясно какъв обем от средствата ще бъдат използвани, а размерът на средствата, заявен от Австрия за всеки загубил работата си, е стряскащ. Докато в предишни проекти исканията са били за суми от няколкостотин евро на човек, Австрия отправя искане от 14 300 евро за всеки безработен. Все още не сме убедени, че предложенията отговарят на целите, с които беше създаден фондът, и няма да подкрепим освобождаването на тези средства.
<SPEAKER ID="147" NAME="Paul Rübig" AFFILIATION="PPE">
(DE) Г-жо председател, бих искал да използвам синята карта, просто за да внеса корекции по един въпрос. Помощта в Австрия не се предоставя само на един човек.
<SPEAKER ID="148" NAME="Franz Obermayr" AFFILIATION="NI">
(DE) Г-жо председател, както виждате, това очевидно е проблем на Австрия. Много сме загрижени за Steiermark, един от тежко засегнатите райони, в който, от една страна, голям процент от населението е зает в автомобилната промишленост, а от друга, непропорционално висок процент от продуктите на тази промишленост е за износ. Световният спад в търсенето, както вече беше споменато, доведе до 744 съкращения и ние сме изключително доволни, че 400 от засегнатите ще получат подкрепа чрез Европейския фонд за приспособяване към глобализацията. Това може да бъде приветствано.
<P>
В този случай - и това трябва да бъде изяснено във връзка с казаното от предишния оратор - не става дума за субсидии за обикновено преструктуриране, а за оказване на подкрепа на отделни работници чрез предоставяне на помощ за ежедневни разходи и предприемане на мерки за тяхното по-нататъшно обучение. В това отношение съм съгласен с г-жа Cornelissen, която каза, че това обучение трябва да е насочено изключително към бъдещето. Нуждаем се от по-добри работници и тяхната преквалификация в сферата на технологиите и възобновяемите енергийни източници със сигурност е полезна. Сигурен съм, че Steiermark ще одобри тази стъпка.
<SPEAKER ID="149" NAME="Gunnar Hökmark" AFFILIATION="PPE">
(SV) Г-жо председател, при разискване като това е важно да помним, че именно благодарение на глобализацията Европа забогатя, създаде работни места и инвестиции. Износът проправи пътя на нови големи предприятия. Вносът позволи на гражданите да живеят по-добре с евтини продукти и услуги, а всичко, взето заедно, доведе до възстановяване.
<P>
Промяна в широк мащаб присъства постоянно, позволявайки появата на нови предприятия, нови работни места и нови възможности. Такива широкообхватни промени се отразяват на цялото общество и ние в никакъв случай не бива да ги предотвратяваме. Трябва обаче да направим прехода по-лесен за тези, които са засегнати. Всяка държава-членка трябва да приеме за свой дълг гарантирането на неговото гладко протичане по начин, който предлага много възможности.
<P>
Европейският съюз не може да осигури тези възможности само от един фонд. Промените са твърде големи и твърде значими. Ако си мислим, че всички тези въпроси могат да бъдат решени с помощта на глобализационен фонд, то не представяме достатъчно точна картина на ситуацията. Ние бяхме против създаването на подобен фонд. Въпреки това, когато става дума за автомобилното производство, осъзнаваме, че в момента Европа е в особено положение, с множество различни помощи, отпускани на европейско и национално ниво. Раздаването на обществени субсидии на индивидуални играчи би могло да има отрицателни последствия, които рискуваме да засилим, ако предприятията и производствата в отделните райони не получат равностойна подкрепа. Поради това ние ще гласуваме в полза на предложението, тъй като вече сме стигнали твърде далеч в отпускането на субсидии и ако не се предвиди помощ, конкуренцията ще бъде нарушена. Въпреки това искаме да подчертаем, че не може да продължаваме така и в бъдеще.
<SPEAKER ID="150" NAME="Elisabeth Morin-Chartier" AFFILIATION="PPE">
(FR) Г-жо председател, искам да подчертая, че Европейският фонд за приспособяване към глобализацията, който създадохме, е насочен към работниците с цел да повиши шансовете им на пазара на труда. Ето защо именно това е въпросът, по който трябва да предприемем реални действия. Това е подходът, който възприемаме при разглеждането на случаите в рамките на групата към Фонда за приспособяване към глобализацията, а именно да гарантираме, че работниците ще бъдат включени в трудовия свят и ще останат на работа, тъй като без професионално приобщаване не може да има социално такова.
<P>
Второто нещо, което искам да почертая, е, че автомобилният сектор наистина е сериозно засегнат и аз призовавам автомобилопроизводителите, които са сериозно засегнати от кризата, да приведат своите продукти в съответствие с новите цели, свързани с опазването на околната среда, както и с новите нужди на потребителите. Бъдещето на отрасъла е несигурно.
<P>
Накрая, призовавам всички да подкрепят предложението на комисията по бюджети - благодаря на г-н Böge за предложението му - и се присъединявам към искането на г-н Rübig за контрол върху резултатите от нашите политики.
<SPEAKER ID="151" NAME="Silvia-Adriana Ţicău" AFFILIATION="S&amp;D">
(RO) Миналата година одобрихме отпускането на подобни суми от Европейския фонд за приспособяване към глобализацията, за да осигурим допълнителна подкрепа за работниците, понасящи последиците от основните структурни промени в моделите на световната търговия. Икономическата криза има драстично въздействие върху световната търговия.
<P>
Ще ви кажа, че през последната година в района, от който идвам, бяха направени около 2 500 съкращения в железодобивната и стоманообработващата промишленост, около 700 в корабостроителната промишленост и беше обявено за нови около 6 000 съкращения в сектора на железопътния транспорт. Ето защо считам, че за нас е важно през 2010 г. да бъдем подготвени за много подобни заявления като резултат от икономическата криза. Съществуващата процедура трябва да е проста, така че държавите и бенефициерите да получат лесен достъп до нея. Швеция подаде заявлението си през юни, Австрия - през юли, а Нидерландия - през август, т.е. минаха няколко месеца. Ето защо считам, че процедурата трябва да бъде проста.
<SPEAKER ID="152" NAME="Seán Kelly" AFFILIATION="PPE">
(EN) Г-жо председател, имайки предвид, че преди няколко седмици Парламентът гласува отпускането на средства от Фонда за приспособяване към глобализацията на собствените ми избиратели, които бяха съкратени поради преместването на Dell в Полша, и че напролет работниците от Waterford Crystal ще потърсят подобна помощ, аз очевидно подкрепям това, което беше предложено тази вечер за Швеция, Австрия и Нидерландия.
<P>
Бяха споменати редица недостатъци и аз смятам съвсем накратко да ги повторя. Първо, мисля, че е необходимо да преразгледаме началната дата. Второ, времевият обхват трябва да е съобразен с дължината на курса, а не да е фиксиран на две години, както в момента. Трето, що се отнася до административното управление, много е важно то да не бъде прехвърлено на правителствените учреждения. Четвърто, и най-важно, възможно най-голяма помощ трябва да бъде отпусната на предприемачите. Трийсет и пет процента от новосъздадените дружества в ЕС са основани от хора, които са били безработни. Ако им помогнем, по-късно ще можем да разчитаме на тях. Неволята учи и аз смятам, че ние трябва да направим всичко по силите си, за да подкрепяме такива хора.
<SPEAKER ID="153" NAME="Andreas Mölzer" AFFILIATION="NI">
(DE) Г-жо председател, ако приемем, че повечето работни места не само в моята страна, Австрия, но и в цяла Европа са в опасност поради последиците от глобализацията, то сме длъжни да отчетем и рискованото положение на по-младите работници, някои от които току-що са завършили курс за обучение или училище и следователно не са регистрирани като безработни. Трябва специално да се погрижим - и това се отнася особено за Австрия - да използваме този вид мерки в подкрепа на работниците, на които предстои да се включат за първи път на европейския трудов пазар, и да им дадем възможност, включително чрез помощи от Европейския съюз, да стъпят на този пазар.
<SPEAKER ID="154" NAME="Владимир Шпидла" LANGUAGE="CS">
Госпожи и господа, по мое мнение разискването ясно показа, че Европейският фонд за приспособяване към глобализацията функционира. Можем да заявим, че той беше използван няколко десетки пъти и винаги е оказвал значителна помощ на хората, които са се възползвали от него. Макар и не чрез същински анализ, а посредством прекия опит, като член на Комисията винаги съм се стремял да бъда в течение на резултатите в тази област и се радвам да видя колко положително се оценява фондът в онези райони, в които е бил използван.
<P>
Разискването повдигна много и сериозни въпроси, които изискват отговор и по които трябва да изразим ясно и реалистично мнение. Най-напред за идеята, че фондът може да бъде използван само за големи дружества. За щастие, опитът показа, че може да го използва всеки, без значение дали е от голяма или малка държава, от голямо или малко предприятие, и именно такова беше първоначалното ни намерение. Нововъведените правила определено създават възможност работниците в малки и средни предприятия, засегнати от кризата, също да се възползват от фонда. Така той работи, без да поставя ограничения и без да ощетява някого.
<P>
Искам да подчертая и една основна отличителна черта на фонда - той помага преди всичко на хора, а не на дружествата и в този смисъл не може да бъде разглеждан като животоподдържащ апарат за дружества, които нямат реална надежда за функциониране от икономическа гледна точка, а по-скоро обратното. Фондът помага на хора, които са били съкратени, бързо да намерят работа в районите, в които той действа. Ето защо това е фонд, който по принцип изпълнява и улеснява преструктурирането.
<P>
В едно от изказванията беше изразена загриженост относно неравенството между половете - ако не се лъжа, изказването беше на г-жа Harkin. Такова неравенство, което наистина се вижда от докладите, просто доказва, че кризата и особено първата й фаза е засегнала главно производства, в които работят предимно мъже. Днес говорим за производството на автомобили, за строителството, т.е. за производства, в които преобладават мъжете. Това е причината в общите данни фондът да е предоставил повече помощ на мъже. Кризата промени структурата на пазара на труда по особен начин и аз отбелязах изявлението на президента Обама, който заяви, че до края на тази година мнозинството от работници, активно ангажирани на пазара на труда в САЩ, ще се състои от жени. И в САЩ кризата е оказала поразително въздействие върху производствата, доминирани от мъже. Така че, ако се върнем към повдигнатия въпрос, нито в идеята, нито в структурата на фонда съществува неравенство между половете.
<P>
В рамките на разискването възникнаха също и някои идеи за това, как би било възможно да изменим и подобрим фонда. Трябва да кажа, че Комисията, разбира се, не счита, че фондът, подобно на Атина Палада, се е появил от главата на Зевс. Това е човешка институция, която винаги може да бъде усъвършенствана на основата на опита и разискването. Ето защо според мен тук няма съществени пречки.
<P>
Друг въпрос, повдигнат по темата, се отнася до специфичния метод на финансиране или с други думи включването на фонда в рамките на бюджета по отделни бюджетни пера. Това със сигурност е въпрос, който ще бъде разискван на политическо ниво, но от финансова гледна точка постигането на някакви резултати по този начин беше невъзможно и по мое мнение фактът, че мобилизирахме средства по различен, но ефективен метод, сам по себе си е значим.
<P>
Госпожи и господа, без съмнение изменените правила и натискът на кризата ни доведоха до положение с повече индивидуални случаи, но, както вече заявих, Комисията приема аргументите в полза на подхода, при който всеки случай ще бъде разглеждан отделно, и отсега нататък ще процедираме по този метод.
<P>
В заключение бих искал да благодаря на членовете на Европейския парламент от комисията по бюджети, както и на всички членове на Европейския парламент, които взеха участие в разискването на всички спорни въпроси, които неизменно съпътстват взимането на такова сложно решение. Според мен от разискването, както и от предложението на Комисията ясно се разбра, че всички тези случаи попадат в обхвата на Фонда за приспособяване към глобализацията. Радвам се, че по време на разискването подкрепихте становището на Комисията и очаквам, че гласуването ще потвърди това, или поне така се надявам.
<SPEAKER ID="155" NAME="Reimer Böge" LANGUAGE="DE">
Г-жо председател, няма какво да добавя към това, което каза членът на Комисията. Подкрепям изказването му и особено заключителните бележки по въпроса за бъдещото развитие на Фонда за приспособяване към глобализацията във връзка с други програми - по-специално с Европейския социален фонд - което, разбира се, ще бъде предмет на друго задълбочено общо разискване.
<P>
Пределно ясно е, че Фондът за приспособяване към глобализацията не може да неутрализира последиците от структурните промени, нито може да поеме и преодолее предизвикателствата на глобализацията, което, разбира се, не е неговото предназначение. Той обаче е в състояние да помогне на отделни лица, изпаднали в затруднено положение след съкращаването им, и да им даде посредством придобиването на квалификация втори шанс да намерят работа. Въпреки споровете относно субсидирането, което несъмнено играе важна роля в случая, фондът заслужава подкрепа като допълнение към всички мерки на Европейския социален фонд, с които също разполагаме.
<P>
Във връзка с това бих искал да добавя само още едно нещо и то е, че с повече основание можем да оспорим разходите по други програми - както на европейския, така и на националните бюджети - отколкото тези по фонд, оказващ пряка помощ на хора в затруднено положение.
<SPEAKER ID="156" NAME="Председател">
Разискването приключи.
<P>
Гласуването ще се проведе в сряда.
