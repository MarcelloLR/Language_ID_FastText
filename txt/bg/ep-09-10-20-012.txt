<CHAPTER ID="012">
Проект на общ бюджет 2010 г. (раздели I, II, IV, V, VI, VII, VIII, IX) - Проект на общ бюджет 2010 г. (раздел III) (разискванe)
<SPEAKER ID="308" NAME="Председател">
Следващата точка е общото разискване относно следното:
<P>
доклад от г-н Surján от името на комисията по бюджети относно проекта на общ бюджет на Европейския съюз за финансовата 2010 година, раздел III - Комисия (C7-0127/2009 - и относно писмо № 1/2010 (SEC(2009)1133) за внасяне на корекции в проекта за общ бюджет на Европейския съюз за финансовата 2010 година и
<P>
доклад от г-н Maňka от името на комисията по бюджети относно проекта на общ бюджет на Европейския съюз за финансовата 2010 г.
<P>
Раздел І - Европейски парламент
<P>
Раздел II - Съвет
<P>
Раздел IV - Съд
<P>
Раздел V - Сметна палата
<P>
Раздел VI - Европейски икономически и социален комитет
<P>
Раздел VII - Комитет на регионите
<P>
Раздел VIII - Европейски омбудсман
<P>
Раздел IX - Европейски надзорен орган по защита на данните
<P>
(C7-0128/2009 -.
<SPEAKER ID="309" NAME="László Surján" LANGUAGE="HU">
Г-н председател, ще говоря на родния си език, тъй като, впрочем, аз също се обявявам против всякакви закони, ограничаващи човек, да говори на родния език. Бюджетът за финансовата 2010 г. се изготвя в сянката на финансовата криза. Г-н държавен секретар, г-н член на Комисията, госпожи и господа, всички ние по един или друг начин трябва да се справим с кризата. Кризата вся несигурност сред инвеститорите, допълнително затрудни получаването на кредити, повиши безработицата и намали производството. Може ли Европейският съюз да реагира на това? Има ли какво да каже относно опасностите, произтичащи от изменението на климата или относно тероризма? Способен ли е да защити границите на ЕС? Справедлив ли е подходът, по който приема бежанците? Парламентът иска да има бюджет, който да отговаря положително на всички тези въпроси и до голяма степен е единен в това си желание.
<P>
Няма големи различия, които да разделят политическите групи. Ето защо в качеството си на докладчик бих желал да благодаря на политическите групи в Парламента за това. Въпреки това становищата на Съвета и Парламента се различават съществено. Поради кризата Съветът иска възможно най-малък бюджет, което е разбираемо от гледната точка на националните парламенти и правителства. Ние в залата обаче считаме, че Парламентът разполага с огромен набор от инструменти, чието функциониране следва да бъде направено дори по-ефективно, по-безпроблемно и по-въздействащо, именно за да можем да преодолеем кризата. Какво означава всичко това в действителни цифри? На един по-ранен етап, когато мислехме за 2010 г., правехме това, като предвиждахме седемгодишен бюджет. Впоследствие се взе решение, което позволява при сегашното положение бюджет от 134 млрд. евро на равнище на разплащания. От друга страна, Съветът обмисля цифрата от 120 млрд. евро, а Парламентът счита, че 134 млрд. евро за разходи не е реалистична цифра и взима предвид проблемите на националните правителства, и в крайна сметка ще предложи 127 млрд. евро, ако гласуването в четвъртък се насочва от препоръката на комисията по бюджети.
<P>
Трябва, разбира се, да попитаме какъв е смисълът при петгодишен цикъл да даваме обещания, предназначени за седемгодишен цикъл, ако изобщо няма да ги спазваме. Всъщност това е реалното положение, в което се намираме, тъй като всяка година бюджетът е много по-малък от предварително обсъждания. Съществува обаче още по-сериозна причина за безпокойство. Годишните бюджети включват и поемането на задължения, като много тях не се спазват. Вече изоставаме с повече от една бюджетна година, като с всяка следваща година празнината нараства. Ето защо е абсолютно задължително да се повиши равнището на заплатите. В противен случай вероятно ще последва сценарият от всяка друга година: Съветът съкращава проекта, изготвен от Комисията, а Парламентът предлага дори по-големи цифри.
<P>
Аз обаче бих искал да насоча вниманието ви към факта, че положението не е изцяло такова. Тези предложения не са резултат от механично пренасяне от един бюджетен ред към друг, съкращавайки средства безразборно оттук-оттам. Поради кризата всички трябва да ограничат разходите си. Ето защо за определени покупки подкрепихме предложените от Съвета по-скромни цифри в комисията по бюджети. Навсякъде другаде, например по отношение на служителите с възложени конкретни задачи, сме взели предвид и това, как се изпълнява съответната задача. Същевременно е много лесно да се допуснат грешки в тази област. Ако сме допуснали такива, не бихме искали да попречим на изпълнението на програмите. Ако се случи нещо подобно през годината, винаги ще сме подготвени да поправим положението, но се обявяваме за коректно изпълнение и правилно планиране. Трябва да анализираме дали изразходваните средства са донесли очакваните ползи и дали сме постигнали целите, които сме си поставили.
<P>
Трудно е например да бъдем доволни от комуникационната политика, но може, разбира се, да има много други и много по-сложни причини, с които да се обяснят загубените референдуми и ниската избирателна активност. Поради тази причина намаляването на ресурсите за комуникации би било грешка. Предложихме да се създадат резерви за определени бюджетни редове, които лесно да могат да бъдат отпускани в момент, когато въз основа на текущи анализи се изготви обещаваща комуникационна стратегия. В бъдеще трябва да следим по-отблизо до каква степен сме успели да постигнем целите си. Европейската сметна палата неотдавна публикува проучване относно успехите и трудностите в сектора на млякото и млечните продукти. Парламентът очаква Комисията да очертае в предстоящото писмо за внасяне на корекции в бюджета, как ще функционира Млечният фонд. Считаме, че за него трябва да има отделен бюджетен ред и да се определи резерв в подходящ размер.
<P>
Трябва да се създаде правна основа, която да отчита наблюденията на Сметната палата и която да спомогне за успешното решаване на съществуващите в момента проблеми в сектора. Следователно не става въпрос само за пари, но и за осигуряване от Европейския съюз на по-добра и по-конкретна подкрепа за този сектор. Ето защо ви призовавам, уважаеми колеги, да се опитаме с възможно най-малко разногласия да гласуваме за един добър и ефективен бюджет. Разбира се, разисквания по този въпрос ще има. Естествено е всяка политическа група да представи възгледите си и да се опита да повиши авторитета си. По най-важните въпроси обаче ще постигнем съгласие. В случая и с Млечния фонд, самият фонд е много по-важен дори от това с какви средства той реално ще разполага. Комисията по бюджети представи предложение за реално изпълним размер. Благодаря за вниманието.
<SPEAKER ID="310" NAME="Vladimír Maňka" LANGUAGE="SK">
Именно сега във време на криза трябва да докажем на обществото, както и на нас самите, че когато става въпрос за постигане на политически цели, ще използваме всички ресурси по възможно най-ефективен начин.
<P>
Повечето институции изготвят бюджета си на базата на предходни години. В крайна сметка какво може да бъде по-лесно от това да умножиш миналогодишния си бюджет по процента на инфлацията. Повтарянето на този процес на изготвяне на бюджета година след година обаче може да доведе до изкривявания, неточности и излишно изразходване на ресурси. Затова целта ни е да гарантираме, че бюджетите се изготвят въз основа на реални нужди. Във всяка институция исканията за бюджетни средства трябва да отоговарят на реалната нужда за изпълнение на задачите. Всяка институция и всяко звено от съответната институция трябва да полагат всички усилия, за да реализират спестявания. Възможно е това да налага по-добра организация на работата, преразпределяне на налични ресурси за съсредоточаване върху приоритетни области и намаляване на равнището на бюрокрация.
<P>
При предишните си изказвания пред комисията, а също и по време на пленарни заседания съм посочвал много примери за постигнати наскоро успехи при разкриване на резерви. Ще открием и много други недостатъци и ще направим работата на отделните звена и институции дори по-ефективна, ако работим по въпроса по-систематично. Бюджетът за финансовата 2010 г. създава този системен подход.
<P>
Уважаемите колеги, които участваха и в предишния Парламент, ще си спомнят, че винаги сме се опитвали да подобрим сътрудничеството между институциите. Винаги е имало резерви и много от тях дори се увеличиха през последните години. Имаме общ фонд за финансиране. Ако всички ние управляваме само своята част и се затворим за другите, няма да можем да общуваме и да си сътрудничим и ще бъде трудно да използваме ефективно ресурсите си.
<P>
Поради тази причина взехме решение комисията по бюджети да приложи еднакъв размер на резервите от 5% за всички институции, по отношение на външните преводачески услуги. Как иначе бихме могли да мотивираме институциите първо да използват свободния си капацитет за вътрешни преводи, а не веднага да се обръщат към външни доставчици на тези услуги. Целта ни във всички тези области е свободният капацитет на всяка институция да бъде достъпен за други институции.
<P>
Разходите за покупка и наем на сградите формират един от основните показатели от административните разходи на институциите. През 2005 г. общото етажно пространство, използвано от институциите в Брюксел, Люксембург и Страсбург надвишава 2 млн. кв.м. Не винаги сградите са били купувани на правилното място, по подходящото време и на минимална цена. Според Сметната палата институциите не си сътрудничат в тези области и дори не успяват да направят оценка на собствената си политика. Ако купуваме нова сграда и нямаме повече от една възможност, тогава ще ни е трудно да получим изгодни условия. Поради това до края на годината очакваме от председателството на Европейския парламент подходяща дългосрочна стратегия за активите и сградите, която да бъде съобразена с изискванията за ремонтиране и разходите за охрана.
<P>
Госпожи и господа, за да работим отговорно и ефективно, ни е необходима изчерпателна информация за това с какви ресурси разполагаме. Следователно бих искал да подчертая необходимостта от създаване на система за управление на информацията. С помощта на подобна система работата ни би станала последователна и ефективна. Очаква се в близко бъдеще администрацията да представи този проект пред комисията по бюджети. Нито един от проектобюджетите на институциите не включва разходите, свързани с влизането в сила на Договора от Лисабон. Когато Договорът влезе в сила, ще трябва да бъдем много внимателни при реорганизирането на съществуващите ресурси, преди някой да подаде молба за отпускане на допълнителни ресурси. Ако служителите в някоя институция реализират финаснови спестявания чрез повишаване ефективността на работата си, комисията по бюджети вече няма да има проблем с това да позволява използването на тези ресурси за други приоритети на институцията.
<P>
От друга страна, ако една институция реализира спестявания в резултат на непредвидени събития, като правило тези спестявания трябва да бъдат върнати на данъкоплатците. Бих искал да благодаря на членовете на комисията по бюджети за това, че единодушно подкрепиха предложението. Уверен съм, че бюджетната система на ЕС трябва да се развива така, че да даде преимущество на изобретателността и новаторските решения.
<SPEAKER ID="311" NAME="Ханс Линдблад" LANGUAGE="SV">
Г-н пресдедател, уважаеми колеги, младежи, виждам, че бъдещето на Европа седи горе в галерията. Голяма чест е да присъствате днес тук на разискването на първо четене от Парламента на бюджета за финансовата 2010 г.
<P>
Европа преминава през най-лошата икономическа криза след Втората световна война. Хората губят работните си места, безработицата се увеличава, а публичните ни финанси отчитат рекордни дефицити. Бюджетна дисциплина и добро икономическо управление биха ускорили излизането ни от кризата. Подходящата структурна политика може да затвърди подема, който, надяваме се, вече настъпва, и да допринесе за по-голямата му устойчивост.
<P>
С оглед на това Съветът единодушно съгласува един добре балансиран бюджет, който инвестира в образование, научноизследователска дейност, инфраструктура, сближаване, отговорни публични финанси и маржове за непредвидени събития. С други думи всички фактори, които са важни за икономическия растеж и просперитета. Остават основни въпроси. Необходимо е финансиране за Европейския план за икономическо възстановяване и за подкрепа за сектора на млякото и млечните продукти.
<P>
И все пак в момент, когато европейските публични финанси са в най-лошото си състояние откакто се помня, парламентарната комисия по бюджети предлага плащанията да бъдат повишени с 10% - с 10%! Можете ли да ми посочите поне една друга област, освен разходите, свързани с безработицата, в която бихме допуснали подобно увеличение? Независимо от значителните бюджетни дефицити - 8% от БВП във Франция, 6% от БВП в Германия, 14% в Обединеното кралство и в Ирландия - комисията по бюджети счита, че държавите-членки следва да финансират по-големи разходи и администрация. Иска финансиране за администрация!
<P>
Особено обезпокоен съм от факта, че такова високо равнище на разходите ще затрудни финансирането на Плана за икономическо възстановяване. Безпокои ме конкретно и фактът, че предложението на комисията не съдържа какъвто и да било резервен фонд за непредвидени събития.
<P>
Трябва да постигнем съгласие относно бюджет, който държавите-членки могат да си позволят и който можем да оправдаем пред сънародниците си. Трябва да постигнем съгласие относно Плана за икономическо възстановяване, който е от изключително значение за развитието на Европа. С оглед на споразумението, което постигнахме през април, съм убеден, че ще успеем. Ще трябва да решим сложния въпрос относно млякото и млечните продукти. Предвид отличното сътрудничество, от което се ползваме до този момент, съм сигурен, че ще можем да решим дори този сложен въпрос въпреки трудното и неприятно положение, в което се намираме.
<SPEAKER ID="313" NAME="Алгирдас Шемета" LANGUAGE="EN">
Г-жо председател, много се радвам, че имам възможност да говоря пред вас днес, преди да приключите първото четене на проектобюджета за финансовата 2010 г. с гласуването в четвъртък.
<P>
Преди всичко бих искал да благодаря на Парламента, че възстанови предварителния проектобюджет в много области.
<P>
Комисията силно приветства акцента, който Парламентът постави върху използването на бюджета като инструмент за преодоляване на настоящата криза чрез насърчаване на конкурентоспособността, сближаването и защитата на работните места.
<P>
Комисията също така приветства включването на първо четене от Парламента на писмото за внасяне на корекции, в което се изисква повишаване на разходите, най-съществено за Палестина, изменението на климата и допълнителни мерки в полза на страните от АКТБ.
<P>
По въпроса за основните проблеми на съществуващата бюджетна процедура, Комисията напълно разбира, че Парламентът счита финансирането на втория етап от Европейския план за икономическо възстановяване за приоритет. Нека ви кажа че това е приоритет и на Комисията. От тази гледна точка разбирам логиката на така нареченото от Европейския парламент "изменение със звездичка", с което се предвижда Планът за възстановяване да надхвърли съществуващия таван за разходите.
<P>
Следващата седмица Комисията ще представи пакет от мерки за посрещане на нуждите, свързани с Плана за възстановяване с оглед постигане на съгласувано решение на срещата за съгласуване, която ще се проведе през ноември.
<P>
На този етап Комисията все още не е определила всички източници на финансиране, съответстващо на пълния размер, необходим за енергийните проекти, предвидени в Плана за възстановяване през 2010 г. Комисията обаче ще се опита да определи всички възможни налични средства с цел своевременно да премахне оставащия недостиг преди срещата за съгласуване през ноември.
<P>
Комисията изразява загриженост относно съществуващите затруднения в сектора на млякото и млечните продукти и надлежно разгледахме предложението на Парламента за създаване на специален "Млечен фонд", както и позицията на министрите на земеделието. В съответствие с направеното вчера от моята колега Мариан Фишер Бьол предложение писмото за внасяне на корекции в бюджета за финансовата 2010 г., което ще бъде представено следващата седмица, ще съдържа предложение 280 млн. евро да бъдат заделени за подпомагане на производителите на мляко и млечни продукти за справяне с непосредствените последици от кризата.
<P>
Новото предложение ще се отрази върху първоначално предвидените средства за финансиране на недостига за Европейския план за икономическо възстановяване (EERP), но, както казах, Комисията ще положи всички усилия все пак да осигури необходимите ресурси навреме преди срещата за съгласуване.
<P>
Сега бих искал да насоча вниманието ви към няколко въпроса, във връзка с които първото четене от Парламента поражда безпокойство.
<P>
Европейският парламент предлага общо увеличение на равнището на плащанията от 10% в сравнение с 2009 г., което е с около 4% над предложеното от Комисията. Макар да споделям желанието на Европейския парламент да подпомогне икономическия растеж чрез програмите на ЕС, следва да се съобразяваме и с размера на плащанията, които могат да извършени разумно, без да се подкопава доброто финансово управление. На този етап Комисията няма причини да се отдалечава от направените в предварителния проектобюджет разчети.
<P>
По отношение на бюджетните редове за административна подкрепа за разходни програми, така наречените "бюджетни редове БА", разбирам желанието на Европейския парламент предвид съществуващите обстоятелства да предприеме рестриктивен подход. Важно е обаче и да се осигурят подходящите административни средства за управление на нарастващите финансови пакети от програми, ако искаме този бюджет да бъде изпълнен успешно. Комисията се надява, че ще имаме възможност да решим този въпрос на второ четене.
<P>
Парламентът също така гласува редица резерви, които, ако останат в окончателния бюджет, ще се отразят неблагоприятно върху изпълнението му. Резервите за заплати през годината, ако се поддържат през годината, ще имат неблагоприятен ефект върху наемането на нови служители през 2010 г., които трябва да заменят служителите, напускащи Комисията.
<P>
Накрая, бих искал да ви уверя, че в съответствие с Междуинституционалното споразумение в началото на ноември Комисията ще представи позицията си относно корекциите, приети от Парламента, чрез така нареченото "писмо за изпълнимостта" и, надявам се, Парламентът ще я вземе предвид при второто си четене.
<P>
Комисията ще продължи да действа като честен посредник и ще направи всичко възможно, за да помогне за успешния изход от тази бюджетна процедура, като отчита факта, че финансирането на втория транш на Европейския план за икономическо възстановяване (EERP) представлява истинско предизвикателство, всички усилия за което трябва да бъдат в една посока. Разчитам на подкрепата ви за постигане на задоволителен и балансиран резултат по този въпрос.
<SPEAKER ID="314" NAME="Annemie Neyts-Uyttebroeck">
докладчик по становището на комисията по външни въпроси. - (EN) Г-жо председател, имам честта да говоря от името на комисията по външни въпроси.
<P>
Години наред сме свидетели на това, как средствата, които се отпускат за Раздел IV от бюджета, са все по-недостатъчни. Всяка поредна година виждаме също, че с напредване на годината Комисията и Съветът се налага да прибягват до разнообразие от конкретни мерки, които не са в унисон с обичайните бюджетни методи, за да се финансират нужди, за чието съществуване всички знаехме още от самото начало. Един отличен пример за това, за съжаление, е положението в Палестина.
<P>
Въпреки това бих искала да отбележа и някои положителни компоненти. Виждам че стратегията за Балтийско море е получила допълнителни средства. Виждам също, че бюджетните кредити за редица конкретни области на политиката са увеличени в полза на демокрацията и правата на човека. В заключение, искам да кажа, че, особено за 2010 г., ще трябва да обърнем внимание на факта, че вероятно - и да се надяваме - Европейската служба за външна дейност ще започне да функционира. Ще трябва да осигурим необходимото финансиране във връзка с това.
<SPEAKER ID="315" NAME="Gay Mitchell">
докладчик по становището на комисията по развитие. - (EN) Г-жо председател, не искам бюджетът да бъде разорен, всичко, което искам, е да изпълним ангажиментите, които поехме към развиващите се държави. Всяка година единадесет милиона деца умират в развиващия се свят. Тези хора са поразени не само от финансовата криза, по начина, по който ние сме засегнати, но и от факта, че те дори не получават паричните преводи, които са по-големи от финансовата помощ, която им предоставяме, от своите семейства, живеещи в развитите страни, защото те също страдат. Страданието на тези хора е двойно. Засегнати са и от последиците от изменението на климата.
<P>
Всичко, което искам, е да изпълним ангажиментите си към тези хора. Ако нашият брутен национален продукт се понижи с един процент, приносът ни за тези хора също намалява. Така че нека спазим обещания процент на принос. Яснотата на бюджетния ред, за да може Парламентът да прецени дали спазвате тези ангажименти, и допълнителните схеми за финансиране са в основата на това. Моля ви, във всичко това, не искайте най-бедните хора в света да носят непосилна за тях тежест.
<SPEAKER ID="316" NAME="Jean-Pierre Audy" LANGUAGE="FR">
Г-жо председател, г-н министър, г-н член на Комисията, госпожи и господа, комисията по бюджетен контрол представи становище, съдържащо редица предложения. Ще ви представя три от тях в рамките на една минута.
<P>
Първото се отнася за научноизследователската дейност и по-конкретно за шестата и седмата рамкови програми. От съображения за правна сигурност е препоръчително, г-н член на Комисията, Европейската комисия да се въздържа от преизчисляване на финансовите отчети за вече одобрени и приключени проекти, прилагайки нови тълкувания на критериите за допустимост.
<P>
Трябва отново да изискаме от Комисията да не се отклонява от общопризнатите и утвърдени на национално и международно равнище методи за счетоводно отчитане и изчисление.
<P>
Второто предложение е включването на пенсиите на служителите на институциите на ЕС в бюджета. Предлагаме вземанията от държавите-членки във връзка с пенсиите на служителите, изчислени на 37 млрд. евро към 31 декември 2008 г., да бъдат включени в счетоводните отчети като активи.
<P>
Предлагаме също бюджетът да включва точния размер на тези пенсии, а не само изплатените суми, тъй като последните не отчитат сумите, които се изплащат за бъдещи пенсии. Още веднъж бих подчертал предложението за проучване на създаването на пенсионен фонд на Общността. Изразяваме също подкрепата си за Европейската службата за борба с измамите, която трябва да бъде подсилена, за да може да осъществява дейности по контрола извън Европейския съюз.
<SPEAKER ID="317" NAME="Juan Fernando López Aguilar">
докладчик по становището на комисията по граждански свободи, правосъдие и вътрешни работи. - (ES) Г-жо председател, в комисията по граждански свободи, правосъдие и вътрешни работи работихме за увеличаване бюджета за пространството на свобода, сигурност и справедливост, който се повиши с 13,5% от 2009 г.
<P>
По-конкретно, главите относно външните граници, завръщането, визовата политика, свободното движение на хора, основните права и гражданството са увеличени. Главата относно гражданско- и наказателно-правни въпроси, по-конкретно, се е увеличила с 4,7%.
<P>
В главата относно сигурността и опазване на свободите обаче бюджетът се е увеличил с 95% в резултат на включването на Европол в бюджета на Общността. Това е нещо ново в сравнение с бюджета за финансовата 2009 г.
<P>
Приехме изменение, с което увеличихме бюджета на Европейската агенция за управление на оперативното сътрудничество по външните граници на държавите-членки на Европейския съюз (FRONTEX), като изпратихме ясно послание, че се ангажираме с управлението на феномена имиграция и всички аспекти на миграционните потоци при пълно зачитане на правата на човека.
<P>
В заключение, считам, че също трябва да се отбележи, че в комисията приехме корекция на бюджета от 5 млн. евро, за да улесним интегрирането на граждани от трети държави. Ето защо разделът от Дял 18 относно пространството на свобода, сигурност и справедливост нарасна до 105 млн. евро, което ще допринесе за по-доброто административно и финансово управление на държавите-членки.
<SPEAKER ID="318" NAME="Jutta Haug">
докладчик по становището на комисията по околна среда, обществено здраве и безопасност на храните. - (DE) Госпожи и господа, не е тайна, че комисията по околна среда, обществено здраве и безопасност на храните отново и отново, включително и тази година, е на мнение, че заложените в европейския бюджет средства, изобщо не са достатъчни за осигуряване на ефективни програми за околната среда, за поддържане на биологичното разнообразие и за борбата с изменението на климата, която има шанс да бъде успешна. Фактът, че Съветът допълнително съкращава тези оскъдни средства, е по-необясним от всякога. Ето защо стандартният отговор на тези действия е "връщане към предварителния проектобюджет".
<P>
Има две неща, които трябва да подчертаем пред Комисията. Първото от тях е, че очакваме от нея незабавно да включи познатите като "заделени приходи" за онези агенции, които отчасти зависят от такси - като Европейската агенция по лекарствата в Лондон или Европейската агенция по химикалите в Хелзинки - в предварителния проектобюджет и да не определяме изкуствени маржове, като ги пропускаме. Второто е, че очакваме Комисията възможно най-бързо да представи предложение за това, как ще финансира кампанията за борба с тютюнопушенето "Помощ" в бъдеще, когато фонда за тютюн на Общността се изчерпи. Както виждате, всеки път е едно и също.
<SPEAKER ID="319" NAME="Lena Ek" LANGUAGE="SV">
Г-жо председател, в света днес има жестока конкуренция. Делът на развиващите се страни в световното богатство сега е 20%. След 15 години той ще достигне 34%. С други думи, през 2025 г. общият дял на Китай и Индия в световните инвестиции в научноизследователска и развойна дейност ще достигне общо 20%. Докато тези инвестиции се осъществяват извън Европа, вътре в нея бюрокрацията задушава изследователските институции, университетите и промишлеността.
<P>
Изправни сме пред три кризи, които трябва да бъдат решени едновременно: кризата с климата, кризата в заетостта и финансовата криза. Решението на тези кризи, от страна на комисията по промишленост, изследвания и енергетика, са инвестициите в научни изследвания и иновации. Както Съветът, така и Комисията се съгласиха, че това е приоритет - в процеса от Лисабон, в Седмата рамкова програма и в Европейския план за икономическо възстановяване. На практика обаче идеята им за приоритизиране се изразява в намаляване на бюджета със 7%. Мога единствено да кажа, че съм щастлив, че Съветът не "приоритизира" тези изключително важни области допълнително!
<P>
Това е оруеловска "нова реч" и е неприемливо. Нуждаем се от повече ресурси, които да се разпределят за научноизследователска и развойна дейност. Трябва да работим съвместно, за да намалим бюрокрацията. Искаме да видим Съвета и члена на Комисията, отговарящ за науката и изследванията, да се концентрират върху това. Преди всичко настояваме за енергични действия във връзка с изследванията и иновациите. Именно там ще се създадат работни места и именно те ще допринесат за бъдещето на Европа и конкурентоспособността й, а не съкращаването на средствата в тази област.
<SPEAKER ID="320" NAME="Cristian Silviu Buşoi">
докладчик по становището на комисията по вътрешен пазар и защита на потребителите. - (EN) Г-жо председател, в сравнение с бюджета за финансовата 2009 г. предложението на Комисията за бюджет за финансовата 2010 г. дава възможност за скромно повишаване в бюджетните редове, свързани с вътрешния пазар и митническата политика, а сумата, разпределена за политиката за защита на потребителите, остава непроменена. В проектобюджета за финансовата 2010 г. Съветът увеличи средствата, по-конкретно в бюджетните редове, които се отнасят до развитието на вътрешния пазар. Считам, че в тези времена на икономическа криза един функциониращ вътрешен пазар би могъл да спомогне за икономическото възстановяване.
<P>
В областта на митническата политика бюджетът ще осигури мерки за сътрудничество и координация, като по този начин допълнително ще укрепи сигурността и защитата на външните граници на съюза, като подпомогне борбата срещу незаконния трафик и измамите, както и като повиши ефективността на митническите системи. Считам мерките в областта на обучението на потребителите - по-конкретно повишаването на финансовата грамотност - за приоритет. Кризата показа колко важна е политиката за защита на потребителите, и по-конкретно обучението, за да се помогне на потребителите да вземат отговорни икономически решения. Поради всички изброени причини комисията по вътрешния пазар и защита на потребителите призова за създаване на отделен бюджетен ред за програмата "SOLVIT", финансирането по който да бъде в размер на 1 млн. евро. "SOLVIT" е много добър пример за това, как можете да помогнете на предприятията и гражданите. Накрая, сумата за удължаване на мерките за наблюдение на пилотни проекти в областта на политиката за защита на потребителите, за съставянето на информационно табло и съответни пазарни проучвания като подготвително действие, възлиза на 1 млн. евро.
<SPEAKER ID="321" NAME="Danuta Maria Hübner">
докладчик по становището на комисията по регионално развитие. - (EN) Г-жо председател за 2010 г. се нуждаем от бюджет, който да включва всички европейски политики, за да изведем европейската икономика от кризата, като в същото време съхраним дългосрочните си цели и ангажименти, които включват устойчивия растеж, икономическото и социално сближаване и задълженията ни по отношение на външния свят, включително по отношение на страните кандидатки.
<P>
В проектобюджета Съветът автоматично съкрати 36 бюджетни реда за административни разходи, сред други бюджетни редове, придружаващи Инструмента за предприсъединителна помощ (ИПП). Използваният аргумент, а именно ниска степен на усвояване, не е оправдан, тъй като необходимата рамка за изпълнението на предприсъединителната помощ може да бъде завършена едва през юли 2010 г. След 2010 г. Европейската комисия трябва да оценява и одобрява значителен брой големи проекти, за което ще е необходимо да наеме значителен брой хора, които да предоставят външна краткосрочна техническа експертна помощ. 2010 г. ще бъде и годината, когато ще започне практическото изпълнение на операциите, изискващи извършването на предварителен контрол от страна на Комисията за огромен брой търгове и договори.
<P>
Бюджетните съкращения означават, че разумното финансово управление на предприсъединителната помощ е изложено на реална опасност с всичките й политически измерения. Ето защо следва да останем отворени за положителни реакции към отправеното от Европейската комисията искане за възстановяването на размера на предварителния проектобюджет във връзка с това.
<SPEAKER ID="322" NAME="Elisabeth Jeggle">
докладчик по становището на комисията по земеделие. - (DE) Г-жо председател, госпожи и господа, като докладчик за бюджета на комисията по земеделие искам да благодаря на докладчика г-н Surján за постоянната му готовност да води разговори с цел постигане на компромис. Това е необходимо, тъй като европейската селскостопанска политика в момента е единствената област на политиката, в която отговорността е изцяло на общностно равнище.
<P>
Вярно е, че средствата за мляко и плодове в училищата и някои други проекти са увеличени. Презапасяването със стоки и възстановяванията при износ обаче преди две години дори бяха определяни като отживели инструменти. В момента те са незаменими инструменти за преодоляване на кризата на пазарите. Ето защо призоваваме за увеличение от приблизително 81 млн. евро за презапасяване от 2009 г. до 2010 г. и с 440 млн. евро за възстановявания при износ и ще гласуваме за тези увеличения. В този момент обаче и това е твърде малко.
<P>
Както преди, ако става въпрос за Млечния фонд, аз бих предпочел той да бъде в размер 600 млн. евро. Тези 300 млн. евро, за които призоваваме за 2010 г., са абсолютно необходими и настоявам тези средства да бъдат определени за постоянно перо в бюджета като Млечен фонд. Това би бил правилният и важен сигнал, който трябва да изпратим.
<P>
Положението на пазара на селскостопанска продукция е драстично. Комисията прекалено дълго възлага надеждите си на саморегулиране. Пазарът на селскостопанска продукция също има нужда от бюджетни и общи политически рамки и правила.
<SPEAKER ID="323" NAME="Carmen Fraga Estévez" LANGUAGE="ES">
Г-жо председател, благодаря много на докладчика и на комисията по бюджети за това, че прие измененията, предложени от комисията по рибно стопанство.
<P>
Особено важно за нас е изменението, с което призоваваме за по-голяма гъвкавост при финансирането, предоставено на регионалните консултативни съвети по въпросите на рибното стопанство. Освен че са оскъдни, средствата подлежат на тълкувания и на преценката на Комисията. Следователно съветите са възпрепятствани да изразходват дори малкото, което имат. Искането ни беше отправено единодушно от седем съществуващи съвета.
<P>
Едно изменение, което считаме за особено подходящо, призовава за цялостна стратегия за борба с пиратството, което пряко засяга ситуацията с рибарските лодки, които са изключително уязвими на тези действия в териториалните води в цял свят.
<P>
По отношение на изследователската дейност и Седмата рамкова програма, както и през предходни години, проявихме благоразумие и поискахме сега, когато рибарството вече няма своя бюджетна функция, поне процентът на инвестициите да не се намалява, тъй като всички решения за управлението на рибарството се основават на познанието за околната среда и морските видове, особено с оглед на факта, че една от новите ни цели е в цялото законодателство в областта на общата политика за рибното стопанство да приложим подход, основан на екосистемата.
<SPEAKER ID="324" NAME="Helga Trüpel">
докладчик по становището на комисията по култура и образование. - (DE) Г-жо председател, госпожи и господа, представители на Комисията и Съвета, защо направените от Съвета съкращения, които трябва да прилагаме всяка година в различни области на политиката, са толкова глупави, погрешни и недалновидни? Отговорът е: защото не са ориентирани в посока общия европейски интерес и това е критиката ми от политическа гледна точка. Вие, както и Съветът и държавите-членки също носите обща европейска отговорност, а европейските ни разходи са разходи за общите ни европейски интереси.
<P>
Напълно неразбираемо е на този етап финансирането за повишаване на квалификацията и обучение да бъде съкратено. Една от най-успешните ни програми е програмата за обмен на студенти, която дава възможност на младите хора да се обучават в Европа и отваря пътя им към света. Защо съкращавате средствата за това? Трябва да направим повече за културата, културния обмен и побратимяването на градовете, тъй като те правят Европа реалност и пораждат одобрение в посока отдолу-нагоре. И как е възможно да съкращаваме средствата за политиката в областта на комуникациите, по отношение на която се споразумяхме, че наистина трябва да осведомим гласоподавателите и гражданите за положителните постижения на Европейския съюз? Мога единствено със съжаление да констатирам, както бе споменато по-рано, че този вид съкращения са напълно непродуктивни от политическа гледна точка.
<SPEAKER ID="325" NAME="Pervenche Berès" LANGUAGE="FR">
Г-жо председател от името на комисията по икономически и парични въпроси днес искам да подчертая две неща.
<P>
Първото е въпросът за въвеждане на структури за надзор на европейско равнище. След кризата или по време на тази криза всички разбират, че Съюзът трябва да се оборудва със структури, които да му дадат възможност да упражнява надзор върху банките, застрахователната дейност и пазарите на ценни книжа. В края на последния парламентарен мандат постигнахме споразумение със Съвета, което се съсредоточаваше върху конкретни суми за органите, които трябваше да представят предварително сумите, които въвеждаме днес. В този си вид обаче проектобюджетът не съответства на политическото споразумение, сключено при и предишния Парламент. Надявам се предложените отново промени да бъдат приети в съответствие с постигнатото политическото споразумение, за да се гарантира, че Европейският съюз най-накрая ще разполага с надзорни органи.
<P>
В допълнение бих искала да акцентирам и върху въпроса относно фискалната политика. Инструментите на фискалната политика бяха съкратени независимо от международния призив за по-голям надзор във връзка с фискалните въпроси. Ако наистина искаме да се справим със зоните на "данъчен рай", Европейският съюз трябва да си осигури и необходимите ресурси за последователното провеждане на тази политика. Понижаването на компетентността на Комисията в тази област би било изпращане на погрешен сигнал.
<SPEAKER ID="326" NAME="György Schöpflin">
докладчик по становището на комисията по конституционни въпроси. - Г-жо председател, стана пределно ясно, че през последните няколко години гражданите на Европа познават институциите на Европейския съюз много по-слабо, отколкото следва.
<P>
Европейският съюз е демократична структура и следователно контактът с гражданите е в интерес и на двете страни. Гражданите следва да бъдат добре запознати с това какво прави Европейският съюз и защо. Те са заинтересована страна по отношение на това, с което се занимава Европейският съюз, и е ясно, че той е заинтересована страна що се отнася до европейското обществено мнение.
<P>
Съществуват различни начини да се гарантира, че се изразява този взаимен интерес. Един от тях, при това съществен, е комуникацията и това е причината, поради която бюджетът трябва да включва елемент, посветен на запознаването на широката общественост с дейността на Европейския съюз.
<SPEAKER ID="327" NAME="Edit Bauer" LANGUAGE="HU">
От името на комисията по равенството между половете искам да насоча вниманието ви само към един въпрос в рамките на минутата, с която разполагам. Става въпрос за Европейския институт за равенството между половете и за финансирането му. Въз основа на съвместно решение на Парламента през 2007 г. учредихме този институт във Вилнюс. Някой би могъл да реши, че изминалото време е било достатъчно, за да започне институтът да функционира. За съжаление, положението е много по-сериозно. Понастоящем институтът има само директор и един асистент. Искам да благодаря на комисията по бюджети и на докладчика г-н Surján за това, че са отчели, че комисията по равенството между половете е направила разумно предложение, когато каза, че бюджетът не може автоматично да бъде разпределен въз основа на прихода за тази година, тъй като, ако сторим това, институтът не би могъл да се задейства в бъдеще. Нуждаем се не само от гаранции за повишаване на разходите за заплати на служителите в бъдеще; трябва също да учредим и резервен фонд в размера, определен за дейността на института, за да може той да изпълни своята роля.
<SPEAKER ID="328" NAME="Alain Lamassoure" LANGUAGE="FR">
Г-жо председател, като председател на комисията по бюджети бих искал да изразя реакцията си относно изненадващата публикация на проекта на Съобщение на Комисията относно прегледа на бюджета. Г-н членът на Комисията ще ни каже дали тази грешка е допусната по невнимание.
<P>
Въпреки това бих искал да отправя едно предупреждение. Макар да не включва никакви цифри, много новаторското и на места провокативно съдържание на този текст изглежда неподходящо за края на мандата на една Комисия и за средносрочния преглед на многогодишното споразумение, подписано през 2006 г. Ето защо председателят на Комисията трябва спешно ясно да представи графика си във връзка с финансовите предложения, които планира да направи, както като част от отиващата си Комисия, така и в новия Колегиум. Промяната на бюджетните и съответно политически приоритети не се случва в резултат от управлението на текущата дейност. Комисията по бюджети ще бъде готова за разискване, но въз основа на предложения от Комисия, която е напълно законна, въоръжена е с петгодишен мандат и е готова да поеме политическата си отговорност, когато става въпрос за инициативи от такъв мащаб.
<SPEAKER ID="329" NAME="Francesca Balzani" LANGUAGE="IT">
Г-жо председател, госпожи и господа, точно във връзка с бюджета Парламентът може и следва да използва цялата си власт като институция, пряко избрана от гражданите, за да гарантира, че този особено важен инструмент за растеж, а също и за справедливост и законност може да посрещне всички нужди на гражданите. Бюджетът трябва да бъде осезаем и динамичен, да се вслушва и да отговаря.
<P>
В това време на конкретна икономическа и финансова криза бяхме възможно най-гъвкави при работата си по изготвянето на проектобюджета за финансовата 2010 г. Бюджетът обаче също така трябва да бъде надежден, изпълним и осезаем и във връзка с това от основно значение беше да не допуснем финансовите ресурси за идните години да са лишени от гъвкавост, като ограничим разходите, надхвърлящи максималния таван, заложен в перспективите на многогодишната финансова рамка, само за случаите, които наистина са изключително приоритетни. Такъв е Планът за възстановяване.
<P>
Отново със същата цел, а именно изготвяне на бюджет, който наистина да отговори на нуждите на гражданите, формулирахме конкретни изменения относно плащанията с цел веднага да освободим ресурси във възможно най-голям размер.
<P>
Европейският бюджет е структуриран на две равнища: поети задължения и плащания. Поетите задължения представляват сериозни политически намерения, но и реални, конкретни действия. Поради това плащанията бяха увеличени със 127 млрд. евро в съответствие с предложения от комисията по бюджети проектобюджет в сравнение с предложените от Съвета 120 млрд. евро и от Комисията 122 млрд. евро.
<P>
Пак със същата цел, със същия политически подход ние като група сме твърдо против създаването на резерви, които не са истински ресурси, непосредствено достъпни за гражданите. Политиката на създаване на резерви по време на криза следва да бъде ограничена до пълния минимум за случаи, при които резервите са технически крайно необходими. По време на криза няма смисъл просто да се вписват цифри в бюджета, а вместо това следва да изготвим полезен бюджет, който да дава възможност за незабавни действия.
<P>
Други въпроси също заслужават специално внимание. Като група ние сме поели важната отговорност отново да поставим за разглеждане изменението за повишаване на средствата за Млечния фонд на 600 млн. евро, както беше решено с единодушно гласуване от комисията по земеделие и развитие на селските райони и следователно с участието на всички членове на Парламента и парламентарни групи, както и да внесем за повторно разглеждане изменението на проекта за микрокредит на стойност 37 млн. евро, който - това е изключително важно - не застрашава изпълнението на други програми по функция 2.
<P>
Във време на криза съществува конкретен риск бюджетните средства да не бъдат увеличени в действителност а да се прехвърлят от един бюджетен ред към друг. Именно за да избегне този риск, Парламентът като пряко избрана институция, чиято роля е различна от тази на Съвета и на Комисията, най-малкото с цел контрол, трябва да бъде особено внимателен в действията си.
<SPEAKER ID="330" NAME="Anne E. Jensen" LANGUAGE="DA">
Г-жо председател, преди всичко искам да благодаря на г-н Surján за огромния труд, който положи, за да сглоби различните елементи от процеса на изготвяне на бюджета. Сега хората казват, че много от държавите-членки имат големи затруднения с държавните си бюджети и следователно трябва да ограничим и разходите. Това е вярно, но няма по-контролиран държавен бюджет от този на ЕС. Ние от групата на Алианса на либералите и демократите за Европа подкрепяме резултата от вота, проведен в комисията по бюджети. Подкрепяме предложения от г-н Surján проектобюджет.
<P>
За нас средствата за инвестиции съгласно плана за възстановяване в частта за политиката в областта на енергетиката и климата и акцентът върху научноизследователската дейност и иновациите са най-важните приоритети на бюджета за финансовата 2010 г. Това е посоката, в която искаме да се развива бюджетът на ЕС и в бъдеще, с други думи, следва да се концентрираме в тези области. Считаме за неудовлетворително, че нито Комисията, нито Съветът са посочили откъде ще намерим средствата за тези инвестиции в плана за възстановяване - инвестиции, които не само ние в Парламента подкрепяме, но и държавните и правителствени ръководители на държавите-членки на ЕС. Много е неприятно да гледаме как това се разиграва всеки път, когато се посочват разходите, но не може да се намери подходящо финансиране за целта. Ето защо подкрепяме предложението на г-н Surján да се преразгледа Многогодишната финансова рамка и да се види дали средствата за инвестиции в енергетиката могат да бъдат възстановени от неусвоените средства от бюджета за селско стопанство.
<P>
Групата на Алианса на либералите и демократите за Европа изразява подкрепата си и за предложението да се разпределят 300 млн. евро за Млечния фонд, за да се намали съществуващата криза при производителите на мляко и млечни продукти. Споделяме възгледа, че кризата е сериозна и трябва да се търси решение за справяне с нея. Аз лично не подкрепям новия фонд, тъй като Комисията вече разполага с необходимите инструменти, за да помогне на тази промишленост, а също така е заделила и 0,5 млрд. евро за целта. Освен този половин милиард комисията по земеделие и развитие на селските райони искаше да задели още 600 млн. евро за Млечния фонд. Във връзка с това считам, че резултатът от вота на комисията по бюджети - 300 млн. евро - е израз на едно по-реалистично решение.
<P>
Този проектобюджет премахва редица от спестяванията на Съвета и дава по-реална оценка на плащанията, необходими за следващата година, а многогодишното споразумение се оказа по-нееластична и лишена от гъвкавост рамка, по-специално по отношение на категория 1а, която включва научни изследвания, образование и транспорт и категория 3, включваща политиката в областта на законодателството, в областта на убежището, културата и информацията, както и политиката в областта на външните работи, докато таванът в категория 4 по традиция е много по-ограничен.
<P>
Искам също така да благодаря на г-н Maňka за свършената работа относно бюджета на другите институции. Бюджетът на Парламента остава в рамките на 20% от всички административни разходи в ЕС при това независимо от факта, че поема разходите за обезщетения на членовете на Европейския парламент, предвидени в новия Устав за членовете на Европейския парламент. Групата ни счита, че следва да внимаваме с прекомерните увеличения при разпределянето на средствата за политическите партии, но се съгласихме с предложения проект и аз бих искала също да благодаря на г-н Maňka за това, че постави акцент върху разходите за преводачески услуги и политиката за сградния фонд на Парламента. Крайно време е да постигнем сътрудничество между институциите, както и доклад относно политиката на Парламента за сградния фонд за период от няколко години. Призоваваме за това от много време. Сега той най-после може да ни бъде представен.
<SPEAKER ID="331" NAME="Helga Trüpel" LANGUAGE="DE">
Г-жо председател, госпожи и господа, аз също бих искала първо да благодаря на г-н Surján и г-н Maňka за усилията за сътрудничество, след което да премина към изявлението на г-н Surján, в което той каза, че Съветът преди всичко иска да представи малък бюджет. Според нас точно това е грешната позиция, която можете да се заеме по време на криза. По време на криза трябва да имате политическа смелост да действате и да изразходвате повече средства за подходящи, устойчиви инвестиции за бъдещето. В крайна сметка всички се намираме в екологична и икономическа криза и всички сме в криза, породена от глада и бедността в света.
<P>
Ако ние европейците искаме да действаме правилно, трябва да променим политическите си цели. Нужно е да се превърнем в устойчиво общество, нуждаем се от "Зелен нов курс", и по-конкретно във връзка с Лисабонската стратегия имаме нужда от по-устойчиви технологии, от ефективни "зелени" технологии, от нови задвижващи системи и, разбира се, от нови материали, които да бъдат наистина екологосъобразни. Това също така означава, че трябва да инвестираме повече средства в научноизследователска и развойна дейност. Както вече подчертах от името на комисията по култура и образование, ние в Европейския съюз трябва да инвестираме повече средства в повишаване на квалификацията и образоване и да обучаваме младите ни хора, нашите таланти все повече и все по-добре, защото тогава ще бъдем сигурни, че средствата няма да са похарчени напразно, а че те са инвестиция за бъдещето както на въпросните хора, така и по отношение на успеха на нашата икономика.
<P>
Трябва също така обаче - и това превръща "Заления нов курс" в истинско всеобхватно предизвикателство - да променим политиката за структурните фондове и да я превърнем в екологосъобразен инструмент, когато става въпрос за осъвременяване на сгради и за нови и устойчиви концепции за мобилност. Трябва да променим селскостопанската си политика, която трябва в по-голяма степен да бъде съобразена с околната среда. И все пак, производството на енергия също би могло да играе основна роля в икономиката на селските райони и може да се реализира по екологосъобразен и екологичен начин. В момента виждам прекалено малко планове в тази област, но трябва да продължим да полагаме усилия в тази посока.
<P>
Сега ще премина към аргументите за производителите на мляко и млечни продукти. Ние, Зелените, считаме, че в този момент трябва да им се окаже помощ. Не достатъчно обаче просто да похарчим парите - средствата трябва да се изразходват за провеждане на подходяща политика в тази област. Необходими са квоти и са ни необходими добри правила, рамки и регулации. Сумата от 280 млн. евро, която обсъждаме, трябва да стигне директно до производителите и техните организации.
<P>
Ние също искаме средствата да се преразпределят. Не считаме, че трябва да се похарчат 449 млн. евро за субсидии за износ в сектора на млякото и млечните продукти, защото това ще съсипе пазарите навсякъде и главно в Африка. Предлагаме допълнителната сума от 300 млн. евро, която харчим за производство на тютюн, да бъде преразпределена и след това наистина да бъде достъпна за производителите на мляко и млечни продукти. Това би било по-екологосъобразно и много по-полезно за тях, отколкото това, което правим в момента.
<P>
Последната ми бележка е за плана за възстановяване. В крайна сметка на второ четене ще го подкрепим, ако е ясно, че се използва "зелен" и устойчив подход. Искаме екологосъобразна енергийна политика, искаме широколентови мрежи в селските райони и общоевропейски електрически мрежи. Това би било истинска стъпка напред към ориентирана към бъдещето политика. Това очакваме от преговорите през следващите седмици.
<SPEAKER ID="332" NAME="James Elles" LANGUAGE="EN">
Г-жо председател, ще съсредоточа бележките си върху бюджета на Комисията и бих искал да благодаря на г-н Surján за всичко, което е направил като главен докладчик, но, в отсъствието на координатора на нашата парламентарна група, г-н Bokros, който се намира в Унгария във връзка с поет от него дългосрочен ангажимент, бях помолен да представя позицията на групата днес. Разбирам, че това е третата отделна парламентарна група, чието становище представям в Парламента и на която съм член -аз не съм се променил, а само групите.
<P>
И така, на днешното разискване бих желал да отбележа три неща. Първо, както беше посочено, положението като цяло е много сериозно както във финансово, така и в икономическо отношение. Както отбеляза председателят на Съвета, равнищата на дефицит в няколко държави-членки отбелязват рекордно високи стойности в ретроспективен план. Всъщност в някои държави-членки разискването не е за това къде ще отидат средствата, а за това какви ще са нивата на съкращенията, които ще трябва да бъдат направени, за да нормализираме разходите, както е в моята страна. Ето защо дебатът за това, как да гарантираме, че ще допринесем за ефективното функциониране на Европейския съюз, е изключително противоречив.
<P>
Тук обаче трябва да погледнем бюджета. Що се отнася до бюджета, който ще подготвяме за финансовата 2010 г., той очевидно е в начален етап. Сега сме още в началото, но групата ни ще следи отблизо за качеството на разходите, както каза членът на Комисията, най-вече на разходите, средствата по които могат да бъдат разумно изразходвани и които в никакъв случай не са прекомерни предвид положението, в което се намираме като цяло.
<P>
Последната ми бележка е свързана с коментарите, направени от председателя на нашата комисия по бюджети, Alain Lamassoure. Трябва да се възползваме от случая - това е първата година от петгодишния мандат на Парламента - и да помислим за бъдещето. Трябва да разберем от Комисията, ако е възможно, кога ще получим средносрочния преглед, как ще бъде оформен, каква ще е способността ни да гледаме към бъдещето не само по отношение на средносрочния преглед, но и как ще подхождаме в бъдеще по въпроси, свързани с финансовите перспективи, очертани в доклада на г-н Böge в предишния Парламент. Не на последно място, как ще се започнем да задействаме междуинституционален процес, който да разглежда по-дългосрочни тенденции и да ни осигури възможност да получим точен бюджетен анализ, тъй като без него наистина ще ни бъде трудно да планираме в перспектива.
<SPEAKER ID="333" NAME="Miguel Portas" LANGUAGE="PT">
Бих искал да започна с най-положителния аспект: в четвъртък ще гласуваме за оторизиране на плащания от над 3 млрд. евро, които ще отидат за структурните фондове и за програми от социално естество.
<P>
Съветът всъщност оспорва тази политика, тъй като счита, че не следва да искаме допълнителни средства от държавите-членки. Надявам се шведският министър да ме извини, ако кажа, че подобна позиция е знак за ограничено мислене. Живеем в изключителни времена и считам, че, напротив, Комисията, Съветът и Парламента следваше да имат смелостта да се справят недвусмислено с проблема с финансирането на този бюджет и да го направят изключителен.
<P>
Дори с разходите, които ще одобрим в четвъртък, това ще продължи да бъде бюджет, заобикалящ кризата. Това е един обичаен бюджет. Не са ни нужни капки вода в море от мляко. Нуждаем се от друга политика за селските райони. Нуждаем се не само Структурни фондове за нашите територии, но и от европейска социална политика, която да допълва политиките на всяка от нашите държави. Това, от което наистина имаме нужда, е смелост!
<P>
Днес има също толкова хора, които живеят в бедност - 79 милиона - колкото са били и в началото на века. Съществува голяма несигурност по отношение на стандартите, необходими за справяне с изменението на климата. Основният въпрос, който трябва да обсъдим е финансирането на европейския бюджет и бъдещето на Финансовите перспективи. Това е въпросът и не ни казвайте, че няма средства, защото такива има, можем да ги потърсим при онези, които укриват данъци; в данъчното облагане на капиталовите печалби във финансовите пазари и в зоните на "данъчен рай".
<P>
Г-н председател, уважаеми докладчици, проблемът с бюджета е толкова жизненоважен, че ние, членовете на Европейския парламент, следва да дадем пример, като направим някои съкращения. Направих предложение за транспортните разходи. В днешно време при пътувания членовете на Европейския парламент получават своите заплати, както и средствата за разходите по пътуването, за пропътуваното разстояние и за загубеното време. Това е абсурдно и немислимо. Надявам се в четвъртък да имаме доблестта да преразгледаме поне това положение.
<SPEAKER ID="334" NAME="Marta Andreasen" LANGUAGE="EN">
Г-жо председател, не е за вярване, че в тези времена на финансова и икономическа криза Европейската комисия предлага бюджетът за финансовата 2010 г. да бъде увеличен с близо 5%.
<P>
По-лошото обаче е, че макар че на своето първо четене през юли Съветът предложи предварителният проектобюджет да бъде съкратен с близо 2%, сега Парламентът предлага той да се увеличи с 5%.
<P>
В този случай бюджетът за финансовата 2010 г. накрая ще възлезе на повече от 127 млрд. евро в бюджетни кредити за плащания, което представлява 1,08% от брутния национален доход на Европейския съюз.
<P>
Това ли е начинът, по който този Парламент иска да доближи бюджета до гражданите? Чудесно е да се искат субсидии за Специалните олимпийски игри в Полша и Гърция и за Зимния европейски младежки олимпийски фестивал или дори за "Xacobeo 2010", но нашите избиратели имат и други приоритети в живота, като това да изплащат ипотечните си кредити и да дадат добро образование на децата си.
<P>
Понастоящем дневните разходи на Европейския съюз за Обединеното кралство възлизат на 45 млн. британски лири на ден, а в резултат от предложеното увеличение те ще достигнат 50 млн. британски лири или дори повече, с намалената отстъпка.
<P>
Повярвайте ми, има много други приоритетни области в Обединеното кралство, в които да се инвестират парите, а сега, когато Европейската комисия съобщи, че Великобритания е застрашена от банкрут поради високото равнище на национален дълг, ние ще сме щастливи, ако постигнем значително намаление на нейния принос за Европейския съюз и съм убедена, че другите държави също биха приели с радост подобно намаление.
<P>
Година след година Сметната палата не можа да ни представи удовлетворяващи факти, че бюджетът на ЕС е бил изразходван законно и правилно, и наистина бях обезпокоена от липсата на контрол над парите на данъкоплатците, когато бях главен счетоводител на Европейската комисия през 2002 г.
<P>
И все пак, Парламентът иска да налее повече средства в хазната на ЕС. Не разчитайте на това някога да гласувам за каквото и да било увеличаване на бюджета. Ако желаете да финансирате проекти за справяне с кризата, следва да откриете области в бюджета, където средства могат да бъдат съкратени.
<SPEAKER ID="335" NAME="Angelika Werthmann" AFFILIATION="NI">
(DE) Г-жо председател, госпожи и господа, кризата се разкрива не само в цифрово изражение, в сриващите се пазари и в милиардите евро, които се изразходват, за да изправим банките си на крака и да накараме икономиката ни да заработи отново. Можем да я открием и в главоломно нарастващия брой на безработните. Кризата може да се открие преди всичко в реалните страхове и притеснения на гражданите на Европейския съюз. Те се страхуват за работата си и за пенсиите си. Нашите граждани се безпокоят за изменението на климата, за доставките на енергия и за ограничаването на личните им права в борбата срещу тероризма.
<P>
Европейският съюз би могъл да има положителен принос за успокояването на напълно основателните страхове на своите граждани, макар че понастоящем е необходимо съответните процеси да станат по-ефикасни и ефективни. Във връзка с това имам предвид преди всичко Европейския план за приспособяване към глобализацията например в случая на "Нокия" (Nokia) и на Фонда за солидарност в подкрепа на жертвите на земетресението в Италия. За да може средствата от тези фондове наистина да достигнат до засегнатите, считам, че е важно да препроектираме тези процеси, за да бъдат по-ефективни и да гарантираме изцяло прозрачен надзор, тъй като Фондът за приспособяване към глобализацията не трябва по никакъв начин да се бърка със съпровождащите програми на ЕС за многонационални компании.
<P>
Дълго време Европа беше гаранция за мир и благоденствие. Нека работим съвместно, за да гарантираме, че това ще продължи и занапред.
<P>
(FR) Ние сме Европа.
<SPEAKER ID="336" NAME="Ханс Линдблад" LANGUAGE="SV">
Г-жо председател, уважаеми колеги, г-н член на Комисията, поради някои закъснения след малко ще трябва да напусна Парламента, тъй като полетът ми е след 45 минути. Ще се уверя, че всичко, казано днес, ще ми бъде предадено. Това беше едно добро разискване. Бяха направени някои добри предложения. Трудно е да се определят приоритети, но трябва да го направим. Що се отнася до научните изследвания, мога да кажа на г-жа Ek, че ще инвестираме 7,3% повече в научноизследователска дейност отколкото в бюджета за 2009 г., а това според мен е много.
<P>
В предложението си Парламентът инвестира и повишава разходите значително в сравнение с 2009 г. Същевременно трябва да имаме предвид, че Европейският съюз е в рецесия. Публичните финанси в Европейския съюз са се понижили със 7%. Това е нещо, което не бива да пренебрегваме.
<P>
Съветът също ще направи допълнителни инвестиции, но ще инвестира по-избирателно. Ще инвестираме в мерки, които ще стимулират растежа и ще се ограничим малко повече в области като административните разходи например. В същото време със задоволство виждаме, че Парламентът също предприема важни стъпки в тази област.
<P>
След днешните разисквания и обсъжданията, които проведох преди това с представителите на Парламента, считам, че заедно с Комисията ще успеем да постигнем споразумение за един наистина добър бюджет в бъдеще.
<SPEAKER ID="337" NAME="José Manuel Fernandes" AFFILIATION="PPE">
(PT) Госпожи и господа, убеден съм, че бюджетът на Европейския съюз за финансовата 2010 г. ще ни помогне да преодолеем икономическата криза, в която се намираме в момента. Един от резултатите от тази криза е безработицата. Ето защо бих искал да подчертая и откроя важността на направеното от нас изменение, за да подкрепим програмата "Еразмус" с цел насърчаване и улесняване създаването на първи работни места за младите хора.
<P>
По отношение на бюджета на Парламента съм изключително доволен от факта, че основните ни предложения са били взети предвид както в самия бюджет, така и в проекта на резолюция. Целта ни е да постигнем отлични резултати при законотворчеството. Признаваме важността на многоезичието, разбира се, но чувстваме, че главната ни цел е отлично законотворчество, а за тази цел трябва да разполагаме с необходимите ресурси, така че държавите-членки да могат да постигнат тази цел.
<P>
Така че, за да въведем по-голяма прозрачност и строгост, предложихме базисен бюджет, който следва да бъде изпълняван в началото на всеки законодателен цикъл. Предложихме резерви и за тази цел, целта за прозрачност и целта за строгост, и следователно резерви за комуникационна политика например, където бихме искали да се изготвя анализ на предимствата и недостатъците. Следва също да има резерви, за да се потърси начин за намаляване на съществуващата бюрокрация например при посредниците по договорите, а също искаме да "задължим" администрацията да спомогне за ограничаване на бюрокрацията. Съгласни сме и с политиката за сградния фонд, както и с това, че тя следва да бъде дългосрочна.
<P>
В заключение бих искал да поздравя докладчиците László Surján и Vladimír Maňka. Специални поздравления към докладчикът László Surján за това, че удържа на изкушението да бъде демагог по отношение на Млечния фонд например, както и за това, че направи всичко по силите си и че не опита невъзможното, за да продава в държави извън Съюза.
<SPEAKER ID="338" NAME="Göran Färm" AFFILIATION="S&amp;D">
(SV) Г-жо председател, госпожи и господа, шведското председателство критикува комисията по бюджети за това, че иска да повиши бюджетните кредити за плащания при съществуващите обстоятелства. На практика това се отнася до изпълнението на бюджета на ЕС. Считам тази критика за абсурдна по редица причини. Първо, министрите на финансите от Съвета винаги са задържали плащанията до такава степен, че голяма част от бюджета на ЕС никога не е бил изпълняван. Вместо това са били изплащани големи суми на държавите-членки под формата на отстъпки. Това е абсурдно, тъй като поетите задължения трябва да се изпълняват, а не да се изплащат на държавите-членки. Готови сме да се борим за това. Следователно възниква въпросът за това, дали в действителност политиката на председателството е да се дават големи обещания под формата на поети задължения, които след това никога да не бъдат изпълнени.
<P>
Второ, тази година аргументите по този въпрос са по-силни от всякога. Следва да активизираме изпълнението на мерките за Социалния фонд, свързан със създаването на работни места, развиването на умения и други подобни мерки например.
<P>
Критиката на председателството е насочена не само към Европейския парламент, но и към Комисията, тъй като по-голямата част от това, което правим, е свързано с възстановяването на съкращенията, съдържащи се в предложението за бюджет на Комисията, което Съветът иска да прокара, и освен това със съсредоточаването върху мерките за създаване на работни места. Бих искал да отбележа също, че председателството критикува факта, че комисията по бюджети увеличава някои административни бюджетни кредити, докато Комисията ни критикува, за това че правим точно обратното, а именно, че приехме някои от направените от Съвета съкращения. Принципът, на който се подчиняваме, е да се увеличат административните бюджетни кредити, които са необходими, за да се гарантира изпълнението на важни политики, но не и в други случаи. Разискването за тазгодишния бюджет изглежа сякаш се превръща в битка между Съвета и Комисията.
<P>
По отношение на Европейския план за икономическо възстановяване бюджетът на ЕС не е от такъв мащаб, че да може да се използва за Кейнсианската политика на стимулиране, но може да се използва за някои малки стратегически въпроси, като Плана за възстановяване например. Тъй като в момента равнището на безработицата е високо, извеждането на преден план на инвестициите, които така или иначе е трябвало да бъдат направени, може се окаже нещо добро и да спомогнем за обединяването на Европа в истински вътрешен пазар, като например инвестициите свързани с енергийната инфраструктура. Независимо от това, почти година след стартиране на Плана ние все още нямаме реални предложения от Съвета или от шведското председателство за това откъде ще дойдат средствата. Отворени сме за обсъждания, но очевидно е безсмислено да вземаме средства от други приоритетни области, които също допринасят за заетостта, програмите за обучение през целия живот, енергетиката и развитието на климата например.
<P>
Жалко, че министърът трябваше да си тръгне, тъй като исках да съм му задам въпрос. Все пак ще го задам, а той навярно ще ми отговори по друг начин. Шведското председателство заяви, че стратегията за държавите в региона на Балтийско море е един от приоритетните въпроси. Същевременно то не предлага никакво финансиране за тази стратегия. Намирам това за изненадващо, тъй като то означава, че всичко, което трябва да се свърши, трябва да се финансира от други източници, които вече са били заделени за други важни цели. Няма да има нетен принос за Стратегията за Балтийско море. С оглед на това се чудя как шведското председателство може да твърди, че разглежда Стратегията за Балтийско море като приоритет. Искаме да разпределим 20 млн. евро, равни на 200 млн. шведски крони. Това е важен принос.
<SPEAKER ID="339" NAME="Jacek Włosowicz" AFFILIATION="ECR">
(PL) Г-жо председател, както знаем, най-важните точки в бюджета за финансовата 2010 г. и оценката на бюджета бяха очертани в резолюция от 10 март тази година. В своята резолюция Парламентът беше изключително критичен относно ниските маржове, налични при повечето от функциите на Многонационалната финансова рамка. Обезпокоително е, че в този проект Съветът допълнително намали заложеното в първоначалния. Произтичащите в резултат на това диспропорции между равнищата на поетите задължения и плащанията бяха толкова големи, че противоречаха на основополагащия принцип за благоразумие.
<P>
Очаквах, че ще бъде отделено по-голямо, ако не най-голямо внимание, на икономическата криза, в която все още се намираме, но както се вижда, Парламентът трябва сам да се бори за интересите на гражданите и да ги убеждава, че Европа не е източникът на проблемите, а че може да открие ефективното лекарство за тях. Ето защо безрезервно приемам проектобюджета, който включва средствата за изпълнение на плана за икономическо възстановяване и считам, че той следва да бъде един от приоритетите на Парламента. Направените от Съвета съкращения обаче ще ограничат растежа и създаването на работни места или просто ще ги направят невъзможни. Те ще спрат и работата по решаване енергийния проблем на нашите граждани. Във връзка с кризата в селското стопанство, например в сектора на млякото и млечните продукти, няма възможности за удължаване на програмите, които биха стимулирали растежа при потреблението на земеделска продукция, като например чрез популяризиране на потреблението на мляко и плодове в учебните учреждения.
<P>
Поради това считам, че в сегашната си форма проектобюджетът не може да постигне целите, поставени от Европейския съюз. От малкото споменати от мен въпроси може да се види, че съществуват области от бюджета на ЕС, които могат да преодолеят проблемите, които следва да решаваме, но на много места бюджетните вписвания са планирани на база минало, сякаш сегашното положение и настоящите проблеми не съществуват. Те не предвиждат бъдещи предизвикателства, а там където все пак го правят, опитите им да въздействат са незначителни. Считам, че като Парламент, ние трябва да се борим за по-динамични решения, когато реагираме на възникващите в Европа проблеми, като в същото време не забравяме да работим с повече прозрачност при управлението на фондовете. Ето с това нашите избиратели ни ангажираха преди шест месеца.
<SPEAKER ID="341" NAME="Jürgen Klute" AFFILIATION="GUE/NGL">
(DE) Г-жо председател, госпожи и господа, последиците от световната икономическа криза, в която се намираме в момента, все още не могат да бъдат предвидени. Трябва да знаем, че кризата все още не е ударила пазара на труда с пълна сила. Какво прави Европейският съюз в това положение, при което все повече хора са застрашени от бедност и безработица и се страхуват за съществуването си? Европейският съюз взема решенията за новите основни области в своя бюджет. Или, за да бъдем по-точни, той коригира финансите си в полза на запечатване на границите си, на високотехнологични военни проекти, на все по-усъвършенствани методи за наблюдение на гражданите на Европа.
<P>
Вярвате или не, ще има увеличение от 16% в пространството на свобода, сигурност и справедливост. Финансирането за фонда за гарантиране на външните граници за следващата година ще бъде по-голям с 12%. Разходите за стратегически изследвания в областта на военната сигурност ще бъдат увеличени почти два пъти и ще достигнат общо 215 млн. евро.
<P>
От гледна точка на Конфедеративната група на европейската обединена левица/Северна зелена левица, това означава, че ЕС се разделя с основополагащата си идея да бъде мирен проект за Европа. Вместо това, този проектобюджет следва логиката на Договора от Лисабон с предвиденото в него задължение държавите-членки постоянно да осъвременяват военния си апарат и да опазват външните граници на Европа.
<P>
Вместо това европейската Левица иска Европейският съюз да прилага последователна политика за мир. Вместо за агенция за въоръжаване, призоваваме за агенция за разоръжаване. Европа трябва да съсредоточи ресурсите си върху стратегии за решаване на граждански конфликти, като например европейски граждански корпуси на мира и за насърчаване на независими изследвания в областта на мира и конфликтите. Според нас този с бюджет поемаме съсредоточено курса на войната вместо да се заемем с управлението на кризи и поради това Левицата в Европейския парламент няма да подкрепи този бюджет.
<SPEAKER ID="342" NAME="Bastiaan Belder" AFFILIATION="EFD">
(NL) Г-жо председател, бюджетът за финансовата 2010 г. беше изготвен при конкретни икономически и финансови обстоятелства. Докладчикът г-н Surján иска да определи бюджетните приоритети и аз наистина оценявам това. Подкрепям го, когато те се отнасят до основни задачи на Европейския съюз и бюджетни редове, които са от конкретно значение за икономическото възстановяване. Крайният резултат обаче често се свежда до разходването на повече средства, макар Съветът вече да е направил по-малко строги съкращения в проектобюджета, отколкото през предходни години.
<P>
Бих искал изрично да благодаря на г-н Surján за откритото и конструктивното му отношение, което пролича във връзка с предложената от мен корекция за подобрения на грижите за децата, и по-конкретно деинституционализирането. Тази корекция, свързана с Европейския социален фонд, беше приета с широка подкрепа в комисията. Европейският съюз и държавите-членки трябва да съдействат за това деца от домове да могат да израстват в семейства възможно най-дълго. Във време, когато се концентрираме върху икономически мерки, не трябва да забравяме разходи като този с голямо социално значение. В противен случай точно тези деца ще пострадат от това трудно в икономическо отношение време, а това би било недостойно от страна на Европейския съюз.
<SPEAKER ID="343" NAME="Daniël van der Stoep" AFFILIATION="NI">
(NL) Г-жо председател, членовете на Парламента често говорят за солидарност между държавите-членки. Естествено, лесно е да проявиш солидарност, когато за това се плаща от джоба на други хора.
<P>
Цифрите за 2008 г. бяха оповестени на 23 септември. Нидерландците отново, повече от всички останали европейци, усещат до каква степен прословутата еврофилска мечта изяжда приходите им. Нидерландската общественост - глупакът на класа - разбира се, още веднъж има най-голям нетен принос. Всеки нидерландски гражданин плаща приблизително 267 евро на Европа всяка година.
<P>
Партията на свободата (PVV), най-голямата нидерландска партия според допитванията до общественото мнение, ще продължи да се бори срещу това. Срамно е, че Нидерландия е третият най-голям платец след Германия и Италия, когато става въпрос за нетния принос за 2008 г. Партията на свободата иска да гарантира, че нидерландската общественост вече няма да бъде използвана като банкомат на Европа.
<P>
Нека да прекратим предоставянето на средства за корумпираните държави, за Фонда за глобализация и за Кохезионния фонд, за пътуващия цирк и за проектите на лявото крило и да върнем на нидерландските пекари, месари и зарзаватчии трудно спечелените от тях пари. В крайна сметка вероятно и в бюджета за 2010 г. ще се случи така, че нидерландските граждани отново ще бъдат оставени да понесат трудната отговорност и ще се наложи отново да бръкнат дълбоко в джоба им, докато членовете на Европейския парламент от 19 от тук представените 27 държави си играят на Дядо Коледа с парите на другите хора.
<P>
Това се нарича солидарност, но е чисто и просто кражба. Партията на свободата не би и мечтала да приеме бюджет за Европейския съюз, който така крайно и несъразмерно да ощети нидерландската общественост.
<SPEAKER ID="344" NAME="Salvador Garriga Polledo" AFFILIATION="PPE">
(ES) Г-жо председател, ако Договорът от Лисабон влезе в сила, както се надяваме, от януари ще имаме нови правомощия за съвместно вземане на решения, що се отнася до цялостния бюджета, които, естествено, ще приложим в областта на селското стопанство. Вероятно ние от комисията по бюджети ще изпитаме по-голямо задоволство от влизането в сила на Договора от Лисабон.
<P>
Новите правомощия обаче означават и нови отговорности. Новите отговорности засягат всички ни, независимо дали сме членове на Европейския парламент, членове на Съвета или на Комисията. На първо място, сме длъжни да изпълняваме междуинституционалните си отговорности и ангажименти. Ще спомена две от тях.
<P>
Първо, финансиране на Европейския план за икономическо възстановяване. Срамота е. Цяла година водим преговори и все още не можем да осигурим 5 млрд. евро от общия бюджет на Европейския съюз, който тази година възлиза на над 130 млрд. евро.
<P>
Все още не можем да намерим решение. Първо, загубихме бюджетен излишък от 2008 г., а сега нямаме гарантирано финансиране. Ако Съветът се опита да спести от други точки, ще изпаднем в ситуация, при която ще преговаряме в наистина неизгодна позиция, тъй като предишният ангажимент включваше нови средства за финансиране на дейностите по Плана за възстановяване.
<P>
Вторият въпрос е Млечният фонд. Трябва да спазваме принципите, да се съобразяваме с необходимостта от бюджетната дисциплина, която налага да се оставят резерви в Категория 2. Комисията и Съвета току-що приеха 280 млн. евро.
<P>
Бих искал да задам въпрос на Комисията, тъй като е много важно да се уверим за какво ще гласуваме след два дни. Дали тези 280 млн. евро, които приехме, които вие приехте, идват от неизразходвани средства от бюджета за 2009 г., или можем да допуснем, че поемате задължения във връзка със средствата за 2010 г., които Парламентът все още не е гласувал? Считаме, че това е въпрос, който изисква незабавен отговор от члена на Комисията.
<P>
Във всеки случай тези 280 млн. евро не са част от Млечния фонд, а по-скоро става въпрос за еднократна намеса. Млечният фонд е друга дългосрочна намеса, която включва преструктуриране и финансов ангажимент от страна на Комисията и Съвета.
<SPEAKER ID="345" NAME="Ingeborg Gräßle" AFFILIATION="PPE">
(DE) Г-жо председател, сърдечните поздравления за докладчика от името на нашата парламентарна група се дължат на факта, че в целя бюджет за 2010 г. сме включили състояние на текущи дейности. Това е моментна снимка, в която липсват важни елементи, които ще се появят в резултат от Договора от Лисабон, включително и задълженията, които поемаме съгласно Договора, така че да работим въз основа на това, че можем и трябва да преразгледаме този бюджет относително бързо, дори ако на този етап се съсредоточим повече върху аргумента за правата на Парламента и в по-малка степен върху съдържанието на бюджета.
<P>
Действащият председател на Съвета каза, че ще има повишение на финансирането за научни изследвания от 7,3%. Ние допринесохме за това. Подкрепяме това увеличение, тъй като се нуждаем от допълнителни средства за иновации и защото така ще ни се налага да заработваме парите си в бъдеще. В същото време обаче трябва да се съобразяваме и с правилата, съгласно които ще предоставяме тези средства, и да гарантираме, че няма да ги предоставим така, че изследователите, за които тези средства всъщност са предназначени, вече нямат достъп до тях, защото няма да успеят да се ориентират в сложните правила. Поради това сега бих желала да призова за по-добро сътрудничество между комисията по бюджети и комисията по бюджетен контрол.
<P>
Комисията по бюджетен контрол ще обсъжда резервите в две области в четвъртък, които не минаха в комисията по бюджети, и аз в качеството си на говорител на нашата група в комитета по бюджетен контрол, искам да призова тези резерви да бъдат приети. Една от резервите е свързана с набирането на служители на Комисията и по-специално с идеята, предложена от комисията по бюджети, позната като "скрининг на персонала". До този момент получаваме подробна информация за 30% от персонала на Комисията, но не знаем нищо за останалите 70%. Този резерв е заделен, за да получаваме информация за тези 70%.
<P>
Вторият резерв се отнася до Финансовия регламент. В края на тази година ще се проведе планираният преглед на Финансовия регламент и целта на този резерв е да помогнем малко на Комисията, тъй като считаме, че имаме нужда от опростявания и че трябва да приложим някои предложения във Финансовия регламент. Благодарна съм на члена на Комисията г-н Шемета за това, че под негово ръководство Комисията сега за първи път провежда консултации сред получателите на субсидии по темата за "Пречките и трудностите при процедурата за кандидатстване за субсидии". Бих желал да подкрепя този резерв с аргумента, че той е свързан и с Европейската служба за борба с измамите (OLAF). Комисията отказваше да ни предостави работен документ от началото на ноември миналата година и по този начин затрудняваше процеса на консултации за OLAF и правната й основа. Ето защо е важно да получим мнозинство за тези два резерва.
<SPEAKER ID="346" NAME="Председател">
Много Ви благодаря г-жо Gräßle. Тъй като се обръщате към Комисията директно, бих желала да насърча г-н Шемета да слуша внимателно това, което имате да кажете. Така ще е по-лесно да се отговори след това.
<SPEAKER ID="347" NAME="Lambert van Nistelrooij" AFFILIATION="PPE">
(NL) Г-жо председател, бих искал да допринеса за дискусията от гледна точка на комисията по регионално развитие. Това е комисията, определяща политиката, насочена към гражданите, която е особено необходима във връзка с наблюдаваната в момента криза.
<P>
Бих искал да започна, като благодаря на г-н Surján, който ни сътрудничи, за да отговорим на добрите сигнали. Във време на криза е неприемливо финансовите споразумения - по-конкретно в областта на регионалната политика - да бъдат нарушавани и размерът на средствата да се намалява. Според мен е чудесно, че сега всичко вече е наред.
<P>
Необходимо е да бъдем нащрек по време на криза и Европейският парламент и Комисията го направиха в приетите преди рецесията предложения. Пo-гъвкави сме, можем да изготвяме бюджетите си по-рано и можем да инвестираме в енергийно ефективни сгради и жилищно строителство, например.
<P>
Приветствам също и допълнителните бюджети, предоставени за три пилотни проекта. През последните седмици представителите на регионите се срещнаха по време на "Дните на отворените врати" в Брюксел и казаха, че могат много добре да използват тези средства за осигуряване на по-успешно участие във всякакви области на политиката. Това е ориентираната към гражданите политика, за която споменах.
<P>
Току-що чух г-н van der Stoep, друг нидерландски представител, да казва, че отхвърля тези ресурси. Вземете трансграничните езикови проекти например: те насърчават хората да вземат участие в тях, а това е нещо, което с удоволствие ще приемем. Имаше един малко затруднение, но г-н Surján намери добро решение и за него. По време на разискването беше казано, че за "Зеления нов курс" трябва да се плати от тези ресурси: регионалните ресурси.
<P>
Политиката на устойчиво развитие е нещо прекрасно, разбира се, но приемането на подобно предложение в цялостта му би породило множество нереалистични очаквания в регионите, а също и сред нашите колеги. В Структурния фонд сме определили правила за това какво може да се направи в областта на иновациите, на политиката за устойчиво развитие и екология, и затова е добре да се включат просто като пример, а не като заявка, че ще адаптираме регламента към това.
<SPEAKER ID="348" NAME="Giovanni La Via" AFFILIATION="PPE">
(IT) Г-жо председател, госпожи и господа, позволете ми, г-жо председател, да благодаря на комисията по бюджети за свършената работа, която съобразно нуждите на земеделците се опита да осигури рамка от ресурси, за да реши проблема с производителите на мляко и млечни продукти и с млякото, който днес със сигурност поражда безпокойство в много европейски държави.
<P>
Въпреки това необходимостта от определяне на минимален марж ни позволи да не надвишим сумата от 300 млн. евро за Млечния фонд. Все пак това е стабилна намеса, ако тези ресурси, както г-н Шемета беше попитан, са допълнителни ресурси и се предвиждат, естествено, като пакет от подходящи мерки. От друга страна, чухме някои някои други групи да предлагат, вероятно изразявайки отчасти общественото мнение, много по-висока цифра, макар да знаят, че няма откъде да се намерят тези средства и по този начин единствено могат да изпратят конкретно послание на външния свят.
<P>
Позволете ми също да подчертая друга област от бюджета, на която трябва да отделим необходимото внимание: дългосрочна политика за сградния фонд. Съгласно Договора от Лисабон с новите правомощия, които ще бъдат предоставени на Парламента, необходимостта недвусмислено да се укрепят връзките с регионалните парламенти и новите тематични области ще се нуждаем от повече пространство в офисите в Брюксел и предвид факта, че 97% от наличните сгради вече са заети, считам, че трябва да въведем сериозна политика за изграждането на още по-големи помещения за европейските институции, което ще бъде ясен знак за единството на Европа посредством подходяща политика за сградния фонд.
<SPEAKER ID="349" NAME="Damien Abad" AFFILIATION="PPE">
(FR) Г-жо председател, на първо място, бих искал да благодаря на докладчика г-н Surján за балансирания бюджет, който ни предлага и който е съобразен с двойното предизвикателство за финансиране на плана за възстановяване и учредяването на Млечен фонд.
<P>
Що се отнася до създаването на този Млечен фонд от 300 млн. евро, предложени от нас в групата на Европейската народна партия (Християндемократи) и в комисията по бюджети, бих искал да отправя две забележки.
<P>
Първо, бих искал да отхвърля демагогията на редица членове на Европейския парламент, които призовават за този фонд да бъдат отпуснати над 600 млн. евро, което е повече от непрактично и преди всичко безотговорно, тъй като подобна сума ще доведе до драстични съкращения на бюджетните кредити за други селскостопански сектори или ще компрометира финансирането на нашия план за възстановяване.
<P>
Следователно финансирането на Млечния фонд ще бъде разрушително за нашите земеделски стопани и за безработните, което, разбира се, е икономически неефективно и социално несправедливо.
<P>
Бих искал да подчертая изненадата си, да не кажа разочарованието си, от това, че виждам г-жа Фишер Бьол да си приписва заслугите за този фонд в медиите, сякаш комисията по бюджети не работила по него или работата й е била безполезна.
<P>
В заключение, като най-младия член на Европейския парламент от Франция бих искал да споделя с вас разочарованието си относно финансирането на програмата "Младежта в действие", тъй като е парадоксално в разгара на икономическа криза да подготвяме, за първи път от 10 години, съкращаване на средствата за нея.
<SPEAKER ID="350" NAME="Paul Rübig" AFFILIATION="PPE">
(DE) Г-жо председател, г-н член на Комисията, считам, че с този бюджет успяхме отново да разработим нови стратегии. Доволен съм, че Парламентът реши да подкрепи инициативата "Small Business Act" най-малко с 1 млн. евро за задължения и 500 000 евро за плащания. Г-н Ферхойген обеща, че ще използва тези средства по предназначение.
<P>
Ние увеличихме също средствата, определени за програмата за научни изследвания за малките и средните предприятия. Това е особено важно в условия на криза, а програмата "SOLVIT" също трябва да бъде подпомогната съществено. Това е свързано с преминаване на границите в рамките на вътрешния пазар, което често представлява сериозно предизвикателство за малките и средните предприятия.
<P>
Със задоволство отбелязвам, че програмата "Еразмус за журналисти" най-накрая е включена в дневния ред на "Еразмус за млади предприемачи" и функционира успешно.
<SPEAKER ID="351" NAME="Georgios Stavrakakis" AFFILIATION="S&amp;D">
(EL) Г-жо председател, макар че по принцип Структурният фонд и Кохезионният фонд се възприемат като оръжие в борбата с икономическата криза, за съжаление, Съветът се държи противоречиво, като съкращава съответните бюджетни кредити за плащания.
<P>
За разлика от Съвета и Комисията, ние се опитваме да осигурим подходящо финансиране за Европейския план за икономическо възстановяване чрез укрепване на енергийната инфраструктурата, както и научните изследвания и иновациите.
<P>
В същото време трябва да запазим жизнеспособността на съществуващите инфраструктури на Общността и инструментите в сектора на гражданската защита, особено чрез разширяване на възможностите на Европейския съюз за бързо реагиране в случай на природно бедствие, като така се проправя пътят за създаване в бъдеще на европейски сили за гражданска защита.
<P>
В заключение трябва да отбележим, че "зеленото" развитие и подпомагането на научните изследвания и иновациите трябва да бъдат основния компонент в бюджета на Общността за чиста и жизнеспособна среда във всички сектори.
<SPEAKER ID="352" NAME="Riikka Manner" AFFILIATION="ALDE">
(FI) Г-жо председател, г-н член на Комисията, преди всичко бих желала да благодаря на докладчика за отличния доклад. Планът за възстановяване от финансовата криза и от кризата в сектора на млякото и млечните продукти превърна процедурата за бюджета за следващата година в истинско предизвикателство. Все още се сблъскваме с предизвикателства и с голям интерес очакваме предложението за финансиране на Плана за възстановяване, което Комисията ще представи следващата седмица.
<P>
Бяха повдигнати важни въпроси, някои от които са свързани с кризата в сектора на млякото и млечните продукти. От своя страна, бих желала да спомена само един специален проблем. Икономическото положение налага държавите-членки да ограничат разходите, когато става въпрос за предстоящия бюджет. Бюджетната дисциплина, от страна на държавите-членки, отчасти може да бъде разбираема в условия на икономическа вихрушка, но не може да бъде оправдано това, че през последните няколко години на държавите-членки трябваше да се връщат суми от структурните фондове под формата на неусвоени бюджетни кредити. Причината за тази пасивност е системата за администриране и контрол, която незабавно трябва да бъде опростена. С оглед на икономическото положение е от изключително значение Структурните фондове да бъдат използвани ефективно в най-отдалечените региони, което ще подпомогне мерките за възстановяване.
<SPEAKER ID="353" NAME="Derek Vaughan" AFFILIATION="S&amp;D">
(EN) Г-жо председател, по време на икономическа и финансова криза Уелс, се възползва от кохезионната политика и структурните фондове, предвидени във Функции 1 а и 1б. Така че, макар планът за възстановяване да беше добър и действително необходим, сега не е нужно да съкращаваме важни бюджетни редове от Функция 1, за да осигурим исканите 1,98 млрд. британски лири. Опасявам се, че това би могло да се случи и че предложенията за това са част от по-мащабна атака срещу кохезионната политика. Позовавам се на изготвения от ГД "Бюджет" преглед на бюджета, на който по-рано се позова и г-н Lamassoure.
<P>
Разбирам, че това включва възможността средствата за сближаване отново да бъдат национализирани, като смекчим конкуренцията и кажем "не" на преходния етап за регионите, които излизат от сближаване. Считам, че колегите следва да устоят на това. Всъщност ще се радвам да се запозная със становището на Комисията по тези предложения, тъй като те ще навредят на политиката на сближаване и на места като Уелс и други подобни региони.
<SPEAKER ID="354" NAME="Sidonia Elżbieta Jędrzejewska" AFFILIATION="PPE">
(PL) Г-жо председател, всички ние осъзнаваме трудното положение, в което се намираме, във връзка с икономическата и финансовата криза. Затова аз изпитвам особено задоволство, че комисията по бюджети и самият докладчик изразиха положително становище по корекцията, свързана с провеждането на специалните олимпийски игри. Тези игри са, ако ми позволите да обясня, спортни състезания за хора с умствени увреждания, които им позволяват да живеят пълноценно в обществото и им дават възможност да изразят себе си. Изключително ме радва фактът, че стана възможно специалните олимпийски европейски летни игри да се проведат във Варшава през 2010 г., а специалните олимпийски световни летни игри - в Атина през 2011 г. Искам да се възползвам от възможността да призова Съвета да бъде благосклонен при разглеждането на този финансов ангажимент, както и да поискам от Европейската комисията помощ по практически въпроси, свързани с организирането на тази ежегодна проява.
<SPEAKER ID="355" NAME="Marek Józef Gróbarczyk" AFFILIATION="ECR">
(PL) Г-жо председател, предложеният бюджет следва да е пряко средство в борбата срещу кризата. Един от отраслите на промишлеността, който беше засегнат особено сериозно в резултат на световната криза, е корабостроенето и морският транспорт. Освен това Европейската комисия със своята рестриктивна политика допринесе за унищожаването на корабостроителната промишленост в Европа. Що се отнася до Полша, действията на Европейската комисия унищожиха нейното корабостроене и остави хиляди хора без работа. Такъв начин на стабилизиране на икономиката стабилизира икономиките на държавите в Далечния изток. Ето защо аз бих желал да отправя призив и да посоча, че е важно бюджетът за следващата година да предостави средства за спасяване на този отрасъл, а именно корабостроителната промишленост в Европа.
<SPEAKER ID="356" NAME="Janusz Władysław Zemke" AFFILIATION="S&amp;D">
(PL) Г-жо председател, бюджетът за следващата година предвижда също увеличаване на средствата за сигурност и отбрана. Това предизвика забележки и резерви, изразени от някои политици. Такива забележки се чуха и по време на разискването. Затова аз искам да задам на члена на Комисията конкретен въпрос - за какво ще се използват увеличените за отбраната средства? Дали това ще е някаква съвместна мисия или допълнителните средства са свързани с насърчаване на нови технологии или на съвместни военни програми? Защото, ако това е така, аз мисля, че то определено ще е стъпка в правилната посока. Защото армията генерира нови технологии и може да създаде нови, съвременни работни места. Поради това аз бих искал да получа повече информация по този въпрос.
<SPEAKER ID="357" NAME="Seán Kelly" AFFILIATION="PPE">
(EN) Г-жо председател, наскоро ирландското правителство реши да прекрати прилагането на Схемата за защита на околната среда в селските райони (REPS) за фермерите. Тази схема, както и много други, беше съфинансирана от Европейския съюз. Аз искам да зная какво се случва с парите, когато те не се усвояват от дадено правителство; дали същото се случва в други държави; къде отиват парите и как се усвояват, когато не са използвани в държавата, за която са предназначени.
<SPEAKER ID="358" NAME="Zigmantas Balčytis" AFFILIATION="S&amp;D">
(LT) На първо място, искам да поздравя моя колега, Алгирдас Шемета, който днес с одобрението на Парламента участва по всяка вероятност за първи път в подобно разискване.
<P>
Що се отнася до бюджета за 2010 г. обаче, днес ние можем със сигурност да приемем, че положението е донякъде променено спрямо обсъждането на бюджета за 2009 г. Наистина много се говореше за солидарност, за решаване на проблемите, свързани с настоящата финансова криза. По мое разбиране, бюджетът за 2010 г. следва да е малко по-различен. Независимо от това дали искаме или не, ние трябва да разгледаме реалното положение, което ни предлага нови предизвикателства всеки ден. Аз бих желал да поздравя Парламента, който съвсем наскоро, преди няколко дни, в Брюксел единодушно се съгласи да окаже подкрепа на определени държави, пострадали от различни природни бедствия. Аз считам, че същите проблеми съществуват в някои други от малките държави-членки на Европейския съюз, които днес имат нужда от финансиране. Поради това аз действително считам, че в бъдеще следва да се изготвят конкретни мерки, които ще позволят на тези държави да излязат от финансовата криза.
<SPEAKER ID="359" NAME="Алгирдас Шемета" LANGUAGE="EN">
Г-жо председател, аз ще бъда максимално кратък. Преди всичко искам да благодаря на всички членове на Парламента за предложенията им относно бюджета за 2010 г. и да изразя надежда, че по време на следващата бюджетна процедура ще намерим правилните решения за съставяне на един добър бюджет за 2010 г.
<P>
Само искам да отговоря конкретно на изключително важния въпрос относно средствата за сектора на млякото и млечните продукти и да каза, че заявеното от г-жа Фишер Бьол вчера е ангажимент на Комисията, която ще излезе с предложение за отпускане на известна сума, а именно 280 млн. евро. Комисията ще обсъжда този въпрос следващата седмица и ние ще излезем с конкретно предложение по въпроса съгласно Правилника за дейността. Това са накратко моите бележки, свързани с обсъждането.
<SPEAKER ID="360" NAME="Председател">
Много благодаря, г-н Шемета. Имаше и някои други въпроси на членове на Парламента, но аз разбирам, че Вие не искате да отговаряте пряко на г-н Garriga и другите членове на Парламента. Може би искате да им представите отговорите си в писмена форма. Те със сигурност ще оценят това високо. Г-жа Gräßle, г-н Garriga и редица други членове на Парламента са отправили допълнителни въпроси.
<SPEAKER ID="361" NAME="László Surján">
докладчик. - (HU) Преди всичко искам да се обърна към Съвета, въпреки че се наложи държавният секретар да напусне заседанието. Напълно съм съгласен с твърдението му, че проблем има. Изцяло съм съгласен също, че всичко, което той счита за важно, Парламентът също счита за важно, като например образованието и научноизследователската дейност. В голяма степен е постигнат консенсус и по въпроса за целите. Съществува обаче голяма празнина, когато говорим за средствата, които следва да се използват. По някакъв начин трябва да постигнем консенсус по този въпрос до средата на ноември. Членът на Комисията спомена, че приветства стъпките, предприети от Парламента за възстановяване на редовете, включени в предварителния бюджет на Комисията. Аз бих го помолил да осъзнае, че това не се отнася за няколко реда. В действителност аз споменах, че ние се опитахме да заемем позиция, използвайки нюансиран подход.
<P>
Трябва обаче да упомена няколко идеи, изразени по време на разискването, с които не съм съгласен. Не мога да приема това, че определяме като кражба сумите, прехвърлени от една държава вносителка, към друга държава бенефициер, в знак на солидарност. Не мисля, че тук става дума за това. Европейският съюз е изграден въз основа на проявяването на солидарност между участващите държави. В действителност ми е известна държава вносителка, чиито лидери казват, че приходите им значително са се увеличили благодарение на разширяването, което им дава достъп до огромен пазар.
<P>
Европейският съюз не може да се оцени от гледна точка на съотношението плащания към вноски. Това е лъжлива и подвеждаща оценка и тя ще съсипе напълно общото ни бъдеще. В същото време искам да привлека вниманието на колегите към факта, че някои хора тук много ентусиазирано се позовават на всяко предложение в минало време: ние повдигнахме въпроса и уредихме нещата и така ще бъде и занапред. Това, което ще гласуваме в четвъртък, е проект и представлява политическо послание. То се отнася до това какъв е начинът, по който Парламентът би искал да води Европейския съюз към по-добри бъднини.
<P>
Аз също призовавам Съвета да си даде сметка, че това, което докладчикът представя, не е негово лично становище, нито е становище на партия или единствено на комисията по бюджети. Изключително много хора от различни комисии и политически групи говориха тук, но всички отправиха едно и също послание: имаме нужда от по-добър, по-практичен и по-мощен бюджет. Моето време изтече. Благодаря ви за оказаното внимание.
<SPEAKER ID="362" NAME="Vladimír Maňka" LANGUAGE="SK">
Искам да изразя моите благодарности за разискването в Парламента, а също и за сътрудничеството в комисията по бюджети, в политическите групи и по време на арбитражната процедура.
<P>
Искам да благодаря на генералния секретар на Европейския парламент и на всички представители на генерални дирекции на Европейския парламент; ние работим съвместно от януари и търсим най-добрите решения, които да ни помогнат да използваме ефективно финансовите средства на гражданите на Европа. Искам да благодаря и на докладчиците в сянка и координаторите. Имах чувството по време на обсъжданията, че ние наистина търсим положителни решения. И именно благодарение на вас ние намирахме тези решения, като много от тях са част от моя доклад. Искам да благодаря и на моите съветници и на служителите от комисията по бюджети. Множеството обсъждания, които проведохме с представители на всички институции, ни помогнаха да развием по-обективно становище по въпросите и, което е по-важно, разбрахме къде да търсим решенията.
<P>
Високо оценявам споразумението от арбитражната процедура относно осъществяването на организационен одит на Генерална дирекция "Информационно общество и медии" и на службите по сигурността. Целта е да се оцени дали средствата се използват по възможно най-добрия начин. В миналото само Европейската сметна палата се съгласи до допусне външни проверки на работата си и това даде резултати. След извършения одит Сметната палата намали административните си разходи и постигна по-висока степен на продуктивност.
<P>
Комисията по бюджети също работи конструктивно с другите институции в миналото. И в този случай работихме съвместно, за да намерим най-добрите решения при съставянето на бюджетите на европейските институции. При условие че исканията на институциите бяха оправдани, ние възстановявахме някои от първоначалните искания, които Съветът беше съкратил. Искам да приветствам метода на съставяне на бюджетите на тези институции, които вече съставят бюджетите си не само въз основа на темпа на инфлация, но и на реалните потребности.
<SPEAKER ID="363" NAME="Председател">
С това общото разискване приключи. Гласуването ще се проведе в четвъртък от 11,00 ч.
<P>
Писмени изявления (член 149)
<SPEAKER ID="364" NAME="João Ferreira  " LANGUAGE="PT">
Проектът за бюджет на Общността за 2010 г. е твърде нисък, имайки предвид, че се намираме в разгара на икономическа и социална криза, която оказва изключително силно влияние върху заетостта и условията за живот на много хора. Недопустим е фактът, че той е с около 6 млрд. евро по-малък от договорения в многогодишната финансова рамка за 2010 г. С оглед на сериозната социална действителност в много държави-членки, особено в т. нар. "кохезионни държави" като Португалия, ние мислим, че бюджетът следва да се преразгледа и увеличи в спешен порядък, като за тази цел сме внесли съответните предложения, включващи:
<P>
по-значима финансова подкрепа за структурната и кохезионната политика;
<P>
преоценка на правилата N+2 и N+3, които към днешна дата означават загуба от около 106 млн. евро за Португалия в рамките на предходната финансова рамка;
<P>
увеличаване темпа на прираст на съфинансирането на Общността в структурните и кохезионните фондове.
<P>
Жалко е, че някои други предложения със значителни социални и свързани с околната среда последици не бяха приети по време на обсъжданията на бюджета, включително например:
<P>
програма за развитие на португалската промишленост;
<P>
програма за подпомагане на отрасъла текстил и облекло;
<P>
програма за подпомагане на дребномащабния занаятчийски крайбрежен риболов;
<P>
увеличаване на финансирането за програмата "LIFE+".
<SPEAKER ID="986" NAME="Louis Grech  " LANGUAGE="EN">
След приемането на бюджета за 2010 г. и в светлината на положителните развития в Ирландия, свързани с Договора от Лисабон, считам, че е необходимо подробно преразглеждане на бюджетната процедура с цел да се подобри целия процес и да стане по-ефективен, адекватен и видим за европейските граждани. Във връзка с това считам, че основната цел на преразглеждането трябва да е увеличаването на прозрачността при вземането на решения и по време на фазата на изпълнението. За тази цел следва да разгледаме въвеждането на единни стандарти за контрол и статистически механизми в държавите-членки, за да осигурим по-качествена обратна връзка относно резултатите от изпълнението на бюджета. Освен това бюджетната процедура следва да включва по-добър баланс между дългосрочната стабилност и гъвкавостта, за да реагира на променящите се потребности, спазвайки принципа на субсидиарността чрез осигуряване на ясни предимства и добавена стойност в сравнение с националните бюджети. Съществуват и някои области на политиката, които следва да се доразвият. Европа днес е изправена пред значителни предизвикателства вследствие на финансовата криза, изменението на климата, доставките на енергия, сигурността и имиграцията. Аз оценявам усилията на Комисията да се справи с тях, но мисля, че имаме нужда от по-стабилен, по-координиран и цялостен подход, за да постигнем ефективност.
<SPEAKER ID="985" NAME="Cătălin Sorin Ivan  " LANGUAGE="RO">
Изготвянето на бюджет никога не е лесен процес, особено по време на икономическа криза. Това е причината обаче тази задача да бъде дори по-важна. Управлението на криза с размерите на настоящата зависи на равнище Европейски съюз и от баланса в преговорите между упълномощените европейски институции. Европейският парламент несъмнено трябва да изиграе решаваща роля в това разискване. Основните въпроси, стоящи в центъра на обсъждането относно бюджет 2010 г., са планът за икономическо възстановяване и европейският Млечен фонд. Тези въпроси в известен смисъл показват колко строга е финансовата рамка за периода 2007-2013 г., тъй като те са нови финансови проекти и следователно - допълнителни средства. Бюджетът на Европейския съюз трябва да се възползва в максимална степен от финансовите маржове, за да намери изход от икономическата криза. Възможно е обаче настоящият бюджет да има ограничено въздействие, ако държавите-членки не възнамеряват да приемат активен подход за усвояване на наличните ресурси. Трябва да отправим сериозно послание към столиците на Европа, и по-конкретно към Букурещ в моя случай. Усилията ни да осигурим колкото се може повече пари за европейските фондове ще бъдат напразни, ако органите в родните ни държави не вземат необходимите мерки за достъп и ефективно усвояване на фондовете.
<SPEAKER ID="365" NAME="Lívia Járóka  " LANGUAGE="HU">
Госпожи и господа, искам да се възползвам от възможността да приветствам факта, че пилотната програма за социалното интегриране на ромите, предложена в Европейския парламент през 2009 г., е включена и в бюджета на Общността за 2010 г. Генералната дирекция по регионална политика на Европейската комисия отправи покана за търг за програмата в края на юли. Нейната цел беше да намери оригинални и комплексни решения за справяне с широкообхватните проблеми, засягащи ромските общности. Ясно формулираната цел на проекта е насочена към изработване на мерки, които въз основа на съществуващия опит могат да насърчат интеграцията на ромите посредством образование, социални и икономически мерки, трансгранично сътрудничество и споделяне на най-добрите практики.
<P>
Според първоначалното предложение на групата на Европейската народна партия (Християндемократи) крайъгълният камък на програмата е, от една страна, развитието на образованието в началните години, а от друга, насърчаването на самонаемането и отпускането на микрокредити. Освен това във връзка с пилотната програма ще се организират кампании за повишаване на осведомеността и информираността. Да се надяваме, че проектът ще осигури възможност за разработване на насоки за план на действие на Общността, насочен към социалното интегриране на ромите, както и да допринесе, чрез разширяването на доказано ефективни идеи, за изготвянето на регулаторен план за действие на Общността, чийто обхват се простира отвъд използваните понастоящем инструменти.
<SPEAKER ID="366" NAME="Jarosław Kalinowski  " LANGUAGE="PL">
Искам да повдигна един въпрос, който е от значение за икономиката и заетостта, и то не само в моята родна страна. В близко бъдеще очакваме да получим предложение от Комисията относно евентуално разширяване на настоящите антидъмпингови мита, наложени върху вноса на кожени обувки и горни части за обувки от Китай и Виетнам. Позициите на отделните държави-членки по този въпрос са много различни. С оглед на значителните равнища на заетост в тази промишленост поддържането на настоящите мита е изключително важно. Разширяването на настоящото законодателство не провокира никакви възражения от техническа гледна точка. Затова искам да получа уверение от Комисията, че тя ще постави в основата на своето предложение съществени заключения от проучване, като в същото време ще вземе предвид факта, че това е възможност да се изпълнят и обещанията, свързани със запазването на работните места, направени неотдавна от председателя на Комисията.
<SPEAKER ID="984" NAME="Petru Constantin Luhan  " LANGUAGE="EN">
Приветствам предложението за проект на бюджет 2010 г., тъй като това е един балансиран доклад, отчитащ по реалистичен начин приоритетите на Европейския съюз.
<P>
Следва да изтъкнем два въпроса: увеличаването на плащанията по основните фондове (Европейския фонд за регионално развитие (ERDF), Европейския социален фонд (ESF), Кохезионния фонд) за регионално развитие и създаването на Млечен фонд. Увеличаването на плащанията е важно, защото ще подобри изпълнението на структурната политика в държавите-членки в полза на европейските граждани, докато учредяването на специален Млечен фонд ще бъде ясен сигнал, който европейските институции изпращат до фермерите в Европа.
<P>
Третият основен въпрос в бюджета е свързан с енергийната политика, съществена област за 2010 г., тъй като това ще е годината, в която ще бъде приет нов енергиен план за периода 2010-2014, целящ повишаване на енергийната сигурност и конкурентоспособността на Европейския съюз.
<P>
В следващите години Европейската комисия трябва да счита за приоритет и инвестициите в инфраструктура, особено в новите държави-членки, тъй като те оказват положително влияние върху икономическото и териториалното сближаване.
<SPEAKER ID="367" NAME="Rareş-Lucian Niculescu  " LANGUAGE="RO">
Създаването на Млечния фонд ще изпрати важно послание на европейските фермери, акцентирайки върху истинската загриженост, изразена от европейските институции по отношение на кризата в сектора на млякото и млечните продукти. Пазарът на мляко и млечни продукти е един от най-колебливите пазари, засегнати силно от икономическата криза, която изпитваме в момента.
<P>
Фундаментално решение като създаването на фонд, който да подпомага осъвременяването на сектора, е очевидно за предпочитане пред едно временно смекчаващо решение, като например връщане към традиционните начини за контрол над продукцията чрез млечните квоти. Всички искаме да видим отпускане на повече средства. Предложената за създаването на фонда сума обаче - 300 млн. евро, е максималната възможна сума според бюджетния таван. Ако таванът се вдигне, за Съвета на министрите ще бъде невъзможно да одобри създаването на фонда.
<P>
В същото време трябва да бъдат предприети нови стъпки в посока към по-активно използване на фондовете за развитие на селските райони от страна на земеделските стопани, занимаващи се с животновъдство. Считам, че най-полезните мерки биха включвали достъпа до информация, обмена на добри практики и предоставянето на инструкции относно начина на кандидатстване за тези фондове, които понастоящем не се използват пълноценно в някои държави-членки.
