<CHAPTER ID="010-02">
2. Мадагаскар
<SPEAKER ID="215" NAME="Председател">
Следващата точка е разискването по шест предложения за резолюция относно Мадагаскар.
<SPEAKER ID="216" NAME="Raül Romeva i Rueda">
автор. - (EN) Г-н председател, това наистина е тема за разрешаване, тема, която трябва да обсъдим. В Мадагаскар има политическа криза и това ни води до необходимостта да реагираме по съответен начин и на потребностите на държавата.
<P>
Под егидата на Африканския съюз (АС) беше договорена сделка за поделяне на властта между настоящия президент Ражоелина и предишния президент Раваломанана.
<P>
Споразумението от Мапуто и Допълнителният акт от Адис Абеба остават единственото политическо и демократично решение на настоящата криза. Не трябва да го забравяме това. Споразумението от Мапуто предвижда създаването на правителство на националното единство с петнадесетмесечен преходен период.
<P>
Нека да посоча също, че подобно на този факт има и някои специфични местни положения, които са тревожни по отношение на издадения от правителството декрет за легализиране на износа на непреработена дървесина от застрашени видове. Това застрашава биоразнообразието на страната и в бъдеще може да причини редица проблеми, защото тези видове могат да бъдат загубени завинаги.
<P>
Във връзка с това трябва да напомним на Комисията и на държавите-членки, че изпращането на мисия за наблюдение на изборите в Мадагаскар може би ще бъде грешка. Ние изискваме при тези обстоятелства да не се изпраща в страната делегация за изборите, които настоящото правителство ще организира през март, тъй като тези избори представляват заобикаляне на Споразумението от Мапуто. Аз твърдя настойчиво: в тази рамка, с това единодушие и въз основа на Споразумението от Мапуто, че не трябва да изпращаме мисия за наблюдение на изборите.
<P>
Всички стъпки трябва да бъдат придружени от пълно зачитане на правата на човека, демократичните принципи и на принципите на правовата държава в страната. Ако тези условия бъдат изпълнени, можем да говорим за изпращане на мисия, но при сегашното положение, в настоящия контекст считам, че това би било грешка.
<SPEAKER ID="217" NAME="Renate Weber" LANGUAGE="FR">
Г-н председател, независимо от инициативите на Африканския съюз и на ООН, проблемът с нестабилността в Мадагаскар продължава да съществува. Г-н Ражоелина отказва да сподели властта и отстранява всеки, който му се противопостави. Неотдавна той потвърди намерението си да организира общи избори, без да вземе под внимание изборния график, предвиден в споразуменията от Мапуто и Адис Абеба.
<P>
Не е преувеличение да се каже, че антиконституционният режим на Андри Ражоелина е завзел трите съсловия, а сега прави всичко възможно да завземе и медиите.
<P>
За съжаление, за Мадагаскар нарушенията на правата на човека от страна на режима на предишния президент продължиха след като Андри Ражоелина се обяви за президент на Върховния орган на прехода. Ръководените от него сили за сигурност често се намесват, за да разпръсват насилствено демонстрации на опозицията, при които има смъртни случаи и наранявания.
<P>
В своя доклад от 4 февруари 2010 г. "Амнести Интернешънъл" твърди, че членове на парламента, сенатори, юристи, ръководители на опозицията и журналисти са били подложени на арести и произволно и незаконно задържане, като по време на арестите някои са били малтретирани. Органите не са провели никакви разследвания.
<P>
За съжаление, повтарям още веднъж, фактите доказват, че тези, които завземат властта със сила, управляват със сила.
<SPEAKER ID="218" NAME="Véronique De Keyser" LANGUAGE="FR">
Г-н председател, по настоящото предложение за резолюция има консенсус. Незаконният преходен режим, оглавяван от Андри Ражоелина, води страната към хаос. Той се готви невъзмутимо и без никакви условности за предстоящите избори, обявени от него за март 2010 г., в края на процес, в който няма нищо демократично и който се извършва извън рамката, определена от споразуменията от Мапуто и Адис Абеба.
<P>
Незаконното кандидатиране на съмнителни политически личности, ширещите се нарушения на правата на човека, тормозът и произволното задържане на членове на парламента, религиозни водачи и цивилни граждани разтревожиха международната общност и я накараха да наложи санкции. Членството на Мадагаскар в Южноафриканската общност за развитие (ЮАОР) и Африканския съюз (АС) беше замразено. САЩ отказват на държавата да се ползва от предимствата на Акта за растеж и развитие на Африка. Донорите от Международния валутен фонд са намалили своя бюджет с 50%, ООН ще проучи положението в държавата на 15 февруари и вярвам, че Европейският съюз е прекратил своето финансиране в рамките на помощта за развитие, но въпреки това продължава да предоставя хуманитарна помощ.
<P>
Затова положението е трагично и катастрофално за населението, което живее с по-малко от един долар на ден. Ние сме изключително разтревожени относно това положение и неотложното предложение за обща резолюция е доказателство за нашата загриженост. Подкрепяме посредническите усилията на предишния президент на Република Мозамбик Йоаким Чисано и настоятелно призоваваме четирите политически групи да се върнат на масата за преговори. Не може да има друго решение. Ние също така призоваваме АС и ЮАОР да подновят контакта и да доведат процеса на преход до успешен завършек, призоваваме Комисията да ни уведомява за развитието на текущия процес на консултации с Мадагаскар по силата на член 96 от Споразумението от Котону.
<SPEAKER ID="219" NAME="Bernd Posselt">
автор. - (DE) Г-н председател, в някои от столиците в света съществува загриженост от това, че нашето предложение за резолюция би могло да доведе до изостряне на ситуацията в Мадагаскар. Нашата цел обаче е в региона да бъде установен мир. Аз по-специално се позовавам на член 14 и член 15, които съвсем ясно са насочени към диалога.
<P>
Африканският съюз, Европейският съюз, ООН, съседните страни, контактната група и, не на последно място, Франция са призовани да изиграят своята роля, за да се гарантира, че четирите (минимум) различни политически движения, съществуващи в Мадагаскар, могат да намерят общ език, че Мадагаскар няма да се превърне в слаба държава, че ще престане да върви към катастрофа, а вместо това ще намери мирно решение, постигнато чрез преговори. Това обаче ще бъде възможно, единствено ако никой не се опита да установи диктатура в държавата, ако никой не се оттегли от мирния процес и ако всички страни се върнат към масата на преговорите. В противен случай тази прекрасна, но опустошена държава няма да има бъдеще.
<SPEAKER ID="220" NAME="Marie-Christine Vergiat" LANGUAGE="FR">
Г-н председател, госпожи и господа, в Мадагаскар се случва същото, както и в много други държави по света, по отношение на които Европейският съюз е демонстрирал липса на политическа сила. Това е особено валидно в Африка.
<P>
Една година след като Андри Ражоелина завзе незаконно властта, големият остров Мадагаскар изглежда все повече и повече изпада в социална, икономическа и финансова криза, от което народът му не се нуждае.
<P>
Всъщност тази държава се е превърнала в една от най-бедните в света, като голямото мнозинство от населението й живее с по-малко от един долар на ден. Увеличават се нарушенията на правата на човека. Религиозни водачи, членове на парламента, журналисти и лидери на гражданското общество са подложени на заплахи и тормоз, задържани са и са хвърляни в затвора.
<P>
Международната общност обаче пести усилията си, като отказва да признае, че това е държавен преврат и че правителството на Андри Ражоелина, действащо в Мадагаскар, всъщност е военно правителство.
<P>
Членството на Мадагаскар в АС и в ЮАОР е временно прекратено. От 2 февруари 2009 г. насам са правени много опити, включително от страна на ООН и ЕС, резултатът от които са споразуменията от Мапуто и Адис Абеба. От ноември 2009 г. обаче тези споразумения изглежда са застрашени в резултат на разногласията между различните участващи страни и отказа на някои от тях да участват в прилагането на споменатите споразумения.
<P>
Ние от Конфедеративната група на Европейската обединена левица - Северна зелена левица считаме, че е време да позволим на мадагаскарския народ да говори и че е крайно време демократичните правила да бъдат зачитани.
<P>
Андри Ражоелина - силният мъж на режима, предпочита да организира своите избори едностранно, без да се допита до мадагаскарския народ, в разрез с гореспоменатите споразумения. Той едностранно определи начална дата за така наречените демократични избори през март 2010 г., но сега изглежда говори за дата между края на март и края на 2010 г.
<P>
Ето защо искаме хуманитарната помощ да бъде засилена, да бъде образувано съдебно производство и Европейският съюз активно да съдейства, за да се гарантира участието на гражданското общество във всички предприети стъпки.
<SPEAKER ID="221" NAME="Charles Tannock">
автор. - (EN) Г-н председател, ако АС се стреми с всичка сила да придобие авторитета и уважението, с които се ползва Европейският съюз в международните дела, то тогава Мадагаскар със сигурност е случай, в който АС трябва решително да действа. Вместо това виждаме обичайната нерешителност и безразлична дипломация след падането на президента Марк Раваломанана, което за съжаление напомня за ситуацията в Зимбабве. Време е АС да приеме своята отговорност по отношение на Мадагаскар, където политическото напрежение и хаосът доминират от известно време насам. Ако африканският съюз не може да оправи тази бъркотия, тогава е съвсем логично да попитаме защо ЕС ще трябва да го прави.
<P>
Въпреки това трябва да продължаваме да бъдем ангажирани с Мадагаскар, за да подпомогнем безпроблемното завръщане към демократично управление и да насърчаваме помирението. От първостепенна важност е тези политици и военни, за които се посочва, че са извършили нарушения на правата на човек, е да бъдат изправени пред съда. Целенасочените санкции срещу незаконния режим на Андри Ражоелина също предлагат ефективен начин за наказване на онези, които причиняват продължаващата нестабилност, без да се наврежда на огромното мнозинство от мадагаскарския народ, на който със сигурност му е дотегнало от напрежението и спорадичното насилие в неговата красива държава.
<SPEAKER ID="222" NAME="Cristian Dan Preda" LANGUAGE="RO">
Както вече беше подчертано, състоянието на несигурност и на политическа нестабилност, властващо в Мадагаскар, продължава повече от година. Въпреки че по време на преговорния процес имаше някакви искри на надежда, действията, предприети от Андри Ражоелина само затрудняват процеса, като усложняват възстановяването на конституционния ред.
<P>
Тук имам предвид отстраняването на министър председателя, назначен след споразуменията от Мапуто, оттеглянето от преговорния процес с политическите групировки и неотдавнашното решение за бързо организиране на избори без взимане под внимание на предишните споразумения.
<P>
Считам, че това е опит за придаване на законен вид и за узаконяване на режим, дошъл на власт след държавен преврат, което Ражоелина не може да отрече. Очевидно е, че единственият начин да се гарантира възстановяването на конституционния ред, е чрез пълното влизане в сила на споразуменията от Мапуто и Адис Абеба.
<SPEAKER ID="223" NAME="Martin Kastler" AFFILIATION="PPE">
(DE) Г-н председател, искам само да Ви обърна внимание на факта, че всички групи са подкрепили това предложение за резолюция. Така е, както трябва да бъде, защото темата е много важна. За разлика от предишните оратори, искам да кажа, че трябва да гарантираме, че не само насърчаваме свободата на изразяване и свободата на печата в тази държава, но също и че ги изискваме сега, когато проучваме начините, по които можем да помогнем да се стигне, да се надяваме, до мирни избори. Трябва да гарантираме, че като европейци, ние въвеждаме свобода на печата във всички области, с цялата финансова подкрепа, която е необходима, за да направим това възможно. Ние също така трябва да предоставим пълна подкрепа и да положим усилия да действаме заедно, за да осигурим финансова помощ в обхвата на споразуменията, които имаме с тази държава.
<SPEAKER ID="224" NAME="Eija-Riitta Korhola" AFFILIATION="PPE">
(FI) Г-н председател, непоносимо е да се следи ситуацията в Мадагаскар, където властта е в ръцете на лице, узурпирало насилствено държавата, която управлява по същия брутален начин, чиято позиция в международната общност не е призната. Ето защо използвам думата "лице", а не "президент".
<P>
Мнозинството от населението на Мадагаскар живее под границата на бедността. Седем хиляди деца страдат от сериозно недохранване, а при политическата криза положението само се влошава. По тази причина е важно ние, заедно с останалата част от международната общност, да увеличим обема на хуманитарната помощ за Мадагаскар.
<P>
В допълнение, това е жизнено важно за разследване и решаване на въпроса с извършените политически убийства, което трябва да се предостави на независима, безпристрастна организация. Докато това не се случи ще бъде трудно да се изгради доверие и да се направят крачки към демокрацията.
<P>
От приоритетно значение трябва да бъде четирите политически фракции в Мадагаскар да седнат на масата за преговорите, за да се споразумеят за това какво да направят, за да създадат възможност за провеждане на демократични избори тази година. От основно значение също така е Мадагаскар да не сключва споразумения относно природните ресурси преди да има правителство с мандат, даден му от народа.
<SPEAKER ID="225" NAME="Michael Gahler" AFFILIATION="PPE">
(DE) Г-н председател, по темата относно Мадагаскар е добре да съобщим, че не само Европейският съюз е разтревожен за спазване от страна на държавата на член 96 от Споразумението от Котону, но че като регионални организации АС и ЮАОР също са приели позицията, че още един държавен преврат в Африка е неприемлив. За АС и за регионалните организации е относително ново нещо не само да взимат такива решения, но също така да ги изпълняват и да предприемат действия.
<P>
Надявам се, че когато международната контактна група се срещне отново в Адис Абеба след една седмица, на 18 февруари, всички участващи страни ще изпълнят своите задачи, ще реализират правомощията си и ще гарантират, че всички споразумения, постигнати в Мапуто, ще бъдат също така приложени. Това е моят призив към всички участници.
<SPEAKER ID="226" NAME="Вивиан Рединг" LANGUAGE="FR">
Г-н председател, може ли да започна като подчертая нашата много голяма загриженост относно пречките, които не позволяват споразуменията от Мапуто да бъдат приложени.
<P>
От началото на кризата и от започването на консултациите с Мадагаскар по силата на член 96 от Споразумението от Котону Комисията активно подкрепя посредническите усилия на международната общност, чрез които беше осъществен значителен напредък, но които, за съжаление, все още не са довели до ефективен процес на преход. Ние сме много разтревожени, защото вместо да отбележим напредък, отстъпваме назад и съществува ясен риск от връщане до там, откъдето започнахме през март 2009 г.
<P>
Вие ще се съгласите, че това определено може да доведе до влошаване на политическата ситуация и на положението с правата на човека, както и до сблъсъци сред мадагаскарското население. Неведнъж ясно сме посочвали, че отхвърляме всякакъв едностранен процес, водещ до набързо организирани избори, които няма да осигурят трайно решение на кризата.
<P>
Ето защо, в отговор на въпроса, повдигнат от почитаемия член на Парламента, ще отбележа, че не сме готови да подкрепим такъв процес нито политически, нито финансово.
<P>
Инициативата, която в момента е поета от председателя на Комисията на АС, е нашата последна надежда. Съвместно с международната общност сме готови да оценим, в рамките на международната контактна група, отговора на мадагаскарските движения в зависимост от ситуацията, за да представим на Съвета предложения за решения по силата на член 96 от Споразумението от Котону.
<P>
В случай на отрицателно решение, това не трябва да има отражение върху проектите, които директно облагодетелстват населението, като ще продължим и, ако е необходимо, ще увеличим хуманитарната помощ за уязвимата част от населението.
<P>
Накрая, може ли да Ви уверя, г-н председател, в активния, траен и решителен ангажимент на Комисията за намиране на мирен изход от кризата.
<SPEAKER ID="227" NAME="Председател">
Разискването приключи. Гласуването ще се проведе в края на разискването.
