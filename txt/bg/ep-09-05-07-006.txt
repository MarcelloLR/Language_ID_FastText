<CHAPTER ID="006">
Програма за сътрудничество със специалисти от трети държави в областта на аудиовизуалните медии MEDIA Mundus: (разискване) 
<SPEAKER ID="010" NAME="Председател">
Първата точка е докладът на г-жа Hieronymi - от името на комисията по култура и образование, относно предложението за решение на Европейския парламент и на Съвета за създаване на програма за сътрудничество със специалисти от трети държави в областта на аудиовизуалните медии MEDIA Mundus - C6-0011/2009 -.
<SPEAKER ID="011" NAME="Ruth Hieronymi" LANGUAGE="DE">
Г-н председател, г-жо член на Комисията, госпожи и господа, изпитвам особено задоволство от факта, че успяхме да създадем и приемем нова програма в подкрепа на европейски филми за културата и икономиката на Европейския съюз и останалите части на света за такъв кратък период от време - едва шест месеца - при това преди края на настоящия законодателен период.
<P>
Това стана възможно поради изключително доброто сътрудничество, за което искам сърдечно да благодаря. Много Ви благодаря, г-жо член на Комисията. Предложението на Комисията за създаване на програмата MEDIA Mundus беше отлична идея. Имахме чудесно сътрудничество с чешкото председателство, а най-доброто сътрудничество беше в рамките на комисията по култура и образование. Само благодарение на това успяхме да постигнем целта за толкова кратко време.
<P>
Популяризирането на европейски филми посредством програмата MEDIA през последните 15 години показа големи успехи. Програмата MEDIA извършва популяризирането на деветдесет процента от всички европейски филми, показани извън страната, в която са създадени. До момента обаче програмата се занимава единствено с популяризиране на филми в Европа, но във време на глобализация на пазарите и на нови технологии тази програма за популяризиране може да бъде достатъчна.
<P>
Налице са нови възможности, но и нови предизвикателства. Програмата MEDIA Mundus, която разискваме днес, отговаря на тях по великолепен начин. Тя посреща възможностите, предоставени на европейската филмова индустрия от новите пазари извън Европа. Също така дава отговор на потребността и възможностите да се използва популяризирането на филми и самите филми в подкрепа и стимулиране на междукултурния диалог.
<P>
Ето защо искам да благодаря за стартирането на пилотните проекти по програмата MEDIA Mundus. За целта бяха отпуснати 7 млн. евро. Стана ясно, че има огромно търсене. Мрежите за обучение, маркетинг и разпространение бяха подкрепени от пилотните проекти, а нововъзникналите пазари за аудиовизуални продукти в света - Индия, Бразилия, Южна Корея и Канада - представиха невероятни проекти.
<P>
По този начин с предложението на комисията по култура и образование гласуваме в подкрепа на предложението. Искам да помоля целия Парламент за положителен вот, за да подкрепим програмата за години напред с подходящо по обем финансиране за постигане на целите за подкрепа на популяризиране на европейските филми като посланици пред света на нашите културни ценности.
<P>
Това е последната ми реч в Европейския парламент. Чувствам се щастлива, че успях да завърша програмата с вашата подкрепа и искам да предам моето лично послание. Що се отнася до бъдещата работа, моля ви, не забравяйте, че културните продукти в Европа не трябва да бъдат просто стоки, а да запазят едновременно културния и икономическия си характер.
<P>
Искам специално да благодаря на всички мои колеги от комисията по култура и образование, на секретариатите и на Вас, г-жо член на Комисията, както и на Вашия генерален директор, Gregory Paulger, за десетте години отлично сътрудничество в областта на аудиовизуалните средства. Хиляди благодарности.
<SPEAKER ID="012" NAME="Вивиан Рединг">
член на Комисията. - Г-н председател, напълно съм съгласна с казаното от г-жа Hieronymi. Тези 10 години на съвместна работа с нея и с други членове на комисията по култура и образование бяха много резултатни и от моя гледна точка много обогатяващи. Затова искам да благодаря на всички вас, независимо от коя партия сте, които наистина работихте за това културата да придобие важност и да заговори на хората.
<P>
Много се радвам, че Парламентът направи предложения, които поясняват и облекчават доклада, с което подобри внесеното от мен предложение.
<P>
Както ви е известно, подготвителният проект "MEDIA International" беше основата за развитие на "MEDIA Mundus" и в този смисъл съм благодарна също на Парламента за това, че ми предостави 2 млн. евро през 2008 г. и 5 млн. евро през 2009 г. за финансиране на подготвителните дейности.
<P>
Програмата "MEDIA Mundus" ще стартира през 2011 г. и ще продължи "MEDIA International". Тя има за цел укрепване на културните и търговски връзки между специалисти от европейската филмова индустрия и тези от другите части на света. Концепцията на "MEDIA Mundus" е нова, амбициозна и новаторска, защото насърчава сътрудничеството между специалисти, което обикновено не се прави от европейските програми, освен това се основава на взаимната изгода не само за нашите филмови творци, но и за филмови творци от трети държави, в различни области. Първата от тях е обучението с участие на обучавани и обучаващи от европейски и трети държави. Това ще подобри достъпа до пазарите на трети държави и ще изгради доверие и дългосрочни търговски връзки, което е нормално. Когато по време на обучението си в областта на киноиндустрията сте седели на един чин с някого от Азия, Африка или Америка, нормално е да имате желание след това, в професионалния си живот, да работите заедно.
<P>
Затова ние подкрепяме организирането на форуми за международни копродукции. Обучаваме специалисти заедно, но след това очакваме тези специалисти да работят заедно. Така че имаме нужда от форумите за международни копродукции.
<P>
Следващата крачка е подобряване на предлагането, разпространението и показването на европейските аудиовизуални произведения в трети държави. При това положение хората от трети държави в рамките на Европа са винаги в печеливша ситуация. Ето ви много добър пример за Европа, която не е крепост, а отворена Европа, която дава, получава и споделя.
<P>
Трябва да подобрим общественото търсене на разнообразно в културно отношение аудиовизуално съдържание, затова трябва да накараме младите, младата публика, да гледа преди всичко европейски филми.
<P>
Твърдо съм убедена, че програмата "MEDIA Mundus" ще повиши избора на потребителите и хората ще имат възможност да гледат европейски филми. Ще донесе културно разнообразие на европейските пазари чрез въвеждане в Европа на повече качествени филми от по-малките пазари извън нея и ще даде шанс на европейските филми на международния пазар. По този начин ще бъдат създадени нови делови възможности за специалистите от Европа и целия свят. Това, разбира се, е много важен икономически принос, въпрос на конкурентоспособност, но преди всичко е въпрос на културно многообразие - нашето културно многообразие - което е най-ценното ни благо, както и културното разнообразие на хората от другите континенти, което е тяхното най-голямо благо. Споделянето на тези блага е прекрасна възможност, която ще бъде създадена от програмата "MEDIA Mundus".
<SPEAKER ID="013" NAME="Doris Pack" LANGUAGE="DE">
Г-н председател, г-жо член на Комисията, г-жо Hieronymi, програмата "MEDIA Mundus" е проект, основан на идея, възникнала в нашата комисия, комисията по култура и образование. Там за първи път тази идея се роди, така да се каже. Ние, разбира е, й дадохме силната си подкрепа, а концепцията е обвързана не само с члена на Комисията, но и с г-жа Hieronymi, която всички ние в комисията по култура и образование с радост подкрепихме.
<P>
Научихме много от проекта "Erasmus Mundus", който отвори вратите за наши студенти, желаещи да посетят трети държави, и обратно. В контекста на глобализацията това даже е наложително, а програмата "MEDIA Mundus" върви в същата посока, но се отнася до филмовите творци. Тя е чудесен пример за това как хората могат да организират междукултурен диалог в тази област, който има и търговски аспект, но който преди всичко е културен диалог.
<P>
Програмата "MEDIA Mundus" ще подкрепя и ще прилага Конвенцията на ЮНЕСКО, като насърчава културното многообразие в Европа и по света, като създава диалог и установява равновесие между икономическите интереси и икономията.
<P>
С помощта на "MEDIA Mundus" ние, естествено, укрепваме мобилността на нашите филми, филмови творци и студенти, и в крайна сметка това, за което Вим Вендерс не престава да говори, се случва: ние даваме на Европа нов облик, ние сбъдваме европейската мечта. В продължения на десетилетия американската мечта достигаше до нас чрез филмите, като това продължава и днес. Ако в действителност стигнем дотам, че да представим европейската мечта на света в сътрудничество с трети държави, посредством образи, ще сме направили много повече за стабилизирането на Европейския съюз, отколкото бихме могли да направим по много други начини.
<P>
Ако работим заедно в днешния свят на глобализация, ще успеем в известна степен да ограничим влиянието на американците на световния пазар и да представим нашата мечта по малко по-добър начин. Сигурна съм, че трети държави ще ни подкрепят, може би Южна Корея или страните от Южна Америка, на които всъщност искаме да помогнем, като подобрим представянето на техните скромни продукции на европейския пазар.
<P>
В крайна сметка това е проект, който помага на всички участници. Подпомага третите държави и европейската филмова индустрия. Крайно време беше това да се случи. Програмата "MEDIA Mundus" според мен е подходящият отговор на глобалните технологични и социално-икономически предизвикателства. Искам да завърша със следното: "Това, което помага на нашето многообразие, укрепва нашата идентичност."
<SPEAKER ID="014" NAME="Christa Prets" LANGUAGE="DE">
Г-н председател, г-жо член на Комисията, г-жо Hieronymi, позволете да поднеса искрените си поздравления за този доклад. Всички ние от комисията по култура и образование можем да се радваме и да се гордеем с постигнатото от нас за толкова кратко време. Показахме, че можем да работим гъвкаво и че не сме подвластни на процедурите, а се съобразяваме в достатъчна степен с тревогите на работещите във филмовата индустрия, които нетърпеливо очакват успешното завършване на тази политика. Ускорихме работата си и ще продължаваме да работим и след приемането на политиката и на резолюцията. Не сме настоявали за четене. Онези, които не престават да ни критикуват и злорадстват срещу положителните неща, които сме свършили, трябва добре да запомнят това.
<P>
Радвам се, че в годината на творчеството и иновациите помагаме на творците да станат по-изобретателни и им предоставяме възможност за продължаване на обучението и по-добро интегриране в глобалния свят. В дигиталната епоха всичко се променя с дни, технологиите се сменят и се появяват нови ресурси и предизвикателства. Затова се нуждаем от създаването на нова мрежа. Тя трябва да получи финансовата подкрепа, която й предоставяме. Ако желаем разрастването на европейската филмова индустрия да продължава и да популяризираме европейската идея, ние не само се нуждаем от по-добро качество - а то и в момента е много добро, но може да стане още по-добро - а трябва да предоставим на творците си финансова помощ.
<P>
Сега, когато всеки говори за икономическата криза, създаването на нови работни места във филмовата индустрия, улесняването на иновациите, подобряването на обмена на информация, научните изследвания и пазарните проучвания е принос към създаването на работни места. В тази сфера съществува огромен потенциал за обогатяване на пазара на труда.
<P>
Относно трансграничното сътрудничество и разпространението в трети държави искам да дам пример. За мен филмът "Беднякът милионер" е пример за успех. Този филм, който обиколи света, беше подкрепен от програмата "MEDIA Mundus" със сумата от 830 000 евро и се превърна в световен хит, като ни накара повече да се замислим върху крайно тежката ситуация в една конкретна държава. Той показа обаче какво можем да постигнем, когато си сътрудничим на трансгранична основа. Затова според мен програмата е отлична и се радвам, че успяхме да я завършим без проблеми в такива кратки срокове.
<P>
Искам специално да благодаря на г-жа Hieronymi и да й пожелая всичко най-добро. Тя се прояви като прекрасен колега и медиен експерт. Благодаря Ви, г-жо Hieronymi, и на добър час.
<SPEAKER ID="015" NAME="Zdzisław Zbigniew Podkański" LANGUAGE="PL">
Г-н председател, целта на програмата MEDIA 2007 беше да съхрани европейската идентичност, многообразие и културно наследство, да се подобри разпространението на европейски аудиовизуални продукти и да се увеличи конкурентоспособността на европейския аудиовизуален сектор. Програмата "MEDIA Mundus" стига по-далеч и се надява на взаимни ползи от рекламирането и отварянето на аудиовизуалните пазари в Европейския съюз и трети държави. Това несъмнено е добра идея.
<P>
Тази тема обаче ни кара да се замислим над нещо друго. Мисля си за европейското културно влияние в света - което изглежда все по-малко и това силно ме тревожи. Забелязвам също, че нашият континент не взема участие в междукултурния диалог като равностоен партньор. Християнските традиции, формирали Европа, днес са подложени на голямо съмнение, а по всичко личи, че Европа не разполага с друга представа за своята идентичност. Затова никой не се изненадва, че сме губеща страна. Малкият дял на Европа в световното разпространение на аудиовизуални продукти е показателен пример в това отношение.
<P>
Можем да съжаляваме, че с намаляването на икономическото значение на Европа ролята й като цяло ще намалява. Не бива обаче само да се оплакваме. Инициативи като програмата, която разискваме, са малка, но необходима крачка. Нещо повече, следващият петгодишен мандат на Европейския парламент е пред нас и се надяваме избраните в него членове да направят така, че гласът на Европа да се чуе по-добре.
<P>
Последно заседание, последно изказване - искам да изразя искрените си благодарности към колегите за сътрудничеството, и по-специално на членовете на комисията по култура и образование, с които работихме всеки ден. Поздравявам г-жа Hieronymi за доклада. Благодаря на всички.
<SPEAKER ID="016" NAME="Helga Trüpel" LANGUAGE="DE">
Г-н председател, г-жо член на Комисията, госпожи и господа, наистина смисълът на нашата политика в областта на културата и медиите е да вдъхнем душа на Европа.
<P>
Много правилно председателят на Комисията г-н Барозу отбеляза, наред с други неща, че хората няма да се влюбят във вътрешния пазар - колкото и да е важен - но искат да видят и да се наслаждават на културното многообразие и културното наследство на Европа. Те желаят също така културното многообразие да представлява Европа по света.
<P>
Г-жа Pack съвсем основателно цитира Вим Вендерс за необходимостта европейските истории да намират европейско отражение, да се обяснят многообразието на европейската история и на европейската чувствителност. Каква беше трагедията на европейската история и какви са големите надежди за мирно и по-добро бъдеще? Това е основното разбиране за културата на Европейския съюз, което не само искаме да култивираме в рамките на Общността, но да покажем и на външния свят. Затова европейската културна политика, и по-конкретно филмовата политика винаги изпълнява ролята на посланик на европейската идентичност. По тази причина се радвам, че успяхме да стартираме тази програма.
<P>
От самото начало искам да отбележа, че през следващия мандат на Парламента програмата трябва да бъде разширена, ускорена и подкрепена с повече финансови средства, така че програмата "MEDIA Mundus" наистина да изпълни ролята си, като разяснява чрез международното сътрудничество смисъла на европейските ценности и европейското многообразие. Трябва да има съвместни продукции, сътрудничество, обучение в най-добрия смисъл на думата, ситуация, която е печеливша за всички участници и обогатява всеки един от тях. В епохата на глобализация и цифровизация това ще бъде запазената марка на европейската политика в областта на културата.
<P>
Днес искам да използвам възможността и да благодаря на г-жа Hieronymi за много доброто сътрудничество и за това, че успя да накара Парламента да разбере, че културата може и да има икономически страни, но винаги ще бъде повече от обикновена стока. Става дума наистина за идентичност, многообразие и културно противопоставяне - в най-добрия смисъл на думата. Защото това движи сърцата и умовете на хората. Гласуването на по-голямо доверие в Европа трябва да стане наше задължение в бъдеще. Поради тази причина, г-жо Hieronymi, Ви поднасям най-искрените си благодарности за добрата съвместна работа и Ви желая всичко най-хубаво в бъдеще.
<P>
(Ръкопляскания)
<SPEAKER ID="017" NAME="Věra Flasarová" LANGUAGE="CS">
Г-н председател, г-жо член на Комисията, госпожи и господа, благодаря на г-жа Hieronymi за отлично свършената работа и й пожелавам още много успешни години. Развитието на международната аудиовизуална среда заслужава вниманието ни, защото това е интересна сфера на дейност и дава много големи възможности за сътрудничество в рамките на Европейския съюз, но също и с други държави по света. По-нататъшното задълбочаване на това сътрудничество, включително и бюджет от 15 млн. евро за програмата MEDIA 2011-2013, ще увеличи избора на потребителите и ще постави повече на брой и разнообразни в културно отношение продукти на европейския и международния пазар. В същото време ще се подпомогне взаимното разбирателство между народи с различни културни традиции. Други много ценни аспекти на тези проекти на ЕС включват непрекъснатите курсове за обучение на специалисти в областта на аудиовизуалните изкуства, разнообразните дейности за популяризиране, с акцент върху киното, и възможностите за засилено разпространение на филми. Очевидно е също, че аудиовизуалната сфера е предимно област на по-младото поколение, което използва телевизията и средствата, опериращи посредством интернет протоколи и многоканалната цифрова телевизия като основни източници на информация заедно с другите интернет технологии. Следователно подкрепата за тези системи чрез проекта на ЕС може да повиши качеството на обслужване на тези потребители.
<P>
Във връзка с това искам обаче да наблегна върху нещо друго, което за мен е от ключово значение. Всички интернет медии представляват неограничена алтернатива на традиционните средства за комуникация. За съжаление, дори и в демократичните общества, тези традиционни средства за комуникация често пъти се провалят поради търговски интереси или защото ръководството им принадлежи на определен политически кръг и косвено налага на служителите си практикуването на автоцензура. Поради това голяма част от информацията достига до публиката в изкривен или селектиран вид. За разлика от тях огромното разпространение на интернет, заедно с филмите и информацията, които той тиражира, предлага истински независима, плуралистична медийна среда, свободна от монополи и картели. Ето защо трябва да подкрепяме всички проекти, които укрепват тази алтернатива на традиционния медиен свят и се радвам, че чешкото председателство допринесе в значителна степен за успешното завършване на проекта "MEDIA Mundus".
<SPEAKER ID="018" NAME="Ljudmila Novak" AFFILIATION="PPE-DE">
(SL) С програмата "MEDIA Mundus" тръгваме по правилния път към по-ефективното рекламиране на европейските филми и европейските знания. Филмите са средство, което ни позволява да записваме, съхраняваме, изобразяваме и продаваме културното многообразие на Европа. Предвид бързото развитие на съвременните технологии обаче, се нуждаем и от непрекъснато обучение и образование. Би било жалко, ако някои трети държави или по-слабо развити части на света престанат да правят филми, представящи живота на местните хора, разказващи интересни истории за тях и, разбира се, тяхното природно и културно богатство и история, само защото изостават в развитието и не притежават познания.
<P>
Поради господството на американските филми, които владеят огромен пазар, европейските филми са поставени в по-трудна конкурентна ситуация на световния пазар, независимо от факта, че притежават много повече качества от много американски мелодрами или касови хитове. Затова програмата "MEDIA Mundus" е добра възможност за създаване на контакти с филмови творци и дистрибутори в трети държави и за обмен на свързани с филмопроизводството познания и информация. По същия начин в тази област Европейският съюз изпълнява функцията да събира различните континенти и да обединява филмовите зрители от различни държави.
<P>
Ние се сдобиваме с нова, успешна програма, но губим докладчик, който е експерт в тази област. Искам да изкажа личното си възхищение към Вас, г-жо Hieronymi, за цялата извършена от Вас работа, за широтата на Вашия поглед и за Вашето сътрудничество. Когато преди пет години влязох в Парламента като нов член, г-жа Hieronymi беше първият човек, към когото се обърнах за съвет и информация и тя беше винаги готова да предложи помощ и разбиране. Затова позволете ми още веднъж да изразя сърдечната си благодарност и да Ви пожелая семейно щастие и успехи в професионалния живот, защото знам, че няма да престанете да работите и в бъдеще.
<P>
Някои от вас са сигурни, че ще се завърнат със следващия Парламент. Аз също бих искала, но не съм сигурна дали това ще стане. Затова ми позволете да изразя благодарността си тук и сега към всички членове на комисията, Бюрото и Парламента за предоставената възможност да работя в комисията по култура и образование. За мен беше удоволствие и радост да работя за вас. Независимо от политическата ни принадлежност, ние работихме в полза на културата, образованието, младите хора и спортистите. Нещо повече, независимо от факта, че произхождам от малка държава, идеите ми бяха приети от комисията и по-късно потвърдени от Парламента. Благодаря ви за сътрудничеството.
<SPEAKER ID="019" NAME="Mikel Irujo Amezaga" AFFILIATION="Verts/ALE">
(ES) Г-н председател, Всеобщата декларация на ЮНЕСКО за културното многообразие препоръчва, освен всичко друго, да популяризира създаването на висококачествени аудиовизуални произведения, и по-специално да се насърчава създаването на механизми на сътрудничество, които позволяват разпространението на тези произведения. Европейската комисия несъмнено е имала предвид тази препоръка, когато е създавала своята инициатива.
<P>
От само себе си е ясно, че програмата "MEDIA Mundus" ще се възползва от растящия интерес и възможности, създадени от световното сътрудничество в аудиовизуалната индустрия и ще разшири спектъра от възможности за потребителите чрез предоставяне на продукти, които са по-разнообразни в културно отношение на европейския и международния пазар и създаване на нови търговски възможности за аудиовизуалните специалисти в Европа и по света.
<P>
Лично мое убеждение е - и в това не бива никой да се съмнява - че Комисията е в състояние да управлява бюджета, така че във възможно най-голяма степен да дава резултат, а не да се разпилява в отделни проекти. Както каза един уважаван професор, програмата "MEDIA Mundus" за аудиовизуално сътрудничество с трети държави е доказателство, че международният аудиовизуален пейзаж се е променил в значителна степен, особено по отношение на технологиите. Тази инициатива има за цел разработването на възможности за сътрудничество на аудиовизуалния пазар чрез стимулиране на научните изследвания и обучението, както и чрез финансиране на проекти за съвместни продукции с оглед засилване на сътрудничеството между специалистите в аудиовизуалната сфера.
<P>
Накрая и аз искам да поднеса благодарностите си. За мен беше удоволствие да работя с колегите в комисията по култура и образование през последните две години. Благодаря ви и до нови срещи.
<SPEAKER ID="020" NAME="Elisabeth Morin" AFFILIATION="PPE-DE">
(FR) Г-н председател, преди всичко искам да поднеса искрената си благодарност на г-жа Hieronymi и на комисията по култура и образование. Популярността на европейската филмова индустрия по света стана възможно благодарение на новата програма "MEDIA Mundus".
<P>
Всъщност, в основата на тази програма стои определена политика. Тя беше създадена като част от дейностите по програмата "MEDIA International", която от 2007 г. насам се концентрира върху развитието на връзките на Европейския съюз с аудиовизуалните пазари на трети държави. Целта на тези дейности беше да посрещнат непосредствените нужди на трети държави и да се подобри цялостната ефективност на програмата MEDIA 2007. Важно беше да се обърнем към новите проблеми и предизвикателства, произтичащи от глобализацията на пазарите, която засяга и европейския аудиовизуален сектор.
<P>
Тази подготвителна стъпка проправи пътя за програма на Европейския съюз, предлагаща помощ за популяризирането на световното сътрудничество в областта на аудиовизуалната индустрия. След това, много бързо, Европейската комисия - която поздравявам - прие предложение за създаване на програмата "MEDIA Mundus". С бюджет от 15 млн. евро за периода 2011-2013 г. програмата ще предложи нови възможности за международно сътрудничество и контакти - и тази концепция за контактите е изключително важна - сред аудиовизуалните специалисти от Европейския съюз и трети държави. Аудиовизуалните средства са много популярни сред младите хора. Те имат огромен принос към насърчаването на културния диалог, като задачата тук отново е да установят нов световен баланс в сектора между САЩ и другите континенти, които са основни производители, и Европа, която заема полагащото й се място.
<P>
Програмата е отворена за проекти на основата на партньорство с минималното участие на трима партньори, като всяко партньорство се координира от специалист от Европейския съюз. Развитието на процеса на обмен на информация, обучение и добро познаване на пазарите, подобряване на конкурентоспособността и транснационалното разпространение на аудиовизуални произведения по света, подобряване на предлагането и показването на аудиовизуални произведения в световен мащаб и увеличаване на обществената потребност от културно многообразие - всичко това се съдържа в програмата.
<P>
Подкрепяме предложението на Европейската комисия, тъй като по този начин създадената от нас консенсусна програма може да бъде приложена. Надявам се на успеха на този текст и го подкрепям, защото съответства на силната ми убеденост в уважението, междукултурния диалог и подкрепата за творческата работа, за обучението и аудиовизуалната индустрия, и искам да поднеса искрената си благодарност на г-жа Hieronymi. Сигурна съм, че в следващия си мандат Парламентът ще й бъде задължен, ако продължи да работи в тази насока.
<SPEAKER ID="021" NAME="Manolis Mavrommatis" AFFILIATION="PPE-DE">
(EL) Г-н председател, г-жо член на Комисията, госпожи и господа, предложението на Комисията за програмата "MEDIA Mundus" се приема от всеки, който желае да стане свидетел на разрастването на европейския аудиовизуален сектор, на неговото укрепване и по-голяма конкурентоспособност и по-големия износ на негова продукция към останалата част на света. Европейската аудиовизуална индустрия наскоро се разви и значително повиши качеството си, а през последните 20 години промени и облика си на международната сцена, особено в резултат на напредъка на технологиите. Това доведе до интензивно икономическо развитие и инвестиции, а в крайна сметка, и до повишено търсене на аудиовизуален материал на някои пазари. За съжаление обаче, съществуват пречки, които затрудняват маркетинга на европейските продукции в чужбина, в това число и недостатъчното финансиране на европейските аудиовизуални дружества.
<P>
Подкрепата на Общността за аудиовизуалния сектор се съобразява с факта, че Европейският съюз и държавите-членки насърчават сътрудничеството с трети държави и компетентните международни организации в областта на културата, защото то подчертава колко е важно зачитането на различните културни измерения с цел популяризиране на многообразието и, в крайна сметка, защото разпространителският сектор определя разнообразието от аудиовизуални произведения и избора на потребителите. Все още само малък брой аудиовизуални продукти могат да бъдат открити на международните пазари, като такива от трети държави, като изключим САЩ, се сблъскват със същия проблем на твърде ограничено присъствие на европейския пазар. Европейските разпространители по правило са малки дружества с ограничени средства за достъп до международните пазари. Поради това новата програма предоставя средства, позволяващи да се вземат мерки за подобряване на разпространението, маркетинга и популяризирането на европейски аудиовизуални продукти в трети държави, и съответно на продукция на трети държави в Европа.
<P>
В заключение искам да поздравя г-жа Hieronymi за поредната изключително добре свършена работа и да й пожелая всичко най-добро в личния живот и в бъдещите й занимания, след невероятното й представяне в Европейския парламент. Искам да използвам възможността и да благодаря на члена на Комисията, Вивиан Рединг, и на всички членове на комисията по култура и образование за чудесното сътрудничество, което имахме по време на петгодишния мандат.
<SPEAKER ID="022" NAME="Iosif Matula" AFFILIATION="PPE-DE">
(RO) Културната област определено допринася за постигане на икономическите цели, особено като се има предвид, че по груба оценка 5,8 млн. души са заети в нея. То допринася обаче и за постигането на социални цели чрез популяризирането на ценностите на Европейския съюз по света и разширяването на възможностите на потребителите за избор и чрез стимулирането на конкурентоспособността на аудиовизуалната индустрия.
<P>
Спомената програма влиза в тази група, защото взема предвид въздействието на технологичните разработки в тази област, още повече предвид непрекъснато нарастващото търсене на аудиовизуално съдържание. Приветствам създаването на цялостна програма за популяризиране на европейските аудиовизуални произведения по света в контекста на разпокъсаност на пазара на европейско равнище в сравнение с аудиовизуалната индустрия на Съединените американски щати, например.
<P>
Не на последно място съм твърдо убеден, че държавите-членки могат в по-голяма степен да се възползват от добавената стойност на филмовата индустрия. Мога да ви дам пример с филмовата индустрия в моята родина, Румъния, която е в доказан възход, особено предвид завоюваните големи награди на европейско и световно равнище.
<P>
Поздравявам докладчика и й пожелавам успех в живота след Европейския парламент.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Госпожи и господа, работих в комисията по икономически и парични въпроси в продължение на пет години. Като се позовавам на опита на моята страна, Литва, искам да подчертая значението на програми като тази, която разисквате в момента, за икономиката на страната, без да споменавам колко е важна за културата на една малка държава.
<P>
Преди няколко години филмовата ни индустрия беше напълно замряла. Но благодарение на съвместни продукции с трети държави успя отново да стъпи на краката си. През този период литовската филмова индустрия укрепна, изгради икономическите си основи и сега има значителен принос в създаването на работни места. В същото време това създаде подходящата среда за появата на талантливи режисьори. Днес литовските филмови режисьори получават международни награди и са добре познати в Европа и по света.
<P>
Ето защо искам да подчертая, че Европейският съюз трябва да обръща повече внимание на въвеждането на такива програми, тъй като те помагат на държавите и културите да процъфтяват.
<SPEAKER ID="024" NAME="Erna Hennicot-Schoepges" AFFILIATION="PPE-DE">
(FR) Г-н председател, искам да започна, като отдам дължимото на докладчика, г-жа Hieronymi, която ръководи комисията по култура и образование, позовавайки се на целия си опит и знания в тази специфична област. Благодаря Ви, г-жо Hieronymi, за всичко, което направихте.
<P>
Г-жо член на Комисията, Вие успяхте за пореден път да завършите този проект; той е важен, но значението му трябва да се прецени спрямо тежестта, която му се отрежда, като със сигурност не оправдава амбициите Ви по отношение на финансирането. Следователно трябва да се предприемате мерки в следващите финансови перспективи за увеличаване на ресурсите за тази програма. Хората, които пътуват, трябва да получат всякакви възможности и свобода, но именно в това отношение все още срещаме нерешени проблеми с визи, социална сигурност и статут на хората на изкуството. Има какво да се желае, за да се превърнат хората на изкуството в истински мобилни индивиди.
<P>
Смятам, че филмите са най-добрият носител на културно многообразие. Следователно трябва да подкрепяме този сектор, който все още е в зародиш. Може би съществуващата идея за гаранционен фонд ще се окаже начин за осигуряване на финансите, които леко се разминават с нашите големи амбиции.
<SPEAKER ID="025" NAME="Ewa Tomaszewska" AFFILIATION="UEN">
(PL) Г-н председател, филми от трети държави доста често се разпространяват в Полша. Те рядко са с високо качество, като същевременно е много по-трудно нашите европейски филми да достигнат до пазарите и зрителите в трети държави. В същото време е изключително важно да подпомогнем разпространението на нашата култура. От жизнено значение е да популяризираме европейските филми в други държави. Жизненоважно е да осигурим по-добри позиции за тези филми на пазарите в трети държави. Освен това засилването на филмовата индустрия ще гарантира, че произведените филми са с високо качество. Това също ще донесе значителна полза.
<P>
Считам, че важен фактор в това отношение е ефектът на синергията, постиган благодарение на мобилността и сътрудничеството с трети държави. Засилването на защитата на интелектуалната собственост е важен въпрос, който програмата повдига, също и по отношение на подкрепата за прилагането на конвенцията на ЮНЕСКО.
<P>
Бих искала да изразя голямата си благодарност към г-жа Hieronymi за работата й по тази програма и за това, че успя да я завърши преди края на настоящия мандат. Ние работихме заедно, но нейният принос беше най-голям. Искам най-искрено да благодаря на всички членове на комисията по култура и образование, с които работих през този мандат.
<SPEAKER ID="026" NAME="Вивиан Рединг" LANGUAGE="EN">
Г-н председател, благодаря на всички, които допринесоха за постигането на нашето културно многообразие не само в Европа, но и отвъд границите й. Бих искала в края на това изказване да дам някои конкретни примери за това какво може да постигне тази програма и какво вече е постигнала.
<P>
Разработихме 11 партньорства за обучение с Латинска Америка, Индия, Канада, Турция, Украйна, Молдова и Грузия, които обхващат филми, телевизионни програми, анимация, документални филми. Сред тях, например, е проектът "Cartoon Connection" за обучение и развиване на специалисти по анимация от ЕС, Латинска Америка и Канада. Друг пример е "Prime Exchange", работна среща за автори и продуценти от Индия и Европа за постигане на по-добро разбиране на финансирането и маркетинга на филмите. Насърчено беше и разпространението посредством "European Producers' Club", който организира работни срещи в Китай и Индия.
<P>
"Dolma" организира месец на документалния филм в Чили, "Paris Project" създаде копродукции на Япония, Южна Корея и Европа, а "EuropaCinema" създаде мрежа от 230 кина в Европа и 148 кина в останалата част на света с цел обмен на филми. Тук виждаме напълно конкретни действия. Това не са само големи думи, а дела, които да помогнат на професионалистите да правят това, което умеят най-добре, а то е да правят филми, да ги показват и да ги разпространяват по света. Благодаря на всички онези, които помогнаха това да стане реалност.
<SPEAKER ID="027" NAME="Ruth Hieronymi" LANGUAGE="DE">
Г-н председател, благодаря ви за подкрепата и за конструктивното разискване. Убедена съм, че с този нов стимул програмата "MEDIA Mundus", която с право беше разгледана днес, не само ще постигне голям успех, но и ще може да получи допълнителна подкрепа през идните години.
<P>
Всеки, който не одобрява отсъствието или недостатъчното присъствие на европейската култура по света, за което има пълно основание, може само да приветства програмата "MEDIA Mundus" и с ентусиазъм да гласува в нейна подкрепа. Тя е отличен пример за това как може да бъде отправено нашето културно послание към света. Ето защо настоятелно ви призовавам да предадете това послание на вашите правителства. Популяризирането на европейската култура чрез сътрудничество не означава нашите страни и държави-членки на ЕС да изгубят част от националната си идентичност. То по-скоро засилва тяхната национална идентичност и обединява нашата европейска култура, за да можем да я представим по-активно пред света.
<P>
Във връзка с това бих искала да благодаря на всички вас. Каня всички, които биха искали да обсъдят как можем да подходим към този въпрос, в кафенето на Парламента.
<SPEAKER ID="028" NAME="Председател">
Разискването приключи.
<P>
Гласуването ще се проведе днес от 12,00 ч.
