<CHAPTER ID="024">
Намаляване на неравнопоставеността в здравеопазването (кратко представяне) 
<SPEAKER ID="206" NAME="Председател">
Следващата точка е докладът на г-жа Estrela - от името на комисията по околна среда, обществено здраве и безопасност на храните, относно намаляване на неравнопоставеността в здравеопазването в ЕС.
<SPEAKER ID="207" NAME="Edite Estrela" LANGUAGE="PT">
Г-н председател, бих искала да започна с благодарност към докладчиците в сянка за съдействието им и за работата, която извършихме заедно, както и към докладчиците по становищата на комисията по вътрешния пазар и защита на потребителите и на комисията по правата на жените и равенството между половете. Приносът на всички беше много полезен.
<P>
Неравнопоставеността в здравеопазването се проявява по различен начин в отделните страни и в отделните региони. Тя е свързана с икономическите и социалните условия и може да стане по-силно изразена поради причини, свързани с половата или културната принадлежност. С други думи, неравнопоставеността в здравеопазването не е свързана просто с достъпа до здравни услуги, а също и с толкова различни фактори, каквито са условията на живот, жилищното настаняване, образованието, професията, доходите и начинът на живот. Макар да е постигнат известен напредък, все още има значителни неравенства между 27-те държави-членки. Например по данни на Евростат очакваната продължителност на живота за мъжете варира с 14,2 години между държавите-членки през 2007 г., а съответната цифра за жените е 8,3 години. Здравето и продължителността на живота все още са свързани със социалното положение и бедността и когато тя се съчетае с други фактори на уязвимост, като детска или напреднала възраст, увреждания или малцинствен произход, рискът от неравнопоставеност в здравеопазването нараства допълнително.
<P>
Неравнопоставеността в здравеопазването може да започне в детството, да продължи до старини и да се предава от поколение на поколение, което определя важността на този въпрос и спешната необходимост да бъде намерено решение. Сегашната световна криза само влошава положението. Както се вижда ясно, кризата имаше тежки последици за сектора на здравеопазването в няколко държави-членки както по отношение на предлагането, така и на търсенето. От страна на предлагането, кризата може да доведе до намаляване на размера на финансирането за общественото здравеопазване, като в същото време може да доведе до ръст в търсенето на здравни услуги.
<P>
Кризата показа, че за доходите на някои няма граници и че тази несправедливост доведе до увеличаване на пропастта между богатото малцинство и бедното мнозинство. Затова кризата може да се окаже възможност за борба с неравенството чрез смели мерки, които да подпомагат равенството. Ако не извлечем поука и ако се ограничим с промяна само на няколко неща, а всичко друго да си остане по старому, ще засилим неравенството. Както видяхме, неравнопоставените общества са нестабилни общества.
<P>
Няколко държави-членки включиха мерки за смекчаване на последиците от икономическата криза върху сектора на здравеопазването в рамките на своите пакети за възстановяване чрез инвестиции в здравна инфраструктура, оптимизиране на финансирането за сектора на здравеопазването и преструктуриране и реорганизация на системата на здравеопазването. Съществено е намаляването на неравенствата да се разглежда като приоритет на всички равнища на политическото действие. Затова приветствам предложенията на Комисията.
<P>
Бих искала обаче да привлека вниманието ви към някои предложения от моя доклад, по-конкретно тези, които са насочени към засилване на вниманието към живеещите в бедност хора, мигрантите в неравностойно положение, включително мигрантите без документи и етническите малцинства, хората с увреждания, по-възрастните хора и бедните деца. Призовавам за мерки за смекчаване на последиците от икономическата криза върху сектора на здравеопазването чрез инвестиции в инфраструктурата. Смятам за съществено за децата и бременните жени да бъдат гарантирани условия за добро здраве. Смятам също за желателно Кохезионният фонд и структурните фондове да подкрепят проекти, насочени към факторите, които допринасят за съществуването на неравнопоставеност в здравеопазването. С други думи: трябва да изградим по-добро, по-справедливо бъдеще за поколенията след нас.
<SPEAKER ID="208" NAME="Zuzana Roithová" AFFILIATION="PPE">
(CS) Г-н председател, през последните години ние активно участвахме в подпомагането на иновативната медицина. Затова аз приветствам доклада, който е съсредоточен върху уязвимите групи и техния достъп до лечение и профилактика; смятам това за жизненоважно. Разбира се, много параграфи от доклада накърняват принципа на субсидиарността за държавите-членки. Категорично отхвърлям формулировката на параграф 25 например, тъй като абортите не бива да се използват като средство за регулиране на раждаемостта. Параграфи 26, 29 и 53 също са спорни. Искам също да посоча, че разликите при средната продължителност на живота в 27-те държави-членки само отчасти се дължат на различните стандарти на здравните услуги и достъпа до тях. Съществуват и различия в общия стандарт и начин на живот и равнището на развитие на страната, в която се живее, и това има по-голямо въздействие. Тези различия следва да бъдат преодолени с помощта на програмите за развитие, финансирани от ЕС.
<SPEAKER ID="209" NAME="Silvia-Adriana Ţicău" AFFILIATION="S&amp;D">
(RO) Г-н председател, сегашната икономическа и финансова криза засегна тежко здравните услуги, като много държави-членки съкратиха бюджетите за обществено здравеопазване. Някои дори решиха да затворят болници в по-малките градове или да провеждат по-малък брой хирургични операции. По-конкретно за пациентите, които живеят в селски или отдалечени райони, се налага да пътуват десетки километри, за да ползват здравни услуги от специалисти. Затова има неравнопоставеност в здравеопазването не само между държавите-членки, но и между регионите в рамките на отделните държави.
<P>
Намаляването на бюджетите на националните програми за здравни услуги застрашава достъпа до най-новите и най-ефективни видове лечение. Освен това намаляването на субсидиите за някои видове лечение означава, че пациентите няма да бъдат в състояние да продължат лечението си, което означава много по-висока цена и вреда за здравето им. Неравенствата в европейската система за здравни услуги също карат медицинския персонал да емигрира в други държави-членки, за да упражняват професията си. Ето защо Комисията...
<P>
(Председателят отнема думата на оратора)
<SPEAKER ID="210" NAME="Ilda Figueiredo" AFFILIATION="GUE/NGL">
(PT) Г-н председател, провежданите понастоящем политики на строги икономии, които са преди всичко антисоциални политики, и съкращенията в обществените здравни услуги по-конкретно безспорно увеличават проблемите в областта на здравето, когато в името на намаляване на бюджетния дефицит цената на ползване на обществени здравни услуги се увеличава, лекарствата поскъпват - дори и тези за хронични заболявания - а помощите за транспорт на пациенти за лечение и консултации в райони, в които няма обществен транспорт, се премахват чрез съкращаване на субсидиите. Неравнопоставеността в здравеопазването се засилва и това се случва в някои страни от Европейския съюз, и по-конкретно в моята страна - Португалия. Хората с по-скромни доходи срещат все по-големи трудности при достъпа до здравни услуги, ето защо, г-жо член на Комисията, госпожи и господа, думите не са достатъчни: необходими са...
<P>
(Председателят отнема думата на оратора)
<SPEAKER ID="211" NAME="Nicole Sinclaire" AFFILIATION="NI">
(EN) Г-н председател, здравните услуги би следвало да бъдат първостепенна грижа на всяка държава-членка, но, разбира се, този Парламент претендира да кове закони за целия Европейски съюз. Но като че ли не успява да даде личен пример.
<P>
Някои от вас може би - а мнозина едва ли - са прочели вчерашния лондонски "Сънди таймс", в който пише за здравните придобивки на членовете на ЕП. Моята колега, г-жа Figueiredo, току-що говори за бюджетни съкращения и как те са довели до задълбочаване на неравнопоставеността при здравните услуги. При все това Европейският съюз - и членовете на ЕП - си дадоха увеличение с 36 % при здравните услуги миналата година, плащайки за неща като процедури за подмладяване, топли минерални бани и други. Но през тази седмица, когато говорим за неравнопоставеността на жените, една статистика се набива на очи. В Обединеното кралство например процедура по метода "ин витро" се предоставя на жените само веднъж - един цикъл - но на жените, които са членове на ЕП, и на роднините им се предоставят по пет цикъла. И сега, ако искаме да има равенство...
<P>
(Председателят отнема думата на оратора)
<SPEAKER ID="212" NAME="Anna Záborská" AFFILIATION="PPE">
(SK) Г-н председател, всички хора са уникални - със свои собствени способности, приоритети и начин на живот. От това естествено неравенство се ражда стремежът да се постигне нещо по-добро - стремеж, който е движещата сила на икономиката.
<P>
Опитът да се премахне неравнопоставеността в областта на здравните услуги обаче е свързан повече с човечността, отколкото с икономиката. Това е така, защото хората са равни пред болестите и страданието. Не трябва да се прави бизнес от страданието.
<P>
Ето защо именно лекарите полагат Хипократовата клетва, а не например предприемачите. Идеята за премахване на неравенствата в областта на здравето се опира на стойността на човешкия живот. Обаче абсолютното право на аборт, което предложеният доклад също защитава, подкопава тази ценност.
<P>
Задължителното финансиране на абортите от бюджета на публичното здравеопазване лишава здравните услуги от моралния им императив и ги принизява да равнището на лукс, който не може да бъде отказан.
<SPEAKER ID="213" NAME="Mario Pirillo" AFFILIATION="S&amp;D">
(IT) Г-н председател, госпожи и господа, дори и днес в Европейския съюз неравнопоставеността в здравеопазването все още продължава да съществува по отношение на достъпа до услуги, лечението и социалните фактори, и това налага интегрирана реакция.
<P>
В много случаи причините за тези различия са предотвратими и са несправедливи, защото се дължат на дискриминационни фактори, като ограничени финансови възможности на хората. Мисля, че намаляването на неравнопоставеността в здравеопазването следва да се превърне в основен приоритет за Европа чрез подхода "здраве във всички политики", подобрявайки качеството на грижите за всички.
<P>
През следващите месеци Европейският парламент ще обсъжда преразглеждането на Директивата относно професионалните квалификации. Това е подходяща възможност за постигане на един по-добър механизъм, способен ефикасно да се справя с извънредни случаи без дискриминация.
<SPEAKER ID="214" NAME="Seán Kelly" AFFILIATION="PPE">
(EN) Г-н председател, тук става дума за няколко аспекта.
<P>
Първият, на който бих искал да се спра, е, че най-добрият начин за премахване на неравнопоставеността в здравеопазването всъщност е да се направи така, че хората да бъдат по-здрави. Радвам се, че преди Коледа редица колеги, и аз в това число, успяхме да прокараме в Парламента писмена декларация, имаща за цел 100 млн. души в Европейския съюз да станат по-активни към 2020 г. чрез спорт и други занимания. Очаквам предложенията на Европейската комисия по това.
<P>
Второ, радвам се да съобщя, че в моята страна е избрано ново правителство - правителство на EPP с участието на социалисти - като една от основните му цели е всеобщо здравно осигуряване. Идеята е парите да следват пациента и той да има достъп до здравни услуги независимо от социалното си положение, благосъстояние или каквото и да било друго, според нуждите. Мисля, че това ще бъде голям успех. За основа сме взели нидерландския модел и сме много доволни от него.
<SPEAKER ID="215" NAME="Karin Kadenbach" AFFILIATION="S&amp;D">
(DE) Г-н председател, г-жо член на Комисията, днес темата е "Намаляване на неравнопоставеността в здравеопазването". Това е една твърде амбициозна задача. В сегашното положение съм склонна да се опасявам, че на европейско равнище ние допринасяме във всички области за още по-голямото увеличаване на тези различия, на тази неравнопоставеност, през следващите години и десетилетия. Не става дума само за реално отстъпление при предоставяните здравни услуги; става дума също за снижаващите се социални стандарти, намаления достъп до образование и създаването на затруднения за образованието. Все пак знаем, че където има по-ниско равнище на образование и по-големи социални трудности, има и по-голяма бедност. Знаем също, че бедността разболява хората.
<P>
Призовавам Комисията да заяви категорично - дори и когато се налага да се консолидират европейският бюджет и националните бюджети - че пропускът ни да инвестираме в здраве, в социални услуги и в образование ще ни струва в бъдеще разходи, що се отнася до системата за здравеопазване.
<SPEAKER ID="216" NAME="Elena Oana Antonescu" AFFILIATION="PPE">
(RO) Г-н председател, неравнопоставеността в здравеопазването се явява предизвикателство пред ангажимента на Европейския съюз за солидарност, социално и икономическо сближаване, права на човека и равни възможности. Ето защо факторът здраве трябва да присъства във всички политики на ЕС. Държавите-членки трябва да бъдат насърчавани да включват здравето като принцип във всяка политика и да разработват нови планове за действие във всяка област, за да се помогне за намаляване на неравенствата и постигане на високо равнище на здравна закрила.
<P>
Подкрепям необходимостта да се разработи набор от конкретни показатели за наблюдение на неравнопоставеността в здравеопазването, както и сравними показатели, които биха позволили на националните органи да оценяват напредъка, постиган в тази област, с цел подобряване на системите за здравеопазване. Като още един аспект в усилията за решаване на проблема на неравнопоставеността в здравеопазването, следва също да се обмисли създаването на механизъм за стратегическо планиране на труда, за да е сигурно, че ще бъдем в състояние да набираме и задържаме здравни професионалисти.
<SPEAKER ID="217" NAME="Petru Constantin Luhan" AFFILIATION="PPE">
(RO) Г-н председател, по оценки на Световната здравна организация тютюнопушенето, употребата на алкохол, недостатъчната физическа активност и неправилният режим на хранене ще причинят 70 % от всички заболявания и случаи на преждевременна смърт към 2020 г. Фактът, че има системна взаимовръзка между състоянието на здравето и социалната класа показва, че тези различия се пораждат от неравните условия за достъп до основните обществени услуги. Това показва, че неравнопоставеността в здравеопазването не е резултат на личен избор, а е предотвратима и несправедлива.
<P>
За първи път при бюджетното планиране за периода 2007-2013 г. здравето беше предложено като един от първите 10 приоритета на Структурния фонд. Европейската комисия обаче трябва да включи в процедурите за наблюдение на стратегия "Европа 2020" отделни показатели за сравнение въз основа на социално-икономическо положение и да отчете дискриминацията по възрастов признак.
<SPEAKER ID="218" NAME="Мария Даманаки" LANGUAGE="EN">
Г-н председател, Комисията е благодарна на Парламента за подкрепата му за нашите действия за преодоляване на неравнопоставеността в здравеопазването и за препоръките му по този важен въпрос. Бих искала също да благодаря по-конкретно на докладчика, г-жа Estrela, за нейния ангажимент към тази кауза.
<P>
Различията по отношение на здравеопазването между страните, между регионите, между богатите и бедните, между различните етнически малцинства засягат всяка държава-членка на ЕС и на много места те се задълбочават. Искам да бъда искрена по въпроса. Вече започваме да виждаме цялостно последиците от икономическата криза за здравето на хората и здравните услуги. Вече започваме да виждаме последиците от безработицата и дефицитите, така че има риск неравенствата да се изострят. Намаляването на неравнопоставеността в здравеопазването е важно както за благоденствието на нашите граждани, така и за икономическото възстановяване на Европа. Това е голямо предизвикателство, което - както се посочва в доклада на Парламента - изисква действия във всички области на политиките и равнища на управление.
<P>
Вашият доклад дава важни указания за бъдещето. Вие подчертавате необходимостта от по-добър достъп до укрепване на здравето, услугите по профилактично и лечебно здравеопазване. Вие наблягате също на необходимостта да се отделя особено внимание на уязвимите групи и да се използват новите технологии, като телемедицина, по начин, който ограничава различията при здравните услуги. Комисията напълно споделя загрижеността ви.
<P>
Вие също подчертавате неравенството между половете като важен елемент, допринасящ за обществената неравнопоставеност в здравеопазването. Лично аз съм напълно съгласна с вас по този въпрос.
<P>
Комисията енергично работи по програмата си за действие, за да допринесе за намаляване на неравнопоставеността в здравеопазването, както е изложено в съобщението "Солидарност в здравеопазването", като работи в най-различни области на политиката и в партньорство с държавите-членки и заинтересованите страни.
<P>
За да заработят тези партньорства, сега държавите-членки предприемат съвместно действие относно неравнопоставеността в здравеопазването, финансирано чрез Здравната програма на ЕС. Действието включва работа по оценка на въздействието на неравнопоставеността в здравеопазването, регионални и научни мрежи и инициативи на заинтересованите лица.
<P>
Действията в различни области на политиката започват с работата ни по отношение на общественото здраве, например за контрол върху тютюнопушенето и храненето и чрез действия за активен и здравословен живот на възрастните хора. Но стратегията ни включва също ангажименти в области като заетост и социална политика, селско стопанство, научни изследвания и регионална политика.
<P>
Безспорно, необходими са още действия. Също толкова безспорно, това няма да стане веднага. За постигане на пълен успех ще са необходими години, но заедно можем - и всъщност сме длъжни - да постигнем трайно и осезаемо подобрение, за да имат всички европейци шанс да живеят в добро здраве.
<SPEAKER ID="219" NAME="Председател">
Разискването приключи.
<P>
Гласуването ще се проведе по обед във вторник, 8 март.
<P>
Писмени изявления (член 149)
<SPEAKER ID="220" NAME="Elżbieta Katarzyna Łukacijewska" LANGUAGE="PL">
Общите цели, свързани с намаляването на неравнопоставеността в здравното състояние и достъпа до здравни услуги са сред приоритетите на ЕС. Знаем, че има видими разлики по отношение на здравето между страните и между хората с различно равнище на образование или доходи, или с различни професии. Неравнопоставените условия в здравеопазването са свързани също с половата принадлежност и обикновено започват в началото на живота и често се запазват не само до напреднала възраст, но дори и за следващите поколения.
<P>
Бих искала да посоча, че докладът от г-жа Estrela разглежда много аспекти на здравните въпроси. Заслужава обаче да се отбележи, че понастоящем съществува и проблем, свързан с миграцията на медицински персонал, което води до неравнопоставеност при достъпа до неговите услуги. Затова е необходима обща, цялостна европейска стратегия, която да привлече внимание към управлението на ресурсите, регистрацията на професионалистите, образованието и обучението, и която от своя страна следва да спомогне за повишаване качеството и безопасността не само при националните, а и при презграничните здравни услуги.
<P>
Освен това аз винаги наблягам, че трябва да говорим повече за превенция и да инвестираме в нея преди всичко друго. Необходимо е да се развива диагностиката, да се утвърждава здравословен начин на живот, ефективно да се обменя информация и да се инвестира в съвременни технологии, тъй като е по-добре проблемите да се избягват предварително.
<SPEAKER ID="220" NAME="Tiziano Motti" LANGUAGE="IT">
Неравнопоставеността в здравеопазването в Европейския съюз е факт и трябва да бъде преодоляна. Различия съществуват също и във всяка държава-членка между хората в напреднала възраст, имигрантите, безработните и бедните. На всички тях трябва да бъде гарантирано правото на здраве и необходимите грижи. На гражданите следва да се гарантира достъп до цялата необходима информация за здравето, включително чрез нови информационни и съобщителни технологии и възстановяване на извършените разходи: икономическите трудности не могат и не бива да водят до ограничаване на възможностите за грижи. В конкретната област опростенческият подход към въпроса за абортите, разглеждани като противозачатъчна или лечебна мярка, но винаги като необходимост, е повод за загриженост. Жена, която сметне за необходимо да прекрати бременност, често пъти е сама и не разполага с достатъчно средства, бои се да бъде изправена пред избор, който я сблъсква лице в лице с една от основните цели в живота й. Поради това, вместо да бъдат принизени абортите до роля на гарантирано противозачатъчно средство, бих предпочел да бъдат създадени достатъчно възможности, за да бъдат осигурени за жените навременни, подпомагащи и специфични социални и осигурителни политики, за да им се помогне да преодоляват когато е възможно причините, които ги карат да изберат аборт.
<SPEAKER ID="220" NAME="Daciana Octavia Sârbu" LANGUAGE="RO">
Има големи разлики между системите за здравеопазване както в рамките на отделните държави-членки, така и между тях. Искам да наблегна, че във време на икономическа криза никое правителство не следва да има правото да прави резки съкращения в бюджета, определен за здравни услуги. Бих искала да привлека вниманието ви към положението в системата на здравните услуги в Румъния. Поради бюджетните съкращения, направени от сегашното правителство, значителен брой румънски лекари специалисти емигрират, хронично болните вече нямат достъп до здравни услуги и възстановяване на средствата за лекарства, а оборудването на болниците е остаряло. Освен това правителството на десницата предлага сливане на болници, макар че в някои отделения няма достатъчно легла за всички пациенти и винаги трябва да се поставят допълнителни. Ето защо искам да отправя призив до Европейската комисия да положи по-големи усилия за уеднаквяване на стандартите за здравните услуги и да упражни натиск върху държавите-членки за отделяне на достатъчни бюджети, за да се гарантират на гражданите достъпни, висококачествени здравни услуги.
<SPEAKER ID="221" NAME="Bernadette Vergnaud" LANGUAGE="FR">
Тъй като бях докладчик за групата на Прогресивния алианс на социалистите и демократите в Европейския парламент по становището на комисията по вътрешния пазар и защита на потребителите, аз съм доволна от текста, приет от комисията по околна среда, обществено здраве и безопасност на храните, който съдържа много от предложенията, които ние и други компетентни комисии направихме.
<P>
В това отношение мисля, че докладът от г-жа Edite Estrela е отличен, тъй като поставя ударение върху някои от възловите аспекти на нашия европейски модел на социални и здравни услуги: равенство при достъпа до висококачествени здравни услуги за всеки в Европа, по-добро управление на репродуктивното здраве, контрол върху ефикасността и качеството на лекарствата чрез независими системи за фармакологична бдителност и преди всичко необходимостта от високи равнища на публично финансиране за здравни услуги през периода на икономическа криза.
<P>
Здравето не е обикновена стока като другите и нашите осигурителни системи са длъжни да осигурят лицата в най-неравностойно положение да имат достъп до здравни услуги. Затова естествено съм изумена при гласуванията за премахване на някои от гореспоменатите параграфи, поискани от групата на Европейската народна партия (Християндемократи) и групата "Европа на свободата и демокрацията". Тази постъпка много прилича на реакционен неолиберализъм и се надявам при окончателното гласуване да бъде запазен духът на доклада и той да се превърне в актив за Парламента.
