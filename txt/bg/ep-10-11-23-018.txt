<CHAPTER ID="018">
Опростяване на ОСП (разискване) 
<SPEAKER ID="592" NAME="Председател">
Следващата точка е разискването по въпроса, изискващ устен отговор, към Комисията относно опростяване на ОСП, зададен от James Nicholson, Janusz Wojciechowski, от името на групата на Европейските консерватори и реформисти, Albert Deß, от името на групата на Европейската народна партия (Християндемократи) и George Lyon, от името на групата на Алианса на либералите и демократите за Европа - B7-0566/2010).
<SPEAKER ID="593" NAME="Albert Deß" LANGUAGE="DE">
Г-жо председател, г-н Чолош, радвам се, че днес сте тук, за да отговорите на въпросите. На 18 май Европейският парламент прие с голямо мнозинство резолюция за опростяване на общата селскостопанска политика (ОСП). Естествено, не е възможно вече да сте изпълнили резолюцията, но бих Ви помолил, г-н Чолош, когато започнете преструктурирането на селскостопанската политика, да вземете под внимание всички съдържащи се в предложението за резолюция искания.
<P>
За съжаление, трябва да посоча един проблем. Преди малко бях на среща с група земеделски стопани, които изразиха безпокойство, че предложенията Ви, отнасящи се до първия стълб, г-н Чолош, няма да доведат до намаляване на бюрокрацията, а напротив - до значителното й увеличаване.
<P>
Европейският съюз не може да е отговорен за всяка проява на бюрокрация, г-н Чолош. Държавите-членки носят голяма част от отговорността. Ето защо Ви моля да гарантирате, че можем да работим заедно по предстоящата реформа, за да бъде структурирана по начин, позволяващ да бъде осъществена с възможно най-малки административни и надзорни усилия. Това ще даде възможност на земеделските стопани да се съсредоточат върху основната си дейност - с други думи, да произвеждат храна, а не да изискваме от тях да проверяват съществуващото законодателство, за да разберат какво трябва да знаят, преди да направят каквото и да било на нивата си или в хамбара си.
<P>
В нито един друг район на света земеделските стопани не са натоварени с толкова много изисквания и правила, както в Европейския съюз. Все още не сте отговорен за това, г-н Чолош. Имате шанса да бъдете първият член на Комисията (преди евентуално да се оттеглите, но не знам кога ще стане това), който може да каже, че през неговия мандат бюрокрацията е намаляла, а не се е увеличила. Като докладчик за селскостопанската реформа бих искал да Ви предложа да работим заедно, за да намерим решение и да постигнем тази цел.
<SPEAKER ID="594" NAME="George Lyon" LANGUAGE="EN">
Г-жо председател, г-н член на Комисията, радваме се, че сте сред нас тази вечер. Ясно е, че опростяването и премахването на бюрокрацията от ОСП е основна цел на следващата реформа, тъй като несъмнено в Шотландия много земеделски стопани са разочаровани и недоволни от бюрокрацията и непропорционалния характер на системата за санкции.
<P>
Публичните средства трябва да се разходват мъдро и да се контролират правилно, като ние не оспорваме по никакъв начин това, но в съществуващата система липсва пропорционалност както на равнище на държавите-членки, така и на равнище на самите земеделски стопани. Това е проблем, който трябва да бъде решен чрез реформата.
<P>
В Шотландия понастоящем земеделските стопани се наказват за малки грешки, за които в някои случаи им се налагат глоби в особено големи размери. От май насам проверките зачестиха и се налагат огромни глоби. Опасявам се, че шотландското правителство Ви обвинява, г-н член на Комисията, за тази конкретна мярка - за постепенното увеличаване на проверките и за системите за налагане на санкции.
<P>
Друго обяснение обаче би могло да бъде това, че одиторите от Европейската комисия е трябвало да дойдат на проверка в Шотландия през октомври и миналата седмица през ноември. Много е възможно шотландското правителство малко да се е притеснило, а огромните глоби и драконовските санкции, които са наложени през последните три или четири месеци, да са отговор на притесненията, че вероятно не всичко е било наред, когато одиторите са пристигнали в Шотландия и са извършили проверката си.
<P>
Те също са направили проверка и на нашите колеги в Северна Ирландия - сигурен съм, че моят колега Jim Nicholson може да каже няколко думи за това - и са разгледали съдбата на правителството, което е изправено пред огромна глоба за погрешно тълкуване на земя с право на помощи. Това може би е причината за предприетите в Шотландия мерки.
<P>
Г-н член на Комисията, можете ли да разясните в заключителната си реч, дали наистина вие стоите в основата и сте отговорен за новия драконовски режим в Шотландия и можете ли да потвърдите кога ще узнаем резултатите от проверките на одиторите, проведени през октомври и ноември тази година?
<SPEAKER ID="595" NAME="James Nicholson" LANGUAGE="EN">
Г-жо председател, бих искал да се извиня, тъй като не е нормално да отсъствам, при положение че ще се изказвам. Извинявам се много за това.
<P>
Всички знаят, че докладът на моя колега, г-н Ashworth, относно опростяването на ОСП беше приет от Парламента през май миналата година. В него се препоръчва премахване на ненужната бюрокрация и административните тежести, наложени на европейските земеделски стопани, която считам, че се е превърнала в прекомерен товар и сериозно се отразява върху времето, което действително биха предпочели да използват за земеделие.
<P>
Една от основните идеи на този доклад беше, че реформираната ОСП следва да бъде опростена, а политиката - рационализирана. Опасявам се обаче, че това, което получаваме, не съответства на поставената цел. Ние ще получим повече бюрокрация, повече административни тежести - и какво имате предвид, когато говорите за екологизиране на първия стълб? Имате предвид повече бюрокрация и административни тежести, повече бумащина за земеделския стопанин и повече проверки, а те не искат именно това. Ние искаме една проверка на всяко земеделско стопанство - това следва да е достатъчно по отношение на проверките във всяка страна.
<P>
Трябва да кажа на члена на Комисията: в момента разполагате с достатъчно инструменти за кръстосано спазване в кутията за инструменти; не ни трябват повече. Няма нужда да се поставя прекалено силен акцент върху този конкретен въпрос. Обръщам се към Вас от името на хората, които се опитват да произвеждат храни. Говорим за продоволствена сигурност в Европа. Ако искате продоволствена сигурност, ние ви я осигуряваме - ние ви осигуряваме безопасност на храните. Нека земеделските стопани да произвеждат храните.
<P>
Може ли да коментирам това, което г-н Lyon каза току-що? Земеделските стопани в Северна Ирландия са изправени пред намаляване на средствата с 60 млн. евро заради картографиране. Никой няма да оспори факта, че създадените преди много години карти са перфектни. Но никой няма да каже, че на юг от границата на моята страна, Ирландия, картите са по-добри или че те са по-добри в Италия - карти, които са създадени отдавна. Защо се случва това? Защо тези драконовски мерки се налагат на нашите земеделски стопани, при положение че те не се нуждаят от тях или не ги искат и че единственото нещо, което искат да правят, е да произвеждат добри храни?
<SPEAKER ID="596" NAME="Дачиан Чолош" LANGUAGE="FR">
Г-жо председател, госпожи и господа, позволете ми най-напред да отговоря на вашия въпрос, изискващ писмен отговор, относно опростяването на общата селскостопанска политика - един важен въпрос, който многократно съм посочвал, откакто съм член на Комисията, и който ще вземем под внимание в бъдещото законодателство.
<P>
Бих искал да започна с първата част на въпроса ви: какво е направила Комисията досега, за да улесни живота на земеделските стопани? Мисля, че ако погледнем какво е извършено през последните години, отговорът е ясен: тя вече е направила много за опростяването на нещата и вече е въвела многобройни мерки, чрез които да се улесни животът на земеделските стопани.
<P>
През март 2009 г. Комисията представи съобщението "Опростената Обща селскостопанска политика (ОСП) за Европа - успех за всички". В съобщението се посочват проведените през последните няколко години дейности и се предоставя информация за постигнатото намаляване на административната тежест.
<P>
Не искам да повтарям всеки елемент от съобщението, но бих желал да посоча няколко примера.
<P>
Най-напред, с приемането през 2007 г. на Регламента на Съвета за установяване на обща организация на селскостопанските пазари значително се намали бюрокрацията при прилагането на европейското законодателство в областта на ОСП.
<P>
Поради техническия си характер единната обща организация на пазара нямаше за цел да промени основната политика, а да хармонизира разпоредбите, като в резултат на това правилата на ОСП станаха по-прости за управление, по-леки, по-достъпни и по-лесни за прилагане.
<P>
Опростяването беше и една от главните причини, които мотивираха Комисията да изготви предложения за прегледи на състоянието на ОСП. Чрез приетия през 2009 г. регламент се опростяват разпоредбите на системата за единно плащане, като същевременно се повишава ефективността на реформата на ОСП от 2003 г.
<P>
Освен това, за да поясня постигнатия в селскостопанския сектор напредък, бих искал да спомена и програмата за действие за намаляване на административната тежест в Европейския съюз. Във връзка с тази програма бяха проведени редица оценки. Резултатите от оценките показват, че административната тежест в селскостопанския сектор е намаляла с 36%, което значително превишава главната цел на програмата -25%.
<P>
Миналата година моят предшественик представи първия отговор от службите на Комисията на списъка с 39 предложения за опростяване, направени от 13 държави-членки през април 2009 г. Някои от 39-те предложения бяха изпълнени в края на 2009 г. и в началото на 2010 г. Други могат да бъдат намерени в пакета "опростяване", който беше съвсем неотдавна приет от Комисията във връзка с преките плащания и развитието на селските райони, и регламентите бяха представени на Съвета и Парламента.
<P>
Що се отнася до втория стълб, Комисията започна проучване на административната тежест за бенефициерите, произтичаща от прилагането на програми за развитие на селските райони. Проучването беше насочено към две категории мерки: агроекологични мерки и модернизация на земеделските стопанства. Резултатите от проучванията ще бъдат използвани в нашето обсъждане на ОСП в периода след 2013 г.
<P>
За да приключа тази точка, бих искал да ви уведомя, че програмата продължава да се изпълнява и че тя включва посещение и престой в земеделско стопанство на служители на Генерална дирекция "Земеделие и развитие на селските райони". Програмата, наричана още "Придобиване на опит", ни помага да имаме пряк контакт със случващото се на място и да използваме придобития опит при изготвянето на решенията.
<P>
По отношение на втората част от въпроса ви: как Комисията ще вземе под внимание предложенията на Парламента в работата си по ОСП в периода след 2013 г.? Тук мога също да ви уверя, че тези въпроси ме безпокоят и че ще вземем предвид всички анализи, които сме извършили с оглед на опростяването, но също и предложенията, които ще изготвим и които не са насочени към повече бюрокрация, а към създаване на по-голяма гаранция за данъкоплатците, свързана с целесъобразното използване на парите.
<P>
По този въпрос също съм отворен към всички технически предложения, които желаете да направите. В началото на декември ще отида при вашите колеги от комисията по бюджетен контрол, които също ме питат какво прави Комисията, за да гарантира, че публичните средства се използват целесъобразно. Комисията в този случай може само да прилага регламентите, които са приети от Съвета, често след консултации с Парламента.
<P>
Комисията не добавя административни задачи. Комисията само прилага съществуващите регламенти на Съвета. По този въпрос мога да ви уверя, че за в бъдеще няма да правим предложения, които ненужно ще усложняват нещата, а напротив - ще правим предложения, които да направят ОСП по-надеждна по отношение на съдържанието. Що се отнася до земеделските стопани, тяхната главна роля е, както вече казах, да произвеждат селскостопанска продукция - именно те работят с тези природни ресурси и въз основа на тази дейност част от финансирането на ОСП се отделя за тази политика.
<P>
По отношение на това, какво планираме да правим след 2013 г., бих искал да ви уведомя, че успоредно с изготвянето на законодателния пакет за ОСП след 2013 г., реших да сформирам техническа група на високо равнище между Комисията и държавите-членки, за да се гарантира, че законодателният пакет няма да създаде повече бюрокрация, а напротив - ще опрости нещата там, където това е възможно.
<P>
Както г-н Lyon каза, бюрокрацията, с която се сблъсква земеделският стопанин на място, не идва само от Комисията. Вие знаете, че управлението е поделено с държавите-членки и често имаме заявления, които са различни във всяка държава-членка именно поради националните администрации. Що се отнася до тях, Комисията не може да опростява. Както вече казах, Комисията вече е опростила нещата. Все още е необходимо опростяване на равнище на държавите-членки.
<P>
В отговор на въпроса на г-н Lyon относно Шотландия: и в този случай Комисията само спазва регламентите, съгласно които на тези земеделски стопани, които не съблюдават стандартите за кръстосано спазване, следва да бъдат наложени глоби не само в Шотландия, но и в Северна Ирландия и другаде в Европа. Още веднъж - това е правило, което, ако не бъде спазено, ще ни дискредитира спрямо задълженията, които земеделските стопани поемат, за да спазват европейското законодателство, тъй като кръстосаното спазване не е стандарт, добавен от Комисията, нито от държава-членка или някакъв друг орган, а произтича от европейското законодателство, което намира израз в тези регламенти. Правителствата ще получат повече подробности в началото на декември, когато Комисията ще представи резултатите от проверките.
<SPEAKER ID="597" NAME="Michel Dantin" LANGUAGE="FR">
Г-жо председател, г-н член на Комисията, Вие владеете отлично френски език и познавате добре моята страна. Във Франция има израз, с който се означава това, за което човек мечтае, но което никога не вижда - говорим за "Aрлезианката".
<P>
За земеделските стопани опростяването без съмнение е една от формите, едно от лицата на "Aрлезианката". Комисията вече предприе действия, за да опита да опрости процедурите и бих желал да се спра по-подробно на това. Според мен този въпрос има два аспекта.
<P>
Първо, въпросът е изцяло свързан с исканията за помощ. Считам, че следва да се признае, че през последните няколко години и месеци бяха положени усилия за намаляване на прекалената документация и ние отчитаме това. Второ, налице са ограниченията, свързани с кръстосаното спазване, непрекъснатото докладване, което се изисква от земеделските стопани, за всичко, което правят: закарването на ремарке с тор на полето, използваното количество изкуствен тор на друго поле, използваното количество препарат за растителна защита на трето поле, и, ако сбъркат, биват наказвани.
<P>
Предвид тази ситуация, г-н член на Комисията, считам, че трябва наистина да намерим решения. Миналата седмица, докато представяхте предложението за бъдещата обща селскостопанска политика, споменахте няколко мерки, които биха могли да бъдат изпълнени и да доведат, на практика, чрез своя резултат до мерки, които могат да се контролират от общественото мнение, от земеделските стопани, както и от Комисията, мерки, в чийто научен ефект можем да бъдем сигурни. Имам предвид например редуването на културите. Тези мерки следва да ни позволят да опростим задълженията, налагани на земеделските стопани. Предстои ни огромна работа в бъдеще.
<P>
Освен това днес, както и миналата седмица споменахте какви са отговорностите на държавите-членки и аз мисля, че сте прав. Всяка година инспектори на Комисията посещават държавите-членки, преди да посетят земеделските стопани. Те отправят критичен поглед, за да открият нередности. Но не бихме ли могли малко да променим мисията им, г-н член на Комисията, като ги помолим и да изброят областите (това ще бъде от полза за държавите-членки), в които държавите-членки отиват твърде далеч при прилагане на законодателството на ЕС? Да отидат твърде далеч означава, че на земеделските стопани се налагат задължения, които не произтичат от регламентите. По този начин ще подобрите образа на Европа сред гражданите й.
<SPEAKER ID="598" NAME="Luis Manuel Capoulas Santos" LANGUAGE="PT">
Г-жо председател, г-н член на Комисията, опростяването на общата селскостопанска политика (ОСП) е цел, която всички ние заявяваме от години. Въпреки усилията на Комисията, които трябва да бъдат признати, все още сме много далеч от пълното й постигане. Независимо от това, бих искал ясно да заявя, че за групата на Прогресивния алианс на социалистите и демократите в Европейския парламент опростяването не може в никакъв случай да се разбира като възможност за прекалено улесняване или опростяване на нещата, или за снижаване на изискванията за контрол или наблюдение на публичната помощ. Не може да се използва никакъв претекст, за да се заобикаля ключовото изискване за прозрачност. Започването на преговори за бъдещето на ОСП след 2013 г. е отлична възможност за осъществяването на тази цел. Независимо от това, не може да се постигне значителен напредък в опростяването, без да се опрости самата архитектура на ОСП и становищата на групата на Прогресивния алианс на социалистите и демократите в Европейския Парламент са в този смисъл.
<P>
През април публикувахме документ, в който се препоръчва реорганизация на двата стълба, и със задоволство отбелязваме, че Комисията е приела някои от нашите предложения по тези въпроси. Не разбирам как е възможно помощ, която не е свързана с производство и се подчинява на сходни критерии главно от екологичен характер - като преките плащания, агроекологични мерки или компенсаторните плащания за необлагодетелствани райони - да бъде обект на различно бюрократично третиране и контрол и да не е включена в единна, унифицирана система. Считам, че е също много трудно да се разбере колко много от онези, които говорят за опростяване, именно се противопоставят най-силно на промяната на съществуващата архитектура на ОСП.
<P>
Ето защо, г-н член на Комисията, очаквам с нетърпение резултатите от сегашната Ви работа, както и публикуването на ръководството, което току-що ни представихте. Използвам също така тази възможност, за да изразя надеждата си, че всички, които желаят истинско опростяване, могат да докажат това, като вземат участие в предстоящото обсъждане относно бъдещето на ОСП.
<SPEAKER ID="599" NAME="Britta Reimers" LANGUAGE="DE">
Г-жо председател, г-н Чолош, госпожи и господа, един от главните ни приоритети като членове на Европейския парламент е да намалим бюрокрацията и да опростим законодателството и регламентите във всички политически области на Европейския съюз. Това е единственият начин, по който можем да управляваме ефективно парите на данъкоплатците и да повишим степента на възприемане на нашите политически решения сред гражданите на Европа. Поради това е важно земеделските стопани да почувстват прекия ефект от мерките за опростяване от този вид в селскостопанския сектор. Тяхната работа е да произвеждат храна, а не да пишат книги.
<P>
В момент, когато бюджетите на местните органи са все по-ограничени, е важно също така да намалим обема на работата, извършвана от административния им персонал. Регламентите трябва да се изготвят по такъв начин, че да не съдържат излишна информация. Освен това трябва да гарантираме, че налаганите санкции са пропорционални на нарушението на регламентите. Характерно за ефикасната и дългосрочна политика е, че при нея се поставя по-силен акцент върху съветването, отколкото върху наказанието. Това е единственият начин, по който можем да стимулираме нашите граждани и земеделски стопани да прилагат новите познания и да изпълнят изискванията на обществото. Когато обсъждаме бъдещето на общата селскостопанска политика, трябва да вземем всичко това под внимание. Трябва също така да положим повече усилия, за да гарантираме, че няма дублиране на формалности и проверки, както и че формулярите се попълват единствено когато предоставят реална добавена стойност за административните органи и за самите земеделски стопани. Накрая, трябва да се научим да работим заедно, а не един срещу друг.
<SPEAKER ID="600" NAME="Alyn Smith" LANGUAGE="EN">
Г-жо председател, от името на групата на Зелените/Европейски свободен алианс поздравявам члена на Комисията за това, че е тук тази вечер. Поздравявам и колегите, и по-специално г-н Ashworth, за първоначалната резолюция, която породи настоящото обсъждане.
<P>
Г-н член на Комисията, бих искал на насоча Вашето внимание по-специално към параграфи 52 и 53 от първоначалната резолюция, отнасящи се до прозрачността на санкциите. Считам, че като изключим допусканите на местно равнище грешки, има трудности в цяла Шотландия и в ЕС като цяло по отношение на това как земеделските стопани схващат прилагането на прозрачността, особено на кръстосаното спазване. Мисля, че докато вървим напред, се нуждаем от прозрачност в много по-голяма степен с оглед на това какво се изисква и очаква от земеделските стопани и какви са последиците от неспазването на правилата.
<P>
В бъдеще също трябва да видим по-голяма степен на разбиране, по-голяма степен на гъвкавост. Колкото и да оценявам факта, че трябва да работите с регламентите във вида, в който са написани, ние сме тук, за да пренапишем тези регламенти - и именно това очакваме с нетърпение да направим. Съществува огромна разлика между неволна грешка и измама, а понастоящем, както нещата се подразбират, земеделските стопани се третират почти по един и същи начин и в двата случая, при положение че има огромна разлика как стоят на практика нещата.
<P>
По-специално, във връзка с параграф 66 по-нататък, ще Ви бъда благодарен да ни уведомите, г-н член на Комисията, какво е Вашето мнение за призива ни за тригодишен мораториум върху санкциите за неспазване на кръстосано спазване, свързано с електронната идентификация на овце. В Шотландия се опитваме да използваме технологията, но далеч не сме успели и да видим, че се прилага непропорционален подход към кръстосаното спазване на регламентите за електронната идентификация на овце, е все едно да се сложи много сол в открита рана. Ние се опитваме да го прилагаме и чухме, че ще проявите гъвкавост. Ще бъда благодарен, ако получа уверение тази вечер, че това ще се случи.
<SPEAKER ID="601" NAME="Richard Ashworth" LANGUAGE="EN">
Г-жо председател, аз изготвих първоначалния доклад. В него се спрях на предизвикателствата пред селското стопанство и посочих начините, по които общата селскостопанска политика ще трябва да се промени, за да посрещне тези предизвикателства. Обърнах внимание на факта, че много сектори от селското стопанство, и по-специално животновъдният сектор, в момента изпитват действителни финансови затруднения и поради това е необходимо спешно да се намали тежестта по отношение на времето и разходите, налагана на земеделските стопани поради ненужно и непропорционално регулиране на общата селскостопанска политика.
<P>
Дадох много примери, в които регулирането и санкциите са непропорционални. Говорих за необходимостта от оценка на въздействието, от по-голяма хармонизация на стандартите за проверка и посочих, че няма причина саморегулирането да не се използва успешно в селското стопанство. Преди всичко призовавам за промяна в културата на общата селскостопанска политика.
<P>
Естествено, разбирам необходимостта от финансов интегритет, но Сметната палата съвсем ясно посочи, че прекалената сложност много често е причина за възникването на този проблем, а също така несъмнено разбирам, че управлението и тълкуването на регламентите твърде много се различават в отделните държави-членки.
<P>
След изготвянето на доклада бях окуражен от факта, че редица правителства, както и водещи селскостопански организации, призоваваха за опростяване на общата селскостопанска политика. Без съмнение не е имало по-подходящ момент от настоящия, когато обсъждаме реформата на общата селскостопанска политика, за да докажем, че можем да помогнем на сектора, а не да го затрудняваме с ненужна бюрокрация и излишни разходи.
<P>
Въпреки че напълно оценявам постигнатия от Вас напредък и съм благодарен за това, се учудвам, че това не е съобщено на земеделските стопани в моята страна.
<SPEAKER ID="602" NAME="João Ferreira" LANGUAGE="PT">
Г-жо председател, през май, когато гласувахме в тази зала резолюцията относно опростяване на общата селскостопанска политика (ОСП), ние посочихме, че това опростяване не трябва да доведе нито до намаляване на помощта за земеделските стопани, нито до премахване на средствата за организиране на пазарите. Припомням, че в приетата от нас резолюция също се съдържа това предупреждение. Изминаха шест месеца от приемането на резолюцията, но продължават да съществуват сериозни основания за безпокойство, които се изостриха от неотдавнашното съобщение на Комисията.
<P>
Така наречените традиционни средства за организиране на пазарите, като публичната интервенция и други нито трябва, нито могат да бъдат премахнати поради предполагаема рационализация или опростяване, тъй като, ако това се направи, ще продължи и ще се засили разрушаването на малките и средните земеделски стопанства, което се извършва в много страни. Разбира се, има много какво да се направи по отношение на опростяването на ОСП, като голяма част от това е положително и дори необходимо. Имам предвид, наред с много други възможности, необходимостта от промяна на санкциите, включително когато се отнасят до нарушения, извършени не по вина на земеделските стопани, опростяване на процеса на подаване на заявления и промени в идентификацията на животните. Въпреки това, освен опростяването, което ще бъде от полза за всички земеделски стопани, и особено за малките и средните земеделски стопани, е необходима и цялостна реорганизация на ОСП, която да засили интервенционните инструменти, гарантиращи справедливи цени на земеделските стопани; да възстанови инструментите, регулиращи производството като квоти и права на производство; тъй като говорим за опростяване, да гарантира на всяка страна нещо толкова просто като правото на производство, както и правото на продоволствена сигурност и самостоятелност; и да установи принципите на моделиране и определяне на горна граница на помощта, като преодолява съществуващите дисбаланси между страните-производителки и равнищата на производство.
<P>
Г-н член на Комисията, много сме загрижени от настойчивостта на Комисията да подчини селското стопанство и производството на храни на принципите на пазара и конкурентоспособността. Резултатът от либерализацията вече се забелязва: милиони малки и средни земеделски стопанства непрекъснато изоставят производството, наблюдава се несигурност в доходите и по-голяма нестабилност на цените, както и засилване на продоволствената зависимост в безброй страни и региони. Одобряваме опростяване, което да е в интерес на земеделските стопани, и особено на малките и средните земеделски стопани, и което да им позволява да продължават да произвеждат. Обявяваме се срещу опростяване, което убива производството и производителите, и ще продължим да се борим срещу това в тази зала.
<SPEAKER ID="603" NAME="John Bufton" LANGUAGE="EN">
Г-жо председател, насоката на доклада относно реформата на ОСП очертава в основни линии мерките, предвидени във вариант 2. Предполагам, че това е предпочитаният подход на Комисията.
<P>
Обезпокоен съм от липсата на яснота и от срока за одобряване. Трябва ли да вземем решение относно най-добрия вариант за ОСП, преди да бъдат усъвършенствани предложенията? Опасявам се от въвеждане на по-големи бюрократични тежести за земеделските стопани, въпреки призива в доклада за по-проста и по-конкретна схема за подкрепа, включително опростяване на правилата за кръстосано спазване.
<P>
В доклада се поставя акцент върху малките и работещи земеделски стопанства, без да се посочва как може да се измерват и наблюдават размерът и дейността им. Препоръчва се двата стълба на общата селскостопанска политика да бъдат насочени към ефективност, но се опасявам, че стимулирането на малките земеделски стопанства, като се възнаграждава екологичното развитие, може да доведе до отдръпване на местните земеделски стопани от насочено към производство земеделие, за да се възползват от ОСП. Обезпокоен съм от факта, че макар в доклада да се отчитат дългосрочната продоволствена сигурност и растящото търсене в световен мащаб, конкурентоспособността на нашето селско стопанство ще се понижи.
<P>
В доклада се говори за увеличаване на скрития производствен потенциал на Европа при спазване на ангажиментите на ЕС в международната търговия. В него се отбелязва, че делът на селското стопанство във веригата на предлагането на храни намалява, докато делът на търговията на едро и на дистрибуцията се увеличава. Двустранните споразумения с Меркосур, включително реимпортът на селскостопански продукти, биха могли да подкопаят способността на европейските земеделски стопани да търгуват на справедлива пазарна цена.
<P>
В доклада се признава, че европейските земеделски стопани са изправени пред конкуренция в световен мащаб, като същевременно трябва да спазват целите, свързани с опазването на околната среда, безопасността на храните, качеството и благосъстоянието. От друга страна, някои земеделски стопани в Южна Америка използват обезлесяването и могат да произвеждат огромни количества и следователно да предлагат по-ниски цени от европейските земеделски стопани поради не толкова строгите правила.
<SPEAKER ID="604" NAME="Krisztina Morvai" AFFILIATION="NI">
(HU) Г-жо председател, Европейският съюз е доста непопулярен сред унгарските земеделски стопани, особено сред собствениците на малки земеделски стопанства. Това се дължи не само на факта, че 100% от нашите пазари трябваше да бъдат пожертвани поради вноса на храни в замяна на малка част от подкрепата за селското стопанство, предоставяна на земеделските стопани в старите държави-членки, но и поради темата на днешното заседание - прекомерната бюрокрация и ужасните административни тежести, които наистина, както беше посочено многократно, пречат и на унгарските земеделски стопани да вършат работата си, която е да се занимават със земеделие.
<P>
Разрешете ми да отбележа, че в старите държави-членки и следователно в Унгария съществува и друга голяма пречка, а именно държавната социалистическа или комунистическа традиция, при която някои държавни служители считат, че не те съществуват за гражданите и в този случай за земеделските стопани, а точно обратното - гражданите съществуват за държавата и за бюрократичните държавни служители. Тези държавни служители просто затрудняват ненужно живота на земеделските стопани по начин, който унижава и оскърбява, регламентирайки дейността на земеделските стопани извън обхвата на вече установените правила.
<P>
Непрекъснато сме засипвани от жалби. Последната например се отнасяше за отказ за възстановяване на разходи за проява, организирана чрез търг, като за мотив на отказа се посочва фактът, че земеделският стопанин не е получил три оферти за закуските, които е предложил на участниците. Това е типичен случай на унижение, прекалено регулиране и произволно използване на власт.
<P>
Как може да бъде поправено това положение? Като се гарантира, че жалби срещу подобни злоупотреби могат да се изпращат не само до този, който взема решения, като знаем, че това е един напълно излишен опит, но и до самия Европейски съюз, сега, когато сме държава-членка и Европейският съюз предоставя такива субсидии. Европейският съюз следва да създаде контролен механизъм, за да се обръщат хората към него, когато униженията и злоупотребите от този вид биха могли да бъдат разследвани и наказвани.
<SPEAKER ID="605" NAME="Rareş-Lucian Niculescu" AFFILIATION="PPE">
(RO) Г-жо председател, бих искал най-напред да приветствам ангажираността на Комисията, изразена в неотдавнашното й съобщение, да продължи процеса на опростяване на общата селскостопанска политика. Прекаленото регулиране означава по-слаба конкурентоспособност, а прекалената липса на гъвкавост означава по-неефективна работа.
<P>
Едно от основанията за настоящото искане за реформа на ОСП е без съмнение необходимостта от опростяването й. Бих искал да спомена няколко изключително важни аспекта на резолюцията относно опростяването на ОСП, приета от Парламента.
<P>
Моят колега, Michel Dantin, говори за държавите, които отиват твърде далеч в прилагането на европейското законодателство. Считам, че административните формалности трябва да бъдат сведени до най-същественото не само на равнище на ЕС, но и на равнище на държава-членка.
<P>
Комисията трябва да разгледа възможността за обща регулаторна рамка за изискваната документация. Бих окачествил такава препоръка като максимално допустимото ниво на бюрокрация. Добре известно е, че когато бюрокрацията на ЕС изисква три подписа за одобрение, националната бюрокрация, на свой ред, изисква още пет подписа. Трябва да продължат да се прилагат само онези правила и условия, които са уместни и абсолютно необходими и осигуряват неоспорима полза.
<P>
Само опростяването не е достатъчно. Освен това трябва да се разширят мерките за обучение и предоставяне на информация на потенциалните бенефициери. Например трябва да стане задължително заделянето на определен процент от Фонда за развитие на селските райони за подобен вид мерки.
<P>
Като се има предвид, че опростяването е пряко свързано с прозрачността, ще се възползвам от присъствието на члена на Комисията в пленарната зала, за да му задам въпрос извън контекста. С оглед на неотдавнашното решение на Съда на Европейския съюз относно бенефициерите на европейските земеделски фондове, какви мерки предвижда Комисията да предприеме, за да гарантира, че ще продължи публикуването на информация за тези хора?
<SPEAKER ID="606" NAME="Marc Tarabella" AFFILIATION="S&amp;D">
(FR) Г-жо председател, г-н член на Комисията, госпожи и господа, както г-н Niculescu, така и аз приветствам намерението на Комисията да продължи да полага усилия за опростяване на общата селскостопанска политика, но също така съм загрижен за предприетите действия по доклада на г-н Ashworth относно административното опростяване.
<P>
Действително предвид трудното икономическо положение, в което понастоящем се намират нашите земеделски стопани, бих искал ОСП след 2013 г. да им даде възможност да се съсредоточат върху главната цел, която е да произвеждат безопасни и качествени храни, като същевременно се насърчават да предоставят обществени услуги с нестопанска цел. Крайно време е да се намали административната тежест върху нашите производители, да се премахне излишното законодателство и да се предоставят на земеделските стопани от 27-те държави-членки еднакви възможности да разберат какви са техните задължения, но какви са и правата им. Това, от което се нуждаят, е по-опростена и по-отзивчива ОСП.
<P>
В момент, когато се счита, че земеделските стопани неизбежно ще се изправят пред световната конкуренция, въпреки поредицата от селскостопански и продоволствени кризи както на север, така и на юг, когато земеделските стопани трябва да се борят за по-справедливи цени, по-справедливо възнаграждение за труда си, най-малкото, което можем да направим, за да им помогнем, е да поискаме от Комисията да се консултира редовно със заинтересованите страни в селскостопанския сектор, за да се оценява въздействието на законодателните ни актове на място и да се определят прости и прозрачни практически правила за нашите земеделски стопани и данъкоплатци.
<P>
В заключение, ще цитирам Шарл Бодлер, който казва, че абсолютната простота е най-добрият начин човек да се отличи от другите. Затова приканвам Европейската комисия да се посвети на тази жизненоважна мисия и в това отношение, разбира се, имам пълно доверие в г-н Чолош, че ще постигне тази цел.
<SPEAKER ID="607" NAME="Marian Harkin" AFFILIATION="ALDE">
(EN) Г-жо председател, г-н член на Комисията, за мен най-важното изречение от резолюцията е параграф 7, който гласи: "Очаква, в съответствие с принципите за по-добро регулиране, всеки бъдещ законодателен акт да бъде придружен от пълна оценка на въздействието с отчитане на регулаторните и административните тежести, и да се гарантира, че всеки нов закон е пропорционален на целите, които се стреми да постигне".
<P>
Искам да Ви попитам, дали можем да се надяваме, че това ще се случи. Можете ли да ни кажете, г-н член на Комисията, че именно тези принципи ще бъдат основни в работата ни по ОСП след 2013 г.?
<P>
Разгледах документа от миналата седмица, който е изключително стойностен. Според някои от заглавията селското стопанство трябва да гарантира продоволствена сигурност и проследяемост. То трябва да осигури на европейските граждани качествена, стойностна и разнообразна храна, да създава заетост на местно равнище и да се отразява положително в много отношения на икономиката, обществото, околната среда и териториалното управление; да гарантира действителни резултати от публичните политики; да бъде по-екологично и да допринася за смекчаване на последиците от изменението на климата; трябва да реши проблеми като устойчивото управление на земеделските площи, загубата на биологично разнообразие, насърчаване на използването на възобновяеми енергийни източници, грижи за здравето на животните и растенията; да съблюдава правилата за кръстосано спазване, както и ветеринарните и фитосанитарните разпоредби; да се справи с нестабилността на пазара и да оцелее като най-слабото звено в хранителната верига; да се конкурира с вноса на храни от трети държави, произведени при съвсем различни условия. И всичко това, вероятно, с все по-малък бюджет.
<P>
Г-н член на Комисията, Вие казахте, че следващата седмица трябва да обосновете и защитите ОСП пред комисията по бюджетен контрол. Считам, че разполагате с достатъчно муниции.
<SPEAKER ID="608" NAME="Oldřich Vlasák" AFFILIATION="ECR">
(CS) Г-жо председател, намаляването на прекомерно разрасналата се и ненужна бюрокрация е, естествено, в интерес на всички, особено с оглед на напълно легитимното искане на земеделските стопани, които се нуждаят от колкото се може повече време и енергия, за да извършват присъщата им работа - отглеждане на земеделски култури и на добитък, а не за да се борят с бюрокрацията и да попълват формуляри.
<P>
През 2005 г. Европейската комисия предприе мерки за опростяване на общата селскостопанска политика. По същото време тя си постави амбициозната задача да се намали административната тежест с 25% до 2012 г. Въпреки че не могат да се отрекат положените от Комисията усилия, предприетите действия до момента не са довели до очакваното опростяване или действително премахване на неравенствата между държавите-членки. Същевременно е извънредно важно да се гарантира достатъчно гъвкава рамка за обща селскостопанска политика, и особено за системата на директните плащания. Необходимо е освен това, във връзка с подкрепата на многообразието, да се сведе до минимум рискът от предоставяне на подкрепа единствено на неконкурентоспособни и неефективни производствени райони в Европейския съюз. Съществува също така необходимост от баланс между целта за опростяване и усилията за постигане на максимална ефективност.
<SPEAKER ID="609" NAME="Diane Dodds" AFFILIATION="NI">
(EN) Г-жо председател, приветствам настоящия въпрос, изискващ устен отговор, и целенасоченото връщане към тази толкова важна тема. През последните няколко месеца проведох няколко срещи в селски райони в Северна Ирландия. Всеки път исках от земеделските стопани да определят основните области, изискващи промяна в сектора. Като особено важна беше посочена необходимостта да се намали бюрокрацията, която се свързва с допълнителни разходи и отнема ценно време. Документацията и сложността на изискваните подробности създават огромна тежест за земеделските стопани и увеличават опасенията им за санкции.
<P>
Неотдавна се срещнах с председателите на местни групи, които изпълняват програмата за развитие на селските райони в Северна Ирландия. Те категорично посочват тежките и бюрократични изисквания на одита като причина за високите равнища на необхванатите от програмата хора.
<P>
Аз, както и Вие, г-н член на Комисията, считам, че е необходима отчетност за това как разходваме парите на данъкоплатците, но тази бюрократична тежест възпрепятства програмата и хората, на които тя трябваше да помага.
<SPEAKER ID="610" NAME="Daciana Octavia Sârbu" AFFILIATION="S&amp;D">
(RO) Г-жо председател, много се говори на равнище на ЕС за опростяване на общата селскостопанска политика. Въпреки това нашите земеделски стопани се оплакват от административни проблеми, които ги затрудняват да получат достъп до фондове или да прилагат европейското законодателство.
<P>
Не само Комисията, но и държавите-членки трябва да вземат мерки за опростяване на бюрокрацията, свързана с общата селскостопанска политика. Считам, че е от жизненоважно значение европейското законодателство в областта на селското стопанство да се прилага в държавите-членки по такъв начин, че земеделските стопани да не се отказват да се занимават със селско стопанство.
<P>
Много земеделски стопани в моята страна се оплакват, че не са добре информирани, че им е трудно да започнат самостоятелна дейност в този сектор или че е изключително трудно да получат достъп до земеделските фондове. Бих искала да помоля Комисията да продължава да насърчава държавите-членки да използват технологиите по-ефективно и не само добре да информират земеделските стопани, но и да намалят административните задачи, пред които е изправен секторът. Надявам се също така, че новата селскостопанска политика ще бъде по-проста, по-прозрачна и по-справедлива.
<SPEAKER ID="611" NAME="Jan Mulder" AFFILIATION="ALDE">
(NL) Г-жо председател, години наред Парламента обсъжда намаляването на бюрокрацията. Комисията сформира вътрешна работна група от висши служители, чиято задача беше да гарантира, че регулирането няма да стане прекалено. Това е доста странно положение - нещо като месар, който проверява качеството на месото си. Като отговор на тази ситуация по инициатива на Парламента беше сформирана работна група, външна за Комисията, с председател бившия министър-председател на Бавария, г-н Щойбер. След четиригодишно съществуване на комисията на г-н Stoiber, може ли Комисията да каже кой подход е най-добър и най-ефективен - на вътрешната работна група на Комисията или на работната група на г-н Stoiber, която е външна за Комисията?
<P>
Сега преминавам към самото регулиране, което се извършва от държавите-членки и понякога от пет до единадесет различни надзорни органи в държавите-членки. Това е изключително много. Възможно ли е Комисията да започне да работи съвместно с частния сектор, който също поставя строги условия и поради това многократно е обезсмислял надзора, упражняван от държавите-членки?
<SPEAKER ID="612" NAME="Tadeusz Cymański" AFFILIATION="ECR">
(PL) Г-жо председател, г-н член на Комисията, през май Европейският парламент прие резолюция относно опростяването на общата селскостопанска политика. Може ли Комисията да обясни какви действия е предприела до момента с цел намаляване на бюрократичната тежест върху земеделските стопани в Европейския съюз? Може ли Комисията да ни каже как възнамерява да вземе предвид препоръките, съдържащи се в резолюцията на Европейския парламент относно опростяване на ОСП с оглед на очакваната реформа на тази политика?
<P>
Земеделските стопани искат опростяване на ОСП, тъй като се измъчват не само в Полша, но и в другите държави-членки на Европейския съюз. Европейският съюз многократно е изразявал становището си по този въпрос, включително неотдавна в доклада на Ashworth относно опростяването на ОСП. Време е да се предприемат действия по този доклад. Бюрокрацията не трябва да ни погуби. Ако Европейският съюз иска да се развива, той не трябва да създава пречки, особено бюрократични.
<SPEAKER ID="613" NAME="Silvia-Adriana Ţicău" AFFILIATION="S&amp;D">
(RO) Г-жо председател, миналата седмица Организацията на ООН за прехрана и земеделие публикува доклад, в който се посочва, че човечеството е обезпокоително близо до нова световна продоволствена криза. Ето защо от земеделските стопани се изисква да увеличат производството си, особено на пшеница и царевица, и да създадат хранителните си запаси отново през 2012 г.
<P>
Световното търсене на храни ще продължи да нараства в бъдеще. Европейският съюз трябва да може да допринесе за задоволяване на световното търсене на храни. Следователно е от жизненоважно значение селскостопанският сектор на Съюза да поддържа производствения си капацитет и да го повишава.
<P>
По-специално, малките, средните и семейните земеделски стопанства се нуждаят от по-прости и по-лесно достъпни инструменти както по отношение на субсидиите, така и на преките плащания, които имат за цел да ги привлекат към пазара.
<P>
Ключът за дългосрочна продоволствена сигурност е насърчаване на инвестициите в селското стопанство, особено чрез опростяване на бюрокрацията, пред която са изправени земеделските стопани. За да се постигне тази цел, за нас е важно да се улесни достъпът на земеделските стопани до банкови заеми при благоприятни условия, както и да се предоставят субсидии на земеделските стопани.
<P>
Изисквам, г-н член на Комисията, да ни подкрепите, както по време на преразглеждането на Директивата за енергийното данъчно облагане, с цел постигане на намалена данъчна ставка на ДДС върху електрическата енергия, използвана за напояване.
<SPEAKER ID="614" NAME="Jarosław Kalinowski" AFFILIATION="PPE">
(PL) Г-жо председател, в съобщението на Комисията относно бъдещето на общата селскостопанска политика административното опростяване е едно от предложенията за реформиране на европейското селско стопанство. В известен смисъл това предложение е в съответствие с препоръките, представени от Европейския парламент в резолюцията от май тази година. Намаляването на административната и бюрократичната тежест ще улесни получаването на финансови средства от земеделските стопани, ще увеличи информационния поток, както и ефективността на извършваните от местните власти проверки. Това на свой ред ще гарантира доставянето на подходящи количества по-безопасни храни, както ще увеличи конкурентоспособността на нашия сектор. Въпреки това ние трябва да бъдем сигурни, че процесът на опростяване ще бъде осъществен на практика както на европейско, така и на национално равнище, че предложените мерки за опростяване не са поредният до известна степен безрезултатен опит за пренебрегване на истината и че същите тези мерки водят до намаляване, а не до увеличаване на административните разходи.
<SPEAKER ID="615" NAME="Herbert Dorfmann" AFFILIATION="PPE">
(DE) Г-жо председател, г-н Чолош, госпожи и господа, изключително опасно е да се говори за увеличаване на бюрокрацията, тъй като такова обсъждане често има нежелан резултат. Надявам се, че това няма да бъде така в нашия случай.
<P>
Много съм доволен, г-н Чолош, че във Вашето съобщение относно реформата на общата селскостопанска политика (ОСП) сте предложили опростени правила, особено за малките земеделски стопанства. Това е достойно за похвала. Има много неща, които могат да бъдат направени. Например по отношение на многогодишните задължения в програмата за селскостопанска среда, земеделските стопани трябва да подават нови заявления всяка година за същите земеделски площи. Това просто е нелепо. Трябва да отидем много по-далеч и да направим системата много по-проста, особено за малките земеделски стопанства, като имаме предвид факта, че трябва да постигнем целта си за предотвратяване на измами. В крайна сметка искаме ОСП, която да увеличава цветята по поляните, а не документите по бюрата.
<SPEAKER ID="616" NAME="Luís Paulo Alves" AFFILIATION="S&amp;D">
(PT) Г-жо председател, г-н член на Комисията, госпожи и господа, съобщението за основните принципи, които ще ръководят новата обща селскостопанска политика (ОСП), дадоха нова надежда на малките и средните земеделски стопани в цяла Европа, като се подчертава тяхната незаменима роля в бъдещото европейско селско стопанство. Тази надежда трябва да се осъществи. Има още нещо, което прави опростяването на ОСП особено необходимо. Освобождаването на земеделските стопани от най-сложните бюрократични ежедневни задължения е цел, която трябва да постигнем, за да могат да се посветят на земеделска работа, като губят по-малко време и правят по-малко разходи. Освен това ще осигурим на многобройните земеделски стопани, които понастоящем не кандидатстват за помощи поради съществуващата бюрокрация, по-лесна за ползване система, като по този начин се предотвратяват тези загуби. Без съмнение, г-н член на Комисията, усилията в тази посока си заслужават.
<SPEAKER ID="617" NAME="Mairead McGuinness" AFFILIATION="PPE">
(EN) Г-жо председател, бих искала да благодаря на г-н члена на Комисията за това, което според мен е много силен и истински израз на желанието му да изпълни тази политика на опростяване, въпреки че аз никога не съм срещала земеделски стопанин, който да е поискал да се опрости общата селскостопанска политика. Те искат по-малко проверки и одити и по-лесни начини за осъществяване на дейността си.
<P>
Бих искала да повторя това, което казах миналия четвъртък. Ние се заблуждаваме в тази зала. Ако поемем по пътя на екологизиране на първия стълб на общата селскостопанска политика, за съжаление, ще увеличим кръстосаното спазване, ще броим природата, ще изпращаме хора по земеделските стопанства и няма да постигнем опростяване. Окачествих това като "екологична тежест". Това е също толкова трудно, колкото административната тежест, но тогава ще имаме и двата вида. Знам, че разбирате проблема и считам, че трябва да го имаме предвид.
<P>
Считам освен това, че за Европейския съюз съществува проблем с доверието. Земеделските стопани виждат как банкерите успяват да се измъкнат безнаказано без проверки и изплащане на дължими суми, докато на тях се търси отговорност за 100 евро. Накрая, бих искала да кажа, че многобройни проверки се извършват на земеделските стопани от страна на търговците на дребно, преработвателните, Европейския съюз и компетентните органи. Съществува атмосферата на страх. Г-н член на Комисията, Вие се страхувате от големия лош вълк - бюджетния контрол, земеделските стопани се страхуват от проверките и държавите-членки също се страхуват. Трябва да разрушим атмосферата на страх.
<SPEAKER ID="618" NAME="Czesław Adam Siekierski" AFFILIATION="PPE">
(PL) Г-жо председател, основен елемент на системата за управление на общата селскостопанска политика е надзорът. Разходите за изграждането и поддръжката на системите за управление и контрол, както и на разходите за администрирането на тези системи, поставят значителна тежест върху бюджетите на държавите-членки. Въз основа на досегашния опит може да се види, че сложните критерии за достъп до помощ и непрекъснатите им промени създават множество проблеми по време на изпълнението не само за земеделските стопани, но и за самата администрация.
<P>
Бъдещата ОСП трябва да бъде разбираема не само за земеделските стопани, но и за данъкоплатците. Това няма да е възможно без допълнително опростяване на ОСП. Изглежда, че всеки път, когато се опитваме да реформираме ОСП, създаваме все по-голяма бюрокрация. Призовавам и държавите-членки да не добавят допълнителни и ненужни разпоредби към насоките на ЕС. Предлагам за в бъдеще едно искане за плащане да обхваща целия бюджетен период. То следва да се внася за двугодишен период, като, разбира се, следва да се допуска внасянето на промени.
<SPEAKER ID="619" NAME="Jaroslav Paška" AFFILIATION="EFD">
(SK) Г-жо председател, с течение на времето от европейската селскостопанска политика израсна един сложен механизъм от правила, субсидии и проверки, който прехвърли оценката на ефективността на селскостопанската продукция от полето към кабинетите на бюрократите в Брюксел.
<P>
Ефективната и целесъобразна дейност на земеделските стопанства зависи във все по-голяма степен от механизмите за подкрепа и от осигуряващите такава подкрепа правила, изготвяни в Европейската комисия. Деформацията на селскостопанския пазар се задълбочи още повече от механизма за субсидии, прилаган към новите държави-членки, които в много случаи не получават дори половината от подкрепата за старите държави-членки.
<P>
Поради това е правилно и уместно да се разгледа внимателно режимът на регламентите и механизмите, които понастоящем се прилагат в Европейския съюз, и да се положат усилия и да се въведат по-прости, по-модерни и по-справедливи правила за нашите земеделски стопани. Изразявам твърдо убеждение, г-н член на Комисията, че Европейският парламент ще се радва да Ви помогне в изпълнението на тази задача.
<SPEAKER ID="620" NAME="Seán Kelly" AFFILIATION="PPE">
(GA) Г-жо председател, напълно съм съгласен с идеята за опростяване на общата селскостопанска политика (ОСП). По-специално, приветствам члена на Комисията за това, което е направил. Той каза, че е получил 39 препоръки и колкото по-бързо бъдат изпълнени тези препоръки, толкова по-добре.
<SPEAKER ID="621" NAME="Giovanni La Via" AFFILIATION="PPE">
(IT) Г-жо председател, госпожи и господа, г-н член на Комисията, от доклада на Сметната палата всяка година става ясно, за съжаление, че заделените за общата селскостопанска политика средства не винаги са използвани правилно и прозрачно.
<P>
Поради това сме принудени да съчетаем две различни потребности: от една страна, необходимост от контрол, за да се гарантира, че ресурсите на европейските данъкоплатци се използват по-най добрия и най-целесъобразен начин и, от друга страна, необходимост максимално да се улесни животът на нашите земеделски стопани, които искат да прекарват времето си, като обработват земята си и се грижат за добитъка си, и е правилно да прекарват времето си по този начин.
<P>
Бих искал да отправя едно предложение към члена на Комисията, тъй като той заяви, че иска да чуе предложения от тази зала. Не винаги всички изпълнени от държавите-членки и регионите мерки за развитие на селските райони са насочени към опростяване, а водят до наслагване на бюрокрация. Членът на Комисията следва да прехвърли най-добрите практики, прилагани в регионите и европейските страни, към всички други страни и региони.
<SPEAKER ID="622" NAME="Димитър Стоянов" AFFILIATION="NI">
Г-н комисар, каквото и да е направено досега, явно не е достатъчно, иначе тази вечер щяхме да дебатираме нещо друго. Искам да обърна Вашето внимание към социалния елемент на това, за което говорим. Защото когато производителите подготвят своите проекти, те вземат заеми, залагат земята си и когато проектът им бъде отхвърлен на формално основание, тези хора биват разорявани.
<P>
Аз вече шест месеца водя пуническа битка с българския фонд "Земеделие" за това, че са отказани отделни проекти на над сто български фермери заради неясен текст в регламента. И българската администрация (защото знаете, че България е страна под специално наблюдение) предпочита да се предпази и просто да откаже проекта за най-малкото основание. Аз съм дълбоко убеден, че повечето хора са добросъвестни и честни. И разбирам нуждата от контрол, но този контрол не трябва да унищожава тези, които са добросъвестни, за сметка на измамниците.
<SPEAKER ID="623" NAME="Дачиан Чолош" LANGUAGE="FR">
Г-жо председател, много съм доволен, че въпреки късния час, има толкова много хора, за да говорим за опростяването на ОПС. Считам, че простота се постига, когато сме наясно със самите себе си и когато знаем точно какво искаме, а това се отразява и в нормативните актове, които изготвяме.
<P>
Разбира се, предложенията идват от Комисията и се приемат от Съвета и от Парламента. Затова съм напълно уверен, че когато дойде моментът заедно да изготвим законодателния пакет, ние ще знаем също толкова добре, ясно и просто какво искаме и ще избегнем конкретни изключения и добавяния, които изискват впоследствие Комисията да отиде и да провери на място, тъй като същата тази Комисия е длъжна да се отчита пред вас - Парламента, за целесъобразното използване на публичните средства.
<P>
Разбира се, не считам, че ОСП възпрепятства земеделските стопани да работят. Напротив - в много случаи ОСП помага на земеделските стопани да работят. Просто, когато става въпрос за публични средства, трябва всеки да може да даде отчет как тези средства са били изразходвани. Съществува европейско законодателство, което се изразява в стандарти за селскостопанския сектор, и трябва да кажа, че този сектор е може би един от икономическите сектори, за който законодателството на европейско равнище се проверява действително на място. Не знам дали това важи и за другите сектори, но заедно решихме това да е така. Стандартите, за които много се говори, са само прилагането на европейското законодателство на място.
<P>
Това, което се възприема като сложно, е именно законодателството в областта на околната среда и хуманното отношение към животните. Освен това има и процедури, свързани със специфични мерки като агроекологични мерки, за които се предоставя специфична финансова помощ, както и инвестиционни мерки, които се съдържат често в инвестиционни програми като програмата за развитие на селските райони.
<P>
Напълно съм съгласен, че по отношение на законодателството, така, както се прилага на практика, има още какво да се направи, за да се изясни какво трябва да правят земеделските стопани. Но що се отнася до процедурите за специфичните мерки, ние също трябва да бъдем ясни - докато изискваме специфични мерки, които отчитат местните особености, ние също трябва да упражняваме специфичен контрол - в противен случай ще загубим доверието.
<P>
Напълно съм съгласен, г-н Capoulas Santos, че трябва да се отиде възможно най-далеч в опростяването, но не бих искал да стигнем толкова далеч, че в определен момент да не заслужаваме повече доверие, да не можем повече да управляваме правилно заделените за ОСП средства и бих искал този бюджет да бъде и в бъдеще също толкова последователен. Тази последователност ще зависи също така от нашата способност да обосновем и дадем отчет за това как са изразходвани средствата.
<P>
По отношение на прозрачността, има решение на Съда на Европейския съюз. Това, което мога да ви кажа, е, че продължавам да подкрепям прозрачността. Регламентът, който в момента е в сила, ще бъде изменен, за да бъде взето под внимание това решение.
<P>
Ще спра дотук, но мога да ви уверя, че ще продължа да вземам решения, целящи опростяване, или поне ще се погрижа общата селскостопанска политика да не стане по-сложна. Както вече казах, ще трябва да свършим тази работа заедно и с държавите-членки, тъй като ви говорих за мерки, предприети с цел намаляване на бюрокрацията с оглед на това, което Комисията иска от държавите-членки. От друга страна, управлението на ОСП е поделено с държавите-членки и това, което се случва на място на бенефициера, т.е. на земеделския стопанин, зависи от начина, по който държавите-членки и регионите прилагат европейското законодателство.
<P>
Ръководствата за добра практика са полезни и затова ще работим по тези ръководства, но най-напред нека да се опитаме да направил ОСП по-проста и по-ясна за 27-те държави-членки. Отсега нататък с процедурата за съвместно вземане на решения вие имате същата отговорност като Съвета в тази област и аз съм убеден, че ще можем да работим заедно много добре.
<SPEAKER ID="624" NAME="Председател">
Разискването приключи.
<P>
Писмени изявления (член 149)
<SPEAKER ID="625" NAME="Liam Aylward" LANGUAGE="GA">
В приетата от Парламента по-рано тази година резолюция се подчертава значението на намаляването на административните тежести за земеделските стопани. Основната идея е, че следва да се опрости прилагането на общата селскостопанска политика (ОСП), както и да се опрости самата ОСП.
<P>
Във връзка с това както Комисията, така и държавите-членки имат важна роля. Преразглеждането на ОСП следва да се съсредоточи върху методи, които позволяват на земеделските стопани да посветят по-голямата част от времето си на най-важната дейност - селското стопанство.
<P>
В публикуваното миналата седмица съобщение на Комисията се посочва значението на опростяването и на намаляването на административната тежест. За да се повиши конкурентоспособността на селскостопанския сектор, трябва да се гарантира, че вече установените мерки ще бъдат реформирани и опростени в бъдещата форма на ОСП и че няма да бъдат наложени допълнителни тежести върху земеделските стопани.
<P>
Приветствам това, което членът на Комисията заяви миналата седмица относно необходимостта от провеждане на оценка на въздействието преди внасянето на ново предложение. Във всеки нов законодателен акт трябва да се вземат под внимание принципът на пропорционалност и административните тежести.
<SPEAKER ID="626" NAME="Gerard Batten" LANGUAGE="EN">
Позволете ми да задам един прост въпрос. Защо изобщо има обща селскостопанска политика? Европа разполага предостатъчно с плодородна земеделска земя. Все още имаме земеделски стопани, които желаят и могат да произвеждат храни. В Европа и в целия свят има много хора, които трябва да купуват храна. Пазарният механизъм, ако бъде оставен сам на себе си, ще задоволи нуждите от предлагане и търсене на конкурентни цени. ОСП е изкуствена, скъпоструваща и ненужна тежест върху земеделските стопани и потребителите. Позволете ми да предложа възможно най-лесното опростяване: да се премахне ОСП!
<SPEAKER ID="791" NAME="Csaba Sándor Tabajdi" LANGUAGE="HU">
В съобщението на Комисията "Общата селскостопанска политика през 2020 г." се съдържат няколко конкретни подробности, свързани с мерките за намаляване на административните тежести. Дори думата "опростяване" се среща на няколко места в текста във връзка с правилата за кръстосано спазване. Системата на ОСП е твърде сложна и в други области и е често непрозрачна и неразбираема за земеделските стопани. Една от най-важните задачи следва да бъде да се сложи край на "двойното регулиране". Редица държави-членки налагат по-строги национални изисквания, отколкото установените в законодателството на Европейския съюз. Това само по себе си нарушава конкуренцията на вътрешния пазар. Би било полезно, ако различните национални органи, наблюдаващи кръстосаното спазване и техните отдели, хармонизират усилията си, за да гарантират, че земеделските стопани не са подложени на поредица от чести и различни по вид проверки. Предвид постигнатия понастоящем напредък в телекомуникациите и ИТ това би станало възможно чрез създаването на обща база данни. Съгласно предложената от Комисията реформа се запазва подкрепата за опазване на околната среда по втория стълб, като същевременно в критериите за преки плащания по първия стълб е включена квотата за емисии на парникови газове. Все още не е известно как ще се извършват тези плащания. Би било добре, ако тази положителна стъпка не доведе до нови административни тежести.
