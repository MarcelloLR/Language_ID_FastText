<CHAPTER ID="026">
Защита на финансовите интереси на Европейските общности - Борба срещу измамите - Годишен доклад за 2008 г. (разискване)
<SPEAKER ID="631" NAME="Председател">
Последната точка е докладът на г-н Cozzolino, от името на комисията по бюджетен контрол, относно защитата на финансовите интереси на Общността и борбата срещу измамите - Годишен доклад за 2008 г..
<SPEAKER ID="632" NAME="Andrea Cozzolino" LANGUAGE="IT">
Г-н председател, госпожи и господа, във време, когато Договорът от Лисабон все повече навлиза в живота на милиони европейски граждани, значението на прозрачността и законността се увеличава. Затова представеният доклад е резултат от добре координирани усилия. Работата се придържаше на първо място и преди всичко към сценария, очертан от Сметната палата, според който финансовото въздействие на нередностите е намаляло от над 1 млрд. евро през 2007 г. на 783 млн. евро през 2008 г.
<P>
Това намаление засяга всички сектори с изключение на преките разходи и предприсъединителните фондове. Все още съществуват големи проблеми по отношение на структурните фондове. Обаче абсолютната сума и стойности сами по себе си не показват къде са скрити неотложните проблеми и къде ситуацията е под контрол. Анализите и срещите, които проведохме през последните месеци, ни карат да дадем приоритет на две неща. Първото е неотложната необходимост държавите-членки да станат по-отговорни при идентифицирането на измами и нередности, както и при обмена на информация, необходима за борба с измамите, загубите и изопачаванията на разходите и при събирането на данъци.
<P>
Второто е значението на представянето на предложения и работни хипотези с цел държавите-членки да се улеснят при прилагането на административни процедури и стратегии за управление, даващи приоритет на качеството на проектите и на тяхното въздействие върху условията на живот и труд на европейските граждани.
<P>
За да се постигнат тези цели, предлагаме Парламентът да настоява за определени приоритети: първо, предлагаме ОЛАФ да изготви 27 схеми, анализиращи с необходимата грижа и внимание стратегиите, приложени от всяка държава-членка в борбата срещу измамите и нередностите в изразходването на европейските средства, точен план на органите, отговарящи за извършването на проверки във всяка отделна страна, и данни за количеството и качеството на извършваните проверки и тяхното въздействие.
<P>
Второ, намаляване на броя на нередностите и значително подобряване на нормативните изисквания. Пристъпваме към законодателна и регулаторна програма за опростяване, предназначена по-специално за структурните фондове. Освен това борбата с корупцията, финансовите престъпления и нарушенията на правилата за обществените поръчки трябва да бъдат засилени. В тазгодишния доклад постигнахме напредък по въпроса с подкрепата на цялата комисия. Благодарение на напрегнати и съгласувани усилия бяха изготвени предложения за основните проблеми в тази област. От отношенията между ЕС и данъчните убежища до базите данни на бенефициерите на европейските фондове докладът има практически принос за увеличаване на прозрачността на разходите и за засилване на стратегиите за борба с измамите и корупцията.
<P>
На последно място, докладът е изключително важен по отношение на ОЛАФ и гарантира пълната й оперативна независимост, пълното сътрудничество между държавите-членки и подходяща стратегия за човешки ресурси, която определено е необходима. Трябва да продължим разискването по въпроса, за да се установи ролята на единната европейска прокуратура.
<P>
В заключение, считам, че е жизнено важно да се борим заедно за прозрачно и ефективно управление на европейските средства. В това отношение трябва да гарантираме, че съществуващите проблеми по никакъв начин не се използват, за да поставят под съмнение инструментите, които са от основно значение за европейския проект, такива като политиката на сближаване и помощта за развитие. Напротив, трябва ясно да видим проблемите, изкривяванията, които все още съществуват в различни европейски сектори, и да използваме тези данни, за да направим нови решителни стъпки напред, като по този начин направим управлението на нашите финанси по-ефективно и прозрачно.
<P>
Считам, че с това усилие отделните европейски институции наистина ще постигнат напредък в изграждането на една Европа, която е по-силна, по-интегрирана и може по-добре да задоволява потребностите на европейците.
<SPEAKER ID="633" NAME="Elena Băsescu" AFFILIATION="PPE">
- (RO) Мисля, че европейските фондове трябва да станат достъпни за гражданите по справедлив и прозрачен начин. Един възможен метод за евентуалното премахване на корупцията при обществените поръчки е въвеждането на прозрачна система под формата на онлайн система за участие в търг.
<P>
Според доклада на Комисията намаляващото финансово въздействие на нередностите през 2008 г. показва, че някои от законодателните и институционалните мерки, насочени към спиране на измамите, бяха изпълнени успешно от държавите-членки. Все още е необходим по-голям финансов контрол, както и ефективно законодателство за борба с данъчните измами, особено във връзка с ДДС.
<P>
Защитата на финансовите интереси на Европейския съюз е приоритет и за румънското правителство. Затова беше създаден отдел за борба с измамите. Той предвижда специално контактно лице за ОЛАФ в Румъния във връзка с европейските фондове.
<SPEAKER ID="634" NAME="Monica Luisa Macovei" AFFILIATION="PPE">
(EN) Г-н председател, като докладчик в сянка от Европейската народна партия искам да започна с благодарност към докладчика и към другите колеги от политическите групи за доброто им сътрудничество. Обърнахме специално внимание на повишаването на прозрачността и на по-добрите правила за обществените поръчки, тъй като този сектор е най-уязвим за измами и корупция, които нарушават пазара и увеличават цените, заплащани от потребителите.
<P>
Освен това бенефициерите на европейските фондове от всички държави-членки трябва да бъдат публикувани на един и същ уебсайт и въз основа на едни и същи критерии. Призовавам също за взаимно признаване на лишаването от права, като например лишаването на лица, осъждани за измами, от правото да заемат длъжността генерален директор. Дейността на ОЛАФ трябва да бъде подкрепена; искаме статистическите данни и мотивите за случаи, при които националните органи не са предприели необходимите действия след сигнал на ОЛАФ.
<P>
Също така докладът предлага да се забрани на дружества, извършващи дейност през офшорни зони, да сключват търговски споразумения с дружества, регистрирани в Европейския съюз, ако офшорната зона, в която се намира тяхното седалище, забавя едностранно приемането на споразумения за сътрудничество със Съюза.
<P>
Позволете ми да завърша като кажа, че Съюзът трябва да разглежда измамите и корупцията като взаимно свързани и като въпрос от първостепенно значение.
<SPEAKER ID="635" NAME="Seán Kelly" AFFILIATION="PPE">
(EN) Г-н председател, мисля, че не е преувеличено да се каже, че настоящата икономическа криза първоначално тръгна от умерена криза, умерена криза, в която алчността триумфира над щедростта, корупцията триумфира над честността, а личният интерес над солидарността; и докато не се върнем към щедростта, почтеността и солидарността, които са в основата на корпоративните и държавните дела, никога няма да се измъкнем от сегашните неприятности.
<P>
Напълно съм съгласен с всички усилия за борба с измамите. Виждал съм програми в Ирландия, по които граждани от Република Ирландия, Северна Ирландия и Англия, претендиращи за социална помощ, всяка седмица пътуват до летище Корк и обратно, за да я поискат. Най-лошото в случая са банките - Allied Irish Bank и Irish Nationwide - които жонглират със счетоводните практики, за да прикрият истинското положение.
<P>
Това създава големи проблеми в Ирландия. Трябва да се положат максимални усилия, за да се сложи край на измамите. Посланието трябва да бъде силно и ясно - борбата с измамите ще бъде много сериозна на европейско и на всяко друго ниво.
<SPEAKER ID="636" NAME="Джон Дали">
член на Комисията. - (EN) Г-н председател, уважаеми членове на ЕП, от името на моя колега г-н Шемета искам първо да благодаря на докладчика за конструктивния му доклад и за предложенията, насочени към подобряване на защитата на финансовите интереси на Съюза.
<P>
Комисията оценява факта, че Парламентът силно подчертава съвместната отговорност на институциите на ЕС и на държавите-членки в това отношение. Позволете ми да направя няколко забележки.
<P>
По отношение на докладването на нередности от държавите-членки ОЛАФ създаде нова уеббазирана система за докладване, наречена IMS: система за управление на нередности. Това доведе до значителни подобрения в докладването на нередности от държавите-членки, включително от тези, които са обект на критика в доклада. Темата за структурните фондове е особено важна както за Парламента, така и за Комисията. Комисията започна сериозни действия за справяне със слабостите в най-засегнатите райони и програми в рамките на политиката на структурни действия през 2008 г., включително и действия за опростяване.
<P>
Заедно с другите членове на Комисията, моят колега г-н Шемета ще продължи усилията, насочени към по-нататъшното намаляване на равнището на грешки в политиката на сближаване. Комисията ще подпомага и ще наблюдава държавите-членки за приключването на програмите за периода 2000-2006 г. и ще се увери, че системите за управление и контрол в рамките на новия програмен период ще дадат резултат. Освен това Комисията ще поддържа връзка с органите в държавите-членки, за да се увери, че те изцяло поемат отговорността си в съвместното управление, както е предвидено от новите разпоредби в Договора от Лисабон.
<P>
Значителен напредък е постигнат по отношение на прозрачността за бенефициерите на европейски средства. В областта на селското стопанство Съветът се съгласи, че публикуването на списъци на бенефициерите на средства е отговорност на държавите-членки. Информацията трябва да бъде предоставена на един единствен уебсайт във всяка държава-членка в съответствие с принципа на съвместното управление. За да се направи обзор и да се улесни достъпът до уебсайтовете на държавите-членки, към въпросните сайтове има линкове на уебстраницата на Европа.
<P>
Сега стигам до ОЛАФ. Благодаря на докладчика за силната подкрепа, която той недвусмислено оказа на работата на ОЛАФ. Моят колега г-н Шемета е напълно съгласен, че службата трябва да се съсредоточи върху основните си задачи за провеждане на разследване, въпреки че ОЛАФ има и други важни задължения в частност в областта на предотвратяване на измамите. Също така той е съгласен, че ОЛАФ трябва да се фокусира върху по-важните случаи и че дребните измами трябва да бъдат разглеждани от други служби.
<P>
През 2008 г. ОЛАФ преразгледа финансовите процедури за последващи действия, свързани със случаи на ОЛАФ, чрез създаване на минимални прагове. Членът на Комисията Шемета си взе бележка от вашите коментари относно необходимостта ОЛАФ да работи съвместно със службите за вътрешен одит (СВО), нещо, което той напълно споделя. ОЛАФ и СВО работят в тясно сътрудничество още от 2003 г. Те обменят информация и взаимно се обучават, за да подобрят познанията на персонала си по въпроси от взаимен интерес. ОЛАФ има желание за още по-тясно сътрудничество със СВО.
<P>
Що се отнася до процедурните правила, новият наръчник на ОЛАФ, приет през декември 2009 г., който беше предаден на Парламента, вече осигурява цялостно ръководство за следователите на ОЛАФ. По-подробни правила относно процедурните права ще бъдат включени в законодателното предложение за преразглеждане на регламента на ОЛАФ. В тази връзка Комисията също така припомни, че дискусионният документ на законодателната реформа на ОЛАФ ще бъде представен на Европейския парламент и на Съвета преди лятната ваканция.
<P>
Членът на Комисията Шемета очаква документа да бъде представен на комисията по бюджетен контрол на заседанието й през юли. И накрая, той много се надява да работи с Парламента като със съюзник в задачата за подобряване на ефективността на ОЛАФ и защитата на парите на европейските данъкоплатци.
<SPEAKER ID="639" NAME="Председател">
Разискването приключи.
<P>
Гласуването ще се проведе утре.
<P>
Писмени изявления (член 149)
<SPEAKER ID="640" NAME="Alain Cadec  " LANGUAGE="FR">
Борбата с измамите е сериозно предизвикателство, което Европейският съюз и държавите-членки трябва да приемат. Значението на публичните средства, заложени в рамката на политиката на сближаване, изисква максимална бдителност, като се има предвид възможността за злоупотреба с тези средства. Доверието на европейците към структурните фондове е под въпрос. В тази връзка приветствам усилията на Европейската комисия и на Европейската служба за борба с измамите (ОЛАФ) за по-ефективна борба с измамите. Както посочва докладчикът, финансовото въздействие на нередностите върху структурните действия е намаляло значително. Освен това нарастването на броя на нередностите, докладвани на Комисията, свидетелства за развитието на системите за предотвратяване на измами. За Комисията и държавите-членки е важно да продължат тази борба възможно най-строго. Обаче също така е важно да не се обезсърчават потенциалните бенефициери на структурните фондове с прекалено тежки ограничения. Умишлена измама е едно; липса на точност при организирането на проектите е нещо съвсем друго. Докато първото трябва да се счита за престъпна дейност, последното трябва да се ограничи, за което е важно да се опростят процедурите.
<SPEAKER ID="783" NAME="Tamás Deutsch  " AFFILIATION="PPE">
в писмена форма. - (HU) Кризата в някои страни на еврозоната е безпрецедентно предупреждение към европейските стратези за безусловна защита на публичните средства и на финансите на Общността. Икономиката и международните пазари са изключително чувствителни към всяка мярка, предприета от Европейския съюз, като например спасителните мерки, приети през последните дни. Националните икономики могат да бъдат застрашени, ако кризата не се управлява правилно и на европейско ниво. Затова няма да е преувеличено, като кажа, че целият свят гледа нашите финансови министри и европейските институции. Към днешна дата правителствата на някои държави-членки, преследвайки личните си интереси и действайки като олигарси, доведоха собствените си икономики до ръба на фалита и не дадоха никакви перспективи за предприемачите, семействата и квалифицираните млади хора. Ето защо можем само да приветстваме намерението на докладчика за повишаване на отчетността на държавите-членки. Днес това е един от ключовите въпроси за успешно управление на кризи. Строгият контрол, който да сложи край на времето на корумпираните правителства, в настоящия критичен момент е по-важен от всякога.
<SPEAKER ID="782" NAME="Franz Obermayr  " AFFILIATION="NI">
в писмена форма. - (DE) Докладът относно борбата с измамите показва едно позитивно развитие. От 2007 г. до 2008 г. има намаление на финансовото въздействие на нередностите във всички сектори. Обаче не е така по отношение на предприсъединителната помощ. Тук отрицателното въздействие се е увеличило до 90,6%. В това отношение бих отбелязал, че от 2002 г. насам ЕС е осигурил финансова подкрепа на "усилията" на Турция за присъединяване към ЕС, размерът на която нараства всяка година. За периода от 2007 г. до 2013 г. Турция ще получи сумата от 4,84 млрд. евро. Точно такъв е случаят, макар че Комисията е наясно, че Турция не постига необходимия напредък по отношение на критериите за присъединяване. Въпреки това парите продължават да текат и дори в по-големи количества. Освен това последният доклад на Европейската сметна палата посочва, че по отношение на присъединителната помощ в частност за Турция парите са инвестирани без достатъчно ясни цели и критерии. Липсва ясна стратегия, като парите са използвани, без да има точно определен план и по неконструктивен начин. Трябва да сложим край на тази лудост.
