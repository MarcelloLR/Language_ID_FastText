<CHAPTER ID="003">
Изявления на председателството
<SPEAKER ID="007" NAME="Председател">
В началото бих искал да изложа някои бележки и да направя съобщения.
<P>
На 26 април се навършват 25 години от аварията в Чернобил, която беше най-тежката ядрена авария в историята на човечеството. Не сме забравили хората, жертвали здравето и дори живота си в борбата с аварията, както и стотиците хиляди, които трябваше да напуснат домовете си. Тогавашните органи на страните от бившия Източен блок укриваха твърде дълго от света информация за аварията и преди всичко от собствените си граждани. Това значително затрудни предприемането на каквито и да било мерки за намаляване на последиците от аварията. По-късно обаче Чернобил стана символ на ефективно сътрудничество между органите на държавите, засегнати от аварията и международната общност. Припомняйки си аварията в Чернобил, изразяваме съчувствие и на японския народ, който се бори с последиците от цунамито и аварията в атомната електроцентрала "Фукушима".
<P>
Следва друго съобщение, което отново е свързано с възпоминание на болезнено събитие. След няколко дни, на 10 април, се навършва една година от самолетната катастрофа край Смоленск. Деветдесет и шест души загубиха живота си в тази катастрофа, включително полският президент и съпругата му, както и 18 членове на полския парламент. На един от членовете предстоеше да заеме място в Европейския парламент, като част от 18-те допълнителни членове на Европейския парламент. Повечето от загиналите бяха високопоставени държавни служители. Те бяха лични познати на много от присъстващите в залата. Лично аз познавах най-малко половината. Причините за катастрофата все още не са напълно изяснени и все още очакваме информация по този въпрос. В същото време отново изказваме съболезнования на близките им.
<P>
Третото съобщение е свързано с факта, че Европейският парламент е разтревожен по повод на отхвърлената от страна на Върховния съд на Съединените американски щати молба на Трой Дейвис за отлагане на екзекуцията му и това че този съд даде възможност за преразглеждане на делото. Искам да се обърна към съответните американски органи в щата Джорджия и да ги призова да използват правомощието си да заменят смъртното наказание на г-н Дейвис, постановено преди 20 години, с доживотен затвор. Смъртта никога не може да бъде израз на правосъдие.
<P>
Следващото съобщение е свързано с факта, че изразяваме дълбокото си безпокойство по повод събитията в Република Кот д'Ивоар. Президентските избори донесоха терор и насилие в страната вместо мир, бъдеще и просперитет, очаквани от нейните граждани. Лоран Гбагбо трябва да признае резултатите от изборите и да предаде властта. Призоваваме двете страни незабавно да прекратят употребата на насилие срещу цивилни лица. Международната общност трябва да направи всичко по силите си, за да прекрати избиването на населението. Всички, които са извършили престъпления, трябва да бъдат изправени пред съда. Това е дълбокото ни убеждение и Европейският парламент ще направи всичко възможно в това отношение.
<P>
Последното съобщение е свързано с факта, че, в съответствие с обещанието ми да предоставям актуална информация на Парламента относно напредъка на разследванията на обвиненията в корупция срещу някои от членовете на Европейския парламент, искам да припомня, че в четвъртък след заседание на председателите на политически групи получихте писмо от мен, което съдържа най-новата информация по тази тема. Също така предприемаме твърди действия с оглед на изготвянето на кодекс за поведение за групите на интереси и лобистите, както и за членовете на Европейския парламент. На днешното заседание на Бюрото в 18,30 ч. ще разискваме този въпрос и ще вземем решение за следващите стъпки в тази насока.
<P>
Г-н Nicholson поиска да вземе думата. Моля, имате думата, г-н Nicholson.
<SPEAKER ID="008" NAME="James Nicholson" AFFILIATION="ECR">
(EN) Г-н председател, искам да използвам възможността да кажа няколко думи за извършеното в събота убийство в Северна Ирландия на млад полицай, докато отивал на работа, едва няколко седмици след като е придобил квалификация за тази длъжност. За 22-годишния си стаж в този Парламент съм имал много поводи да осъдя терористи, които са извършвали такива зверства. Мислех, че тези времена вече са отминали и няма да ми се налага да го правя отново. Изказваме съболезнованията си на семейството на този млад човек, който е имал пред себе си възможност за кариера и добро бъдеще. Било е недвусмислен и умишлен опит за поредна дестабилизация на региона, от който съм.
<P>
Искам ясно да заявя, че считам, че огромното мнозинство от народа на Северна Ирландия не желаят да се връщат сега или когато и да било в бъдеще към преживяното в миналото. Хората от Оума преживяха много болка. Не се съмнявам, че тази случка ги връща към много ужасяващи спомени. Можем ли да декларираме съчувствието си на семейството и на всички засегнати по този много тъжен за моя регион повод?
<P>
(Ръкопляскания)
<SPEAKER ID="009" NAME="Председател">
Благодаря Ви за бележките по тази тема. Искам да уведомя колегите, че вчера сутринта публикувах специално изявление по този въпрос - изявление на председателя на Европейския парламент, в което осъждам това събитие, и по-специално факта, че жертвата е толкова млада. Изразих също така надеждата, че Северна Ирландия ще живее в мир, както успява да го прави през последните години. Членовете на Парламента могат да се запознаят с изявлението ми от вчера сутринта по този въпрос, като посетят интернет страницата на Европейския парламент.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Г-н председател, аз също осъждам убийството на Ронан Кер в бомбен атентат в Оума, в моя избирателен район, извършено през уикенда. Това е 25-годишен младеж, който е постъпил на работа в новата полицейска служба и е бил убит заради това. Това не е просто нападение срещу този младеж и семейството му, а и нападение срещу мирния процес в моя избирателен район. Хората, които са убили Ронан Кер, се опитват да блокират напредъка на мирния процес и ние няма да им позволим да го сторят. Позволете ми днес да благодаря на председателя на Парламента за това, че изказа на семейството своите съболезнования и тези на Парламента. В допълнение изказвам съчувствието си на семейството на Ронан Кер и категорично осъждам убийството му.
<SPEAKER ID="011" NAME="Pat the Cope Gallagher" AFFILIATION="ALDE">
(EN) Г-н председател, първо искам да Ви благодаря, че вчера публикувахте изявление, в което осъждате този акт. Подкрепям днешните изявления на колегите Nicholson и de Brún. Имат пълната ни подкрепа, за да гарантират, че отговорните за това ще бъдат изправени пред съда.
<P>
Мирният процес с подкрепата на Европейския съюз е много успешен. Всички разумни хора в Ирландия осъдиха този зверски акт - убийството на полицай Ronan Kerr - "ar dheis Dé go raibh a anam" (Нека душата му е отдясно на Бог). Искам по-специално да поздравя майка му за смелото изявление, която направи миналата вечер, в което изрази подкрепа за продължаване на мирния процес.
