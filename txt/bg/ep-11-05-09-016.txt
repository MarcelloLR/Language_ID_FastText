<CHAPTER ID="016">
Ред на работа
<SPEAKER ID="026" NAME="Председател">
Окончателният проект на дневен ред за пленарните заседания, изготвен от Председателския съвет на неговото заседание в четвъртък, 5 май 2011 г., съгласно член 137 от Правилника за дейността, е раздаден. Предложени са следните изменения:
<P>
[Сряда]:
<P>
Внесено е изменение, което след малко ще бъде представено от г-н Speroni. Във връзка с разискването относно външната политика, политиката на сигурност и отбрана, групата "Европа на свободата и демокрацията" поиска в декларацията на заместник-председателя на Комисията и върховен представител на Съюза по въпросите на външните работи и политиката на сигурност относно положението в Сирия и лагера Ашраф да бъде включено и положението на коптската християнска общност в Египет. Това е изменение за сряда, за сутрешното заседание от 09,00 ч., когато г-жа Аштън ще присъства. Сега г-н Speroni ще представи изменението. Благодаря ви.
<SPEAKER ID="027" NAME="Francesco Enrico Speroni" LANGUAGE="IT">
Г-н председател, не искахме да променяме основно - или по-скоро да предлагаме да бъде променен основно - редът на работа чрез добавяне или смяна на точка; искаме просто да бъде разширена темата, по която ще докладва заместник-председателят.
<P>
Искаме просто Сирия, лагерът Ашраф и въпросът за християнското малцинство, и преди всичко за коптското малцинство в Египет, да бъде добавен към обсъжданата тема. Говорим за чувствителна тема, и то такава, която се отнася за закрила на малцинство, ето защо искам членовете на ЕП да одобрят предложението.
<SPEAKER ID="028" NAME="Bruno Gollnisch" AFFILIATION="NI">
(FR) Г-н председател, изцяло подкрепям искането, но аз помолих да ми дадете думата, за да се изкажа по реда на работа във вторник. Не знам дали можете да ми дадете думата сега или ще предпочетете да ми я дадете след решението по предложението на г-н Speroni.
<SPEAKER ID="029" NAME="Председател">
Сега трябва да приключим първоначалната си дискусия по точката за сряда.
<SPEAKER ID="030" NAME="Mario Mauro" AFFILIATION="PPE">
(IT) Г-н председател, вземам думата, за да подкрепя искането на г-н Speroni именно защото положението, в което решаваща роля имат сблъсъците с участието на коптската общност, е илюстрация за рисковете, свързани със ставащото в Египет.
<P>
Поради това призовавам искането да бъде подкрепено именно защото не става дума да се защити тази демонстрация на идентичността от страна на коптската общност. По-скоро това е доказателство за сложното положение в Египет. Затова мисля, че внимателното наблюдение от страна на Европейския парламент - особено чрез декларацията на члена на Комисията Аштън - е безусловно необходимо.
<SPEAKER ID="031" NAME="Daniel Cohn-Bendit" AFFILIATION="Verts/ALE">
(FR) Г-н председател, госпожи и господа, всички бяхме шокирани от ставащото в Египет. Обаче нека бъдем разумни. С баронеса Аштън ще бъдат обсъждани шест теми. Това са още Сирия, Ашраф, докладът Gualtieri, докладът Albertini, това е проблемът за Европа като глобален фактор в Организацията на обединените нации. Наистина не е разумно.
<P>
Мисля, че трябва да изискаме от комисията по външни работи да обсъди положението в Египет включително всичко, което стана между малцинствата, да изготви доклад по собствена инициатива и след това просто да проведем разискване относно Египет с баронеса Аштън след един месец. Необходимо е адекватно разискване по ставащото в Египет. Ако добавите и шеста тема, по нея ще се изкаже един човек, а останалите ще говорят по някоя друга. Няма да съсредоточим разискването върху Египет, като обсъждаме шест теми с баронеса Аштън.
<P>
Затова, при все че разбирам вълнението ви, ако добавим нещо, което така или иначе няма да бъде обсъждано в сряда сутринта, това не е решение.
<SPEAKER ID="033" NAME="Bruno Gollnisch" AFFILIATION="NI">
(FR) Г-н председател, ще бъда кратък: Председателският съвет насрочи гласуването по евентуалното снемане на парламентарния ми имунитет за утре, вторник.
<P>
Не искам да навлизам в темата, но по конкретния въпрос, за реда на работа, бих искал все пак да кажа, че съм донякъде шокиран - меко казано - че тъй като не е насрочено разискване, аз не мога да представя гледната си точка на залата - дори и за две-три минути. Мисля, че има смисъл тя да бъде представена, защото ми изглежда, че докладчикът е използвал повторно аргумента, цитиран миналия път от г-жа Wallis, която заключи, че парламентарният ми имунитет следва да бъде снет - нещо, което Съдът на Европейския съюз осъди много категорично.
<P>
(Председателят отнема думата на оратора)
<SPEAKER ID="034" NAME="Председател">
Това не е процедурен въпрос.
<SPEAKER ID="035" NAME="Bruno Gollnisch" AFFILIATION="NI">
(FR) Г-н председател, призовавам за разискване, призовавам за две или три минути време за изказване. Доколкото съм наясно, това е точка от реда на работата. Две или три минути за защита на честта на един член на ЕП: само това искам. Дали ще е възможно един ден Парламентът да зачете правото на защита на един свой член, и то не само в Гватемала или Индонезия, а и в самата зала?
<SPEAKER ID="036" NAME="Председател">
Г-н Gollnisch, действаме в съответствие с член 7, параграф 8 от Правилника за дейността и там съвсем ясно е посочено как се процедира в такива случаи. Всички бележки, които може да имате относно реда на работа, трябва да бъдат представени поне един час преди сесията, която току-що открихме. Повтарям, това е разпоредба на член 7, параграф 8 от нашия Правилник за дейността.
<SPEAKER ID="037" NAME="Daniel Cohn-Bendit" AFFILIATION="Verts/ALE">
(FR) Г-н председател, Председателският съвет е насрочил разискване за сряда следобед по предложението на италианското и френското правителство за временен отказ от Шенгенските споразумения. Моля да ме извините, то всъщност е насрочено за вторник следобед от 15,00 ч.
<P>
Председателският съвет реши, че г-н Барозу следва да присъства, и искам да знам, от информацията до момента, дали той ще дойде. Защо това е много важно за нас? Важно е, защото първият, който зае позиция след срещата на високо равнище между г-н Саркози и г-н Берлускони, беше председателят на Комисията, г-н Барозу, докато впоследствие членовете на Комисията изказаха различно мнение.
<P>
Предвид факта, че всъщност е работа на председателя на Комисията да я представлява, много държим г-н Барозу да присъства в 15,00 ч. във вторник. Извинявам се, че обърках вторник и сряда.
<SPEAKER ID="038" NAME="Председател">
Г-н Cohn-Bendit, благодаря Ви за бележките. Ще проверя. В момента нямам повече информация, но мога да проверя за Вас. Като специален жест!
<SPEAKER ID="040" NAME="Председател">
С това редът на работа за седмицата е определен.
