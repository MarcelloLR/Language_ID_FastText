<CHAPTER ID="021">
Europeana - следващи стъпки (кратко представяне) 
<SPEAKER ID="179" NAME="Председател">
Следващата точка е краткото представяне на доклада на Helga Trüpel, от името на комисията по култура и образование, относно Europeana - следващи стъпки -.
<SPEAKER ID="180" NAME="Helga Trüpel" LANGUAGE="DE">
Г-н председател, г-жо Крус, Europeana е най-големият цифров културен проект на Европейския съюз. Какво означава Europeana? Това е цифрова библиотека, цифров музей и архив за нашето европейско културно наследство. Стремежът е за всички граждани да бъде предоставен достъп до този цифров ресурс, не само в Европейския съюз, но и в целия свят. Началото на проекта Europeana беше поставено през ноември 2008 г., като принос за неговото създаване имаха 1 000 културни институции. В проекта участват 150 партньорски организации. Досега са цифровизирани около 6 милиона произведения от нашето европейско културно наследство. Очаква се, че до юни 2010 г. ще има 10 милиона цифровизирани произведения, а до 2015 г. техният брой се очаква да достигне 15 милиона.
<P>
Както виждате, това е много амбициозна задача и тя е много важна за Европейския съюз. До този момент Europeana е финансирана от програмата eContentplus и от държавите-членки. Досега обаче процентът на цифровизация варира значително между държавите-членки. Франция води с над 40%, Германия е с около 16%, но много други държави-членки силно изостават, а да не забравяме, че това се предполага да бъде нашият най-важен съвместен продукт на европейската политика за цифровизация на произведения в областта на културата.
<P>
От особена важност е да разберем, че съществува обществена културна институция и тя по разбираеми причини предвижда силна конкуренция във връзка със съдебното споразумение за "Google Book Search" (търсене на книги в Google), тъй като ние всъщност не искаме нашето европейско културно наследство да бъде поверено на един монопол. Ние искаме обществен ресурс в най-добрия европейски смисъл за нашето европейско културно наследство. Искаме да запазим и общественото влияние, защото това означава, че европейските граждани могат също да имат истинско политическо влияние.
<P>
Това не е проблем по отношение на произведенията, които вече не подлежат на защита от авторско право или които са обществено достояние. Много по-сложен е въпросът с осиротелите произведения, или с други думи, произведения, които продължават да бъдат защитени от авторско право, но за които е много трудно да се издирят носителите на авторските права. Ако Europeana един ден също притежава произведения, защитени от авторско право, ще бъде необходимо да се заплаща за сваляне на материали от частни лица, защото в противен случай ние ще унищожим нашата културна "добавена стойност" на културния пазар.
<P>
Ето защо това, което аз искам да се постигне от политическа гледна точка, е, от една страна, бърза и ефективна цифровизация, като същевременно авторското право бъде запазено, защото това е единственият възможен начин за запазване на културното разнообразие на Европейския съюз. Затова ние се нуждаем от консенсусни решения относно осиротелите произведения и много старателно издирване на законните носители на авторските им права. От политическа гледна точка, ключовият въпрос за мен е, че сега, когато обсъждаме пост-Лисабонската стратегия, стратегията "ЕС 2020", и когато става въпрос за модернизирането на нашата икономика, развитието на цифровото общество, общество, основано на знанието и културното разнообразие, Europeana също трябва да бъде частично финансирана от програмата "ЕС 2020", разбира се, с участието на държавите-членки. Това трябва да бъде съвместен европейски проект. Ето защо ние също така се нуждаем от кампанията "Присъедини се към Europeana" с надеждата да намерим допълнителни частни спонсори. Трябва обаче ясно да посочим, че е необходимо да се повиши информираността на нашите граждани и преди всичко на младите хора за съществуването на този ресурс. Много хора все още не знаят нищо по въпроса. Това е огромна задача, която трябва да посрещнем заедно.
<SPEAKER ID="181" NAME="Piotr Borys" AFFILIATION="PPE">
(PL) Г-н председател, Europeana е инициатива от решаващо значение, която може да постави културното наследство на Европа на разположение на целия свят. Както всички знаем, това е не само библиотека, но също така и виртуален музей и архив. Искам всеки един от нас в Парламента да може да каже, че произведенията на велики национални творци, както в моя случай Шопен, Мария Склодовска-Кюри или Словацки, могат да бъдат достъпни в интернет. Бих искал да спомена три основни фактора. Първо, в случая с Europeana ние не можем да допуснем понижаване на качеството. Следва да бъдем внимателни в това отношение по време на изпълнението на проекта. На второ място, необходимо е да се реши въпросът с авторското право в случая с осиротелите произведения и произведенията с изчерпан тираж. Трето, аз имам голяма молба към г-жа Крус за ускоряване на цифровизацията в държавите-членки, ако искаме в бъдеще да се гордеем с този голям водещ проект.
<P>
Бих искал да благодаря на г-жа Trüpel за отличния доклад.
<SPEAKER ID="182" NAME="Ioan Enciu" AFFILIATION="S&amp;D">
(RO) Като докладчик по становището на комисията по промишленост, изследвания и енергетика относно доклада "Europeana - следващи стъпки", аз приветствам факта, че докладът е окончателно завършен и се надявам, че съдържащите се в него препоръки ще бъдат приети от Комисията. По време на разискванията, проведени до сега по този въпрос, бяха обсъдени най-различни теми като структурата на информационните технологии (ИТ), управлението на уебсайта на Europeana, свободния достъп до информацията в библиотеката, необходимостта от стандартизиране на процеса на цифровизацията и проблема за медийното отразяване на уебсайта. Някои от тези теми присъстват в доклада и това ме изпълва с надежда, че сме успели да постигнем изчерпателен доклад.
<P>
Въпреки това аз се надявам, че в бъдеще разискването ще продължи по определени аспекти като управление на уебсайта, начини на финансиране и преди всичко, организиране на уебсайта под формата на единна база данни, а не като портал. Надявам се, че направените от Европейския парламент препоръки, заедно с коментарите на Комисията относно гореспоменатите въпроси, ще бъдат претворени в успешен проект. Europeana може да стане успешен проект за Европейския съюз, при условие че бъде изградена на основата на ценностите и идеалите на ЕС и че се превърне в централно обединяващо звено за европейската културна информация.
<SPEAKER ID="183" NAME="Hannu Takkula" AFFILIATION="ALDE">
(FI) Г-н председател, в началото бих искал да благодаря на г-жа Trüpel за отличния доклад. Познавам я добре от пет години от работата ни в комисията и зная, че с каквото и да се залови, тя го върши с истинска грижа и професионализъм и докладът ясно показва, че е така.
<P>
Това е друг вид проект, от който се нуждаем в Европа, защото Европейският съюз е считан за общност от ценности, но той е също и силна културна общност. Ние имаме 27 различни държави-членки с изключително богата и разнообразна култура.
<P>
Ако във време, когато броят на информационните "магистрали" нараства, ние успеем да направим информацията по-лесно достъпна за хората, то това, за което си заслужава да се инвестира и да се търсят средства, е европейското културно богатство. По такъв начин всички по-малки държави също ще имат възможност да популяризират тяхната собствена уникална и специална култура. Щом като чрез работата на Комисията и на държавите-членки широколентовият интернет се разпространи навсякъде, принципът на равенството ще се реализира в предоставянето на културни услуги, електронни библиотеки, музеи и архиви.
<SPEAKER ID="184" NAME="Marek Henryk Migalski" AFFILIATION="ECR">
(PL) Моята политическа група и лично аз не подкрепяме особено широкообхватни програми и институции или създаването на субекти, които надхвърлят границите на необходимото. Europeana обаче не е такъв субект. Всъщност тя е нещо много важно, преди всичко защото живеем във времена на визуална, а не на писмена култура. Това означава, както Нийл Постман е показал във великолепната си книга "Да се забавляваме до смърт" (Amusing Ourselves to Death), че визуалната култура обезценява обществения дебат и ни прави по-лоши граждани. Това на свой ред означава, че ако проектът има възможност да подобри навика да се чете, той има възможност да подобри начина на мислене на гражданина и по този начин Европейският съюз ще допринесе за засилване на качеството на образованието на неговите граждани и на начина, по който действат и работят, а това ще означава, че в държавите-членки тези граждани ще бъдат по-активни и знаещи и че ще бъдат по-добри граждани.
<SPEAKER ID="185" NAME="Georgios Papanikolaou" AFFILIATION="PPE">
(EL) Г-н председател, госпожи и господа, ние разискваме инициатива, която може да се окаже истинско съкровище за Съюза и тук аз бих искал още веднъж да благодаря на докладчика г-жа Trüpel за изключителния доклад, който е представила.
<P>
Ние говорим за електронно културно хранилище на европейските държави, което ще даде достъп до най-важна културна информация, и тук аз искам да подчертая, че успехът на Europeana ще зависи от формата, който най-накрая ще решим да й дадем. С това искам да кажа, че ние не искаме Europeana да бъде копие на вече съществуващи електронни платформи като Google или Wikipedia.
<P>
Ние искаме сериозен и надежден източник, който предоставя информация от научно значение и стойност, източник, в който правата на интелектуалната собственост са защитени и сериозността на чието съдържание е гарантирана. Считам, че това се гарантира с внесените изменения и с разискването, което проведохме по темата в комисията по култура и образование. Разбира се, не може изцяло да се гарантира интересът, който държавите-членки ще проявят към използването на този инструмент за популяризиране на тяхната култура.
<P>
Точно в това отношение всички ние трябва да развием нашата роля, да обясним на нашите национални правителства и на гражданите на държавите-членки колко важен е проектът, за да може той да окаже въздействие и всички ние да можем да го използваме по възможно най-добър начин в средносрочен план.
<SPEAKER ID="186" NAME="Petra Kammerevert" AFFILIATION="S&amp;D">
(DE) Г-н председател, госпожи и господа, на първо място бих искала още веднъж да отправя най-искрена благодарност към г-жа Trüpel за наистина отличния доклад, който разискваме днес.
<P>
Считам, че това е прекрасен проект, който ще постави разнообразното културно наследство на Европа на разположение на хората в Европа и по целия свят в цифрова библиотека онлайн. Това обаче ще изисква допълнителни съвместни усилия от наша страна, за да направим проекта наистина успешен. Според моята група важна предпоставка за постигане на тази цел е свободният, а това означава също, доколкото е възможно, безплатният достъп до нашето културно наследство чрез Europeana.
<P>
В съвместните обсъждания ние постигнахме добър компромис, при който, от една страна, се защитават интересите на авторите на произведения, защитени от авторско право, като едновременно с това се предоставя необходимият свободен достъп, и аз много бих искала Комисията също да вземе предвид тези предложения и да ги приеме в бъдеще.
<P>
Друга предпоставка е държавите-членки да осъзнаят още повече тяхната отговорност. За моята страна това означава, че е неприемливо произведенията на Гьоте да се предоставят на полски и френски език, а не в оригинал на немски. Във връзка с това ние заедно трябва да призовем по-настоятелно държавите-членки да предоставят отново съответните финансови ресурси, за да може Europeana да постигне истински успех също и на това равнище.
<SPEAKER ID="187" NAME="Silvia-Adriana Ţicău" AFFILIATION="S&amp;D">
(RO) Вземайки предвид ползите, които се предлагат на гражданите на Европейския съюз чрез достъпа до Europeana, аз считам, че съществуващото цифрово съдържание трябва да бъде предоставено на всички официални езици на Европейския съюз. Считам също така, че от първостепенна важност е да се предложи достъп до цифровото съдържание на Europeana на хората с увреждания. Като имаме това предвид, ще бъде необходим не само подходящ формат, но също и достъп, приспособен към техните потребности.
<P>
Ние препоръчваме Европейската комисия да изиска от доставчиците на цифрово съдържание да гарантират сигурността на уебсайтовете, свързани с Europeana. Не на последно място, аз считам, че е важно да се осигури устойчива система по отношение на финансирането и разработването на проекта Europeana. Г-жо член на Комисията, моля Ви също да ни кажете няколко думи относно преразглеждането на директивата относно хармонизирането на някои аспекти на авторското право и сродните му права в информационното общество.
<SPEAKER ID="188" NAME="Нели Крус" LANGUAGE="EN">
Г-н председател, уважаеми колеги и, разбира се, най-вече г-жо Trüpel, ние сме изключително очаровани от Вашия доклад. Поздравяваме Ви. Считам, че "Europeana - следващи стъпки" наистина е само началото на една много предизвикателна и смела стъпка и тя, между другото, показва силната политическа подкрепа за бъдещото развитие на Europeana като обща точка за достъп до богатото и разнообразно културно наследство на Европа в цифровата епоха.
<P>
Затова аз бих искала да благодаря на докладчика г-жа Trüpel за работата, която е свършила, а така също да я поздравя за създаването на марката, тъй като създаването на марката само по себе си е уникално: Europeana - не е необходимо да се обяснява за какво става въпрос.
<P>
Комисията може също да подкрепи алтернативното предложение за резолюция, за което, както бях информирана, основните политически групи в Парламента са постигнали съгласие.
<P>
Проектът е амбициозен и, повтарям отново, той е само началото. Целта на проекта е да се предоставят цифровизирани книги, вестници, карти, музейни експонати, аудиовизуални материали и звукови архиви в интернет. Това е крайно необходимо, за да се осигури достъп до културата във времето на цифровата епоха. Това не е само нещо, което ни прави по-добри граждани, както каза г-н Migalski. Е, нека да почакаме и да видим, но във всеки случай проектът ни дава възможност да бъдем по-щастливи, защото да се наслаждаваш на културата в повечето случаи означава да се наслаждаваш на щастието, така да се каже.
<P>
В доклада на Парламента правилно се подчертава наличието и на икономически елемент. Цифровизацията и достъпът онлайн до нашето културно наследство ще облагодетелства различни области - помислете си за образованието, научните изследвания, туризма и медиите.
<P>
Уебсайтът Europeana е резултат на безпрецедентно сътрудничество между европейските библиотеки, архиви и музеи. Сега, както г-жа Trüpel правилно спомена, той дава достъп до 7 милиона цифровизирани обекта. И отново, това е само началото и нека да се устремим натам. Може и трябва да се направи повече. В доклада на Парламента се подчертават различни области за Europeana и свързаните с нея политики, в които трябва да се постигне напредък през следващите години.
<P>
Развитието на уебсайта зависи на първо място от приноса на държавите-членки, които следва да направят повече, за да цифровизират тяхното културно наследство и да предоставят всички цифровизирани обекти чрез Europeana. Радвам се, че Парламентът се присъединява към Комисията в искането, отправено към държавите-членки, да постигнат бърз напредък. Колкото по-скоро, толкова по-добре.
<P>
Парламентът подчертава, че Europeana не само следва да предоставя достъп до произведения, които са обществено достъпни, но също така и да включва съдържание, което все още е защитено от авторско право. Наистина съществува спешна необходимост - и това е моят отговор за г-жа Ţicău - да се намерят осъществими решения за показване на произведения с изчерпан тираж онлайн, за справяне с проблема с осиротелите произведения (чиито носители на авторските права е невъзможно да бъдат издирени). Ако не го направим, Европа рискува след няколко години да изостане, по-специално в сравнение със САЩ.
<P>
В момента Комисията извършва оценка на въздействието относно възможно правно решение за осиротелите произведения на европейско равнище и ние обсъждаме какво може да се направи, но ако не възразявате, аз ще се върна на този въпрос, когато разговаряме за програмата в областта на цифровите технологии, тъй като това е един от проблемите, които трябва да засегнем.
<P>
По-късно тази година ще бъде пусната разширена версия на Europeana, като се очаква, че дотогава тя ще даде достъп до повече от 10 милиона цифровизирани обекта. През следващите години уебсайтът ще бъде доразработен. Парламентът правилно подчертава, че за успеха на Europeana е необходимо да се засили информираността за уебсайта както сред културните институции, които биха могли да допринесат с тяхното цифровизирано съдържание, така и сред обществеността. Както правилно споменахте, специално внимание трябва да се обърне на по-младите хора - изключително важна част от нашето население, до които може да се достигне чрез училищата.
<P>
Комисията се ангажира изцяло да продължи работата по разработване на Europeana и свързаните с проекта политики, и това ще бъде основна област на дейност в Европейската програма в областта на цифровите технологии. Във всеки случай има смисъл да се борим за това.
<SPEAKER ID="189" NAME="Председател">
Разискването приключи.
<P>
Гласуването ще се проведе след две седмици, по време на следващата месечна сесия в Брюксел.
<P>
Писмени изявления (член 149)
<SPEAKER ID="190" NAME="Lidia Joanna Geringer de Oedenberg  " LANGUAGE="PL">
Днес европейската цифрова библиотека Europeana е изправена пред много предизвикателства. Успехът на това общоевропейско начинание далеч не е гарантиран. Първо, защото досега Europeana е съдържала главно произведения само от няколко от най-активните държави. Второ, това не са съвременни произведения, които биха привлекли най-голям интерес, а обществено достъпни стари творби. Бих искала да обърна специално внимание на един аспект на проекта Europeana, който според мен е от решаващо значение за успеха му - финансирането. Процесът на разширяване на цифровите колекции е много скъп и ще отнеме много повече години. Междувременно Europeana е обезпечена с финансови ресурси само до 2013 г., като част от проект, финансиран частично от Европейската комисия и от държавите-членки, както и от частни спонсори. Считам, че е от първостепенно значение да се осигурят стабилни източници на финансиране като част от новата финансова рамка за периода 2014-2020 г. Европейските средства под формата на безвъзмездни помощи, отпуснати на отделни културни институции в държавите-членки, следва да ги насърчават да бъдат по-действени в цифровизацията на колекциите. Същевременно следва да се въведат задължителни цели за цифровизиране, които държавите-членки да изпълняват в определен срок. Единствено последователното прилагане на подхода на "моркова и пръчката" или, с други думи, на поощренията и наказанията ще гарантира, че Europeana ще се превърне в привлекателен портал от голям интерес за читатели и изследователи, а не в цифрова мансарда, използвана за складиране на стари вехтории със сантиментална стойност.
<SPEAKER ID="191" NAME="Iosif Matula  " LANGUAGE="RO">
Нашето намерение е Europeana да бъде чисто нов проект, посветен на европейските културни ценности, а не алтернатива на проекта на Google за търсене на цифровизирани книги. Europeana, която е едновременно библиотека, музей и цифров архив, трябва да насърчава единното европейско наследство, да предлага достоверен източник на информация и да позволява на държавите-членки да добавят съдържание по официален и организиран начин.
<P>
Europeana не трябва да се превръща в портал като Wikipedia, където всеки може да добавя текст, без да е предварително проверен. Тази практика очевидно води до много грешки в публикуваното съдържание. Във връзка с това ние бихме могли да създадем специален раздел на уебсайта, именно в който потребителите да могат да водят дискусии помежду си, без да им се предлага възможност да изменят културното съдържание, публикувано на уебсайта.
<P>
Важно е да се насочим към графичното представяне на уебсайта Europeana и привличането на по-голямо обществено внимание към него и да го направим достъпен в момент, когато настоящият дизайн не е много удобен за потребителя и може да доведе до загуба на обществен интерес. Въз основа на споменатите съображения аз подкрепям предложението за резолюция, внесено от групата на Европейската народна партия (Християндемократи), като алтернатива на настоящата възможност, представена в доклада, за да можем да помогнем за създаването на ценен портал, актуален по отношение на информацията, която обществеността ще открие там.
<SPEAKER ID="192" NAME="Емил Стоянов  " AFFILIATION="PPE">
в писмена форма. - Уважаеми колеги, eдна от нашите основни задачи като политици и граждани днес, е да съхраним нашето културно европейско наследство за бъдещите поколения. Проектът Europeana е един от водещите в тази област и той спомага за ускоряването на процесите по дигитализиране на културното наследство в отделните държави-членки. Все още обаче остават за преодоляването културните и правни проблеми, свързани с масовата цифровизация на книги, включително на тези от фондовете на европейските библиотеки. Авторските права и тяхната уредба в държавите-членки е едно от най-важните предизвикателства, пред които Europeana е поставена. Конкуренцията с Google също поставя на преден план много въпроси, които ще трябва да бъдат разрешени. В тази връзка трябва да се намерят всички възможни средства за подпомагане на националните библиотеки, музеи и архиви, за да може проектът Europeana да се превърне в истинско огледало на богатството и разнообразието на културното наследство на Европа. По време на дебатите в комисията по култура, предложих Европейският парламент да има известни контролни функции по проекта, но си давам сметка, че според днешните правила това не е възможно. Все пак си пожелавам Европейският парламент, като единствената институция на ЕС, чиито членове са пряко избрани, да може един ден да упражнява контрол върху европейските начинания. Благодаря за вниманието!
