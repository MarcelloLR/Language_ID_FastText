<CHAPTER ID="020">
Едноминутни изказвания (член 150)
<SPEAKER ID="295" NAME="Председател">
Следващата точка е едноминутни изказвания по въпроси с политическа значимост в съответствие с член 150 от Правилника за дейността.
<SPEAKER ID="296" NAME="Theodoros Skylakakis" AFFILIATION="PPE">
(EL) Г-жо председател, първо искам да кажа няколко думи за Египет. Европейската служба за външна дейност трябва да функционира на максимални обороти в тежките времена, които ни очакват, за да закриля европейските граждани в Египет, правата на малцинствата в Египет и историческите институции, които ги представляват, като Гръцката православна патриаршия в Александрия.
<P>
Сега ще се върна към основната ми тема, свързана с отпадъците. Независимо че разполагаме със законодателна рамка на високо равнище, почти всяка държава-членка се сблъсква с трудности, свързани с нарушения. Много от държавите съобщават за кризи с отпадъците, а някои сектори, като например пренасянето на отпадъци през границите, съществено нарушават общностното право. В същото време по политически причини - прочутата политика "не в моя заден двор" - държавите-членки не участват в полаганите усилия толкова ефективно, колкото би трябвало.
<P>
Ето защо Комисията трябва да предложи нови допълнителни инструменти като разширяване на отговорностите на Европейската агенция за околната среда и улесняване на Съюза да изпраща мисии за проверка на информация в държавите-членки. Комисията трябва да помисли за това в светлината на предложенията за 2012 г.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
- (RO) Г-жо председател, бих искала да изтъкна ситуацията в Румъния по отношение на грубото нарушение на принципите на правовата държава от настоящото правителство. Арестът на видния член на опозицията Constantin Nicolescu, обявен преди началото на съдебния процес и без каквито и да било осезаеми доказателства, свидетелства за недемократичния начин, по който действа сегашното правителство. Арестуването, извършено с политическа заповед, както и показаното по отношение на обикновените граждани презрение чрез приетите от правителството противообществени мерки, извежда на улиците хората, които бяха унижавани и осъдени на бедност. С цел потушаване на недоволството срещу злоупотребяващите, антидемократични мерки правителството уреди закупуването на оборудване за борба с безредици срещу 10 млн. евро.
<P>
Всичко това представя ясна картина на политическа диктатура и на онова, което ще се случи в бъдеще, ако тези действия, които противоречат на европейските ценности, останат ненаказани. Ние не протестираме срещу правосъдието, а срещу политически наложени злоупотреби. Европейският съюз настоява за зачитане на демокрацията в страни като Тунис и Египет, но това трябва стриктно да се спазва и в държавите-членки.
<SPEAKER ID="298" NAME="Метин Казак" AFFILIATION="ALDE">
Г-жо председател, уважаеми колеги, нерешените проблеми на тютюнопроизводителите в България доведоха до ескалиране на напрежението в отделни региони на страната и протести, в които се включиха над 10 000 души. В приета декларация те изразиха несъгласието си с водената политика, която е причина за тежкото им материално положение, свързано със спирането на националните доплащания за производство на тютюн за реколта - 2010 г.
<P>
В Европа от 27 държави-членки 17 произвеждат тютюни и всички те са подпомагани от правителствата си. България се оказва единствената страна членка, която забавя утвърдената схема за национални доплащания за тютюн, приета с нормативен акт и нотифицирана пред Европейската комисия. Той предвижда отпускане на помощ за българските тютюнопроизводители в размер на 76 милиона евро, чието изплащане се бави в момента, а забавянето на тези помощи обрича на глад и емиграция стотици семейства и поставя под опасност гражданския мир в страната.
<SPEAKER ID="299" NAME="Michail Tremopoulos" AFFILIATION="Verts/ALE">
- (EL) Г-жо председател, днес в забележителна атмосфера на единодушие Европейският парламент прие отправения от неговия председател г-н Бузек призив Европейският съюз официално да признае геноцида над ромите, жертви на нацистите по време на Втората световна война. Както каза той, ромите от много отдавна са най-потиснатото малцинство.
<P>
Към кого обаче се обръщаме ние? Кой ще прилага нашите съвместно приети политики? През юли 2008 г. Комисията поиска доклад за европейските политики за ромите в 18 страни; този доклад е на нейно разположение от юни. Аз внесох въпрос по темата, защото считам, че няма никакво оправдание за закъснението в публикуването на такъв ценен доклад. Всъщност е налице международен призив той да бъде публикуван. Г-жа Рединг отговори на въпроса ми и обеща да го публикува до края на декември 2010 г. Вече сме февруари 2011 г., а докладът все още не е публикуван. Много бих искал да знам защо.
<SPEAKER ID="300" NAME="Zbigniew Ziobro" AFFILIATION="ECR">
(PL) Г-жо председател, многократно съм изразявал моето мнение по време на разискванията в Европейския парламент относно политиката на ЕС в областта на ограничаване на емисиите на парникови газове, политика, която получава много силна подкрепа от Европейския парламент и Европейската комисия. Аз обаче привлякох вниманието върху факта, че тази политика също така дава основание за много неблагоприятни икономически промени. В много сектори тя води до преместване на промишлени предприятия в други страни извън Европейския съюз.
<P>
За съжаление, Европейската комисия не взе изобщо това предвид, независимо че много колеги подчертаха негативните аспекти на радикалното ограничаване на емисиите на CO2. Така наскоро научихме за последните големи промишлени предприятия, планиращи да преместят производството си от Германия и Полша в страни от бившия Съветски съюз или дори в Африка или Южна Америка. Тези промени изискват реални действия от страна на Комисията, на която продължават да не достигат перспектива и визия.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Г-жо председател, както беше обещано на гражданския форум "Агора", организиран от Европейския парламент миналата седмица, бих искала да предам тук апелите на възмущение, достигнали до нас от различни социални организации, които се присъединиха към нашите разисквания по икономическата и финансова криза и сериозните последици от увеличаването на безработицата, социалното неравенство и бедността, независимо че 2010 година беше обявена за Европейска година за борбата с бедността и социалното изключване.
<P>
Там беше поискано дейността и работата на Европейския парламент да отразяват възмущението на организациите, участващи в борбата с бедността, като се имат предвид социалните последици от кризата и сериозността и размаха на бедността.
<P>
Измежду многобройните ярки примери за експлоатация, бедност, дискриминация и социално изключване, както и от различните предложения, искания и идеи, бих искала да наблегна на отнасящите се до ролята, която Европейският парламент трябва да изиграе в осъждането на ситуацията. По-конкретно той трябва да създаде работна група, натоварена с мониторинг на последиците от кризата в социалната сфера, както и на мерките, предприети от Съвета и от Комисията вследствие на решения на Европейския парламент, като например тези, свързани с минималния доход...
<P>
(Председателят отнема думата на оратора)
<SPEAKER ID="302" NAME="Marian-Jean Marinescu" AFFILIATION="PPE">
(RO) Г-жо председател, Работната група за оценка на Шенген прие всички доклади за оценка за Румъния. Нейните заключения сочат, че Румъния отговаря на всички изисквания на достиженията на правото от Шенген. За съжаление, Европейският съвет отказва да предостави докладите на Европейския парламент, като по този начин възпрепятства процедурите на Парламента. Членовете на ЕП не могат да гласуват, без да са запознати със съдържанието на докладите. Комисията по граждански свободи, правосъдие и вътрешни работи поиска документите, а Румъния предложи да ги разгласи. Съветът обаче забавя вземането на решение без основателна причина.
<P>
Смятам, че при това положение Румъния има право да предостави на Парламента всички доклади за присъединяването на страната към Шенгенското пространство. Тези доклади са единствените критерии, които могат да се използват като основание на решението за присъединяване. Искането за добавяне на други критерии не съответства на европейските договори, не е европейски подход и не се основава на сериозни аргументи. Румъния е изпълнила правното си задължение да се подготви за защита на външните граници на Съюза и трябва да получи подходящ отговор от институциите на ЕС.
<SPEAKER ID="303" NAME="Rovana Plumb" AFFILIATION="S&amp;D">
(EN) Г-жо председател, бих искала да Ви информирам, че демокрацията в Румъния никога не е била под толкова голям натиск през последните 20 години. Вече Ви предупредихме по повод на председателя на Камарата на депутатите, който фалшифицира гласуването на така важния закон за пенсиите. Неотдавнашният случай със социалдемократа Constantin Nicolescu, председател на областния съвет на Argeş в Румъния, за пореден път доказва, че използваните от управляващата партия в Румъния методи брутално застрашават основните права и свободи на гражданите.
<P>
Всички приети от правителството мерки показват, че Либерално-демократическата партия в Румъния е във война с целия румънски народ. Не можем да позволим на един демократичен член на Европейския съюз да се държи недемократично, да арестува хора по прищевки и да използва обществените институции за осъществяване на лични вендети. Ние трябва заедно да защитим нашите права, свободи и нашата демокрация.
<SPEAKER ID="304" NAME="Marian Harkin" AFFILIATION="ALDE">
(EN) Г-жо председател, в качеството ми на ирландски член на ЕП аз искам ЕС да се занимае по справедлив начин с непосилната финансова ситуация в Ирландия.
<P>
Да, ние трябва да поемем отговорност за множеството си неуспехи, но ние не сме действали сами. Хазартни инвестиции от много страни се вливаха в ирландските банки. Те се сринаха като замък от карти, а ирландските данъкоплатци поеха на раменете си непоносима тежест.
<P>
Плащаме наказателна лихва от 5,8%, а способността ни да изплатим заема, включена в четиригодишния план за строги икономии от ЕС, се прогнозира на основата на растеж, но този растеж не може да се осъществи. Защо? Безработицата се увеличава дори и в условията на рязко засилена емиграция. Предприятията фалират, а нашият БВП спада за четвърта поредна година.
<P>
И докато ЕЦБ налива 132 млрд. евро през предната врата на ирландските банки, 110 млрд. евро са изтекли през задната врата на същите тези банки през 2010 г., а 40 млрд. евро - през декември 2010 г.
<P>
Положението бързо става нетърпимо и ако, както каза председателят Барозу, Европа е част от решението, ние се нуждаем от сериозни действия сега.
<SPEAKER ID="305" NAME="Diane Dodds" AFFILIATION="NI">
(EN) Г-жо председател, само миналата седмица в избирателния ми район в Северна Ирландия републикански терористи дисиденти оставиха две заредени бомби в района Antrim Road в Северен Белфаст. Наистина, само по Божията милост днес не говорим за множество смъртни случаи. Стотици хора бяха евакуирани от домовете им, докато силите за сигурност се занимаваха с надвисналата над тази община опасност.
<P>
Осуетената атака е била насочена срещу полицейски служители като последната от поредица опити за убийства на служители от полицейската служба в Северна Ирландия.
<P>
Тези атаки не се отразяват широко от новинарските програми в Обединеното кралство, още по-малко в Европа, но те все още ни напомнят, че въпреки огромния напредък към прогрес на Северна Ирландия все още има хора, които искат да ни върнат назад.
<P>
Преди Коледа председателят Барозу се срещна с министър-председателя на Северна Ирландия Питър Робинсън и потвърди ангажимента си в работната група Барозу. Приветствам тази работа и също така приветствам първоначалната работа, извършена в рамките на Парламента във връзка с финансирането на мира.
<SPEAKER ID="306" NAME="Csaba Sógor" AFFILIATION="PPE">
(HU) Г-жо председател, чухме много оплаквания и възмутени гласове във връзка с унгарското председателство. Интересно е, че нито един от тях не се отнася до програмата на ЕС на действащото председателство. Някои възроптаха във връзка със закона за медиите. Европейската комисия вече посочи своите възражения, а унгарското правителство показа готовност да измени закона.
<P>
Питам се защо не беше проявен същият международен интерес към закона за държавния език, който е в сила в Словакия и до днес и продължава да налага глоби за използване на майчиния език. Защо тревожните гласове за утвърждаването на основните права във връзка с медийния закон не показаха загриженост, когато едно от най-естествените права на човека на унгарското малцинство в Словакия беше поставено под въпрос? Други бяха обезпокоени от гигантския килим, изложен в сградата на Съвета, на който е изобразена картата на Унгария от преди 160 години. Тази карта показва, че можем да изградим силна Европа само чрез познаване и зачитане на общата ни история и национални ценности.
<SPEAKER ID="307" NAME="Catherine Stihler" AFFILIATION="S&amp;D">
(EN) Г-жо председател, 14 февруари, денят на Св. Валентин, ще отбележи първия в историята Европейски ден на епилепсията. За самия Свети Валентин се смята, че е страдал от епилепсия.
<P>
Днес шест милиона европейци страдат от епилепсия. В Шотландия това са около 39 000 души, в същото време само 20 000 шотландци са диагностицирани и състоянието им се контролира с медикаменти. Това означава, че 19 000 души живеят ежедневно със страх от повтарящи се припадъци. Ако екстраполираме в рамките на ЕС, това означава, че милиони хора също живеят с този страх.
<P>
На 14 февруари трябва да повишим осведомеността за епилепсията. Трябва също така да се опитаме да определим при колко души има правилно поставена диагноза и да призовем държавите-членки да увеличават броя на невролозите, специализирани по епилепсия. На 15 февруари ще има редица прояви в Парламента и аз насърчавам колегите да вземат участие в тях. Ще присъстват много от вашите избиратели.
<P>
Бих искала също така да използвам възможността да приветствам Joanne Hill, медицинска сестра, специализирана по епилепсия, и Fiona Nicholson, управител на шотландски център за епилепсията.
<SPEAKER ID="308" NAME="Csanád Szegedi" AFFILIATION="NI">
(HU) Г-жо председател, госпожи и господа, моля да ми позволите да посветя отреденото ми време на случая с хората от Székely. През последните няколко дни президентът на Румъния, за съжаление, за пореден път заяви, че не подкрепя териториалната автономия на Székely. Ще съм доволен, ако можем веднъж завинаги да направим нещата ясни в Европейския парламент и да обявим, че хората от Székely имат право на териториална автономия. Това не е въпрос на добра воля на Траян Бъсеску; хората от Székely имат право на автономия. Бих искал да напомня на всички, че автономията е международно признато, обвързващо право, както и двойните стандарти, прилагани от Европейския съюз, когато казва, че някои народности имат право на автономия, а за други това е неприемливо. Баските и каталунците имат право на автономия, а хората от Székely - не. Според тази логика трябва да кажа с абсолютна убеденост, че онези, които не подкрепят усилията на хората от Székely за самостоятелност, не са европейци.
<SPEAKER ID="309" NAME="Seán Kelly" AFFILIATION="PPE">
(GA) Г-жо председател, бих искал да подчертая, че свободата е една от основните цели на Европейската общност: свобода на движение, свобода на търговия и свобода на работа. Ние нямаме свобода на работата, защото нямаме взаимно признаване на квалификациите.
<P>
Днес чух за лекар, който работи в Италия и на когото са били необходими девет месеца, за да получи разрешение за работа в Ирландия. В това няма абсолютно никакъв смисъл. Трябва да разгледаме системата UPMC в САЩ, която е полезен пример за нас. По-специално, ако се стремим да имаме медицински електронни услуги, трябва да въведем това признаване на квалификациите. В противен случай няма да имаме напредък.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Г-жо председател, нееднократните злоупотреби с власт на управляващите в Румъния в момента въвлякоха страната в най-мрачния период от нейната история от 1989 г. насам. Въпреки че Румъния има демократична конституция, нейните разпоредби често грубо се пренебрегват. Въпреки че на теория има разделение на властите в държавата в съответствие с демократичните принципи, на практика един човек, президентът Траян Бъсеску, контролира цялата власт в Румъния, като диктува прищевките си като заповеди и ежедневно злоупотребява с властта; всичко това в опит да унищожи политическата опозиция и да накара да замлъкне всеки глас, който предлага реална алтернатива на катастрофалната администрация Бъсеску-Бок.
<P>
Тъй като се касае за държава-членка на Европейския съюз, на съдбата на Румъния не бива да се гледа с безразличие от институциите на ЕС или от представители на други държави-членки на ЕС, които трябва да заемат позиция по този въпрос. Моля, не позволявайте да ви повлияят несвързаните обяснения и понякога неудобните извинения, предлагани от тези, които управляват Румъния, или от други, които открито ги подкрепят, било от страх или от грижа за собствените си дребни интереси. Техните действия достатъчно добре показват на всеки, който иска да прозре в тях, каква е тъжната реалност в моята страна.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Г-жо председател, реших редовно да напомням на г-н Buzek как се развива демокрацията в Румъния. Той посети румънския парламент и подкрепи правителството на Бок и Траян Бъсеску. Искам да кажа на г-н Buzek, че румънският парламент не разполага с никаква власт, а всички закони се приемат и изпълняват от правителството. Румънското правителство не разполага с власт и защото Траян Бъсеску назначава министрите, контролира ги и обявява всеки път, когато се вземат важни мерки. В Румъния невинни хора са хвърлени в затвора за 30 дни, след което ще започнат съдебни процеси срещу тях.
<P>
Поисках от г-н Buzek официалната му позиция и получих отговор чрез съобщение в пресата от партията PD-L и Траян Бъсеску. Настоятелно изисквам и очаквам официалната позиция на г-н Buzek.
<SPEAKER ID="312" NAME="Alexander Mirsky" AFFILIATION="S&amp;D">
(LV) Г-н председател, защо според Вас Европейският парламент приема резолюции? Именно за да могат те да се прилагат. Въпреки това изглежда, че правителството на Латвия няма намерение да прилага резолюцията от 11 март 2004 г. В нея ясно се посочва, че на хората, които са постоянно пребиваващи на територията на Латвия, трябва да бъде предоставено право на гласуване в местните избори. На въпроса кога Латвия ще приложи резолюцията вероятно ще получим отговор: "Kad pūcei aste ziedēs" (на латвийски). На руски език може да се каже: "Когда рак на горе свистнет", а на английски език: "When pigs fly" [Когато цъфнат налъмите]. Нещата се свеждат до това: или налъмите ще започнат да цъфтят, или ние трябва заедно да сложим край на дискриминацията срещу 335 000 души, живеещи в Латвия.
<P>
Благодаря ви.
<SPEAKER ID="313" NAME="Ioan Enciu" AFFILIATION="S&amp;D">
(RO) Г-жо председател, днес сме свидетели на събития, които ще променят хода на историята в Северна Африка и другаде по света. Диктаторските режими не могат дълго да останат устойчиви където и да е по света. Бих искал обаче да привлека вниманието към факта, че могат да се появят нови форми на диктатура, дори и в държава-членка на Европейския съюз, считана за демократична, а именно, Румъния. Съгласно принципа на правовата държава човек трябва да се смята за невинен до признаването му за виновен от съдиите и трябва да бъде съден като свободен гражданин, освен ако не представлява опасност за обществото.
<P>
Тези универсални правни принципи вече не са валидни в Румъния, когато става дума за президента Бъсеску и за Либерално-демократическата партия, която е на власт. Ясно доказателство, че арестите в Румъния се извършват по политическа заповед, може да се открие в изявлението на президента Бъсеску в Страсбург, пет часа преди ареста на Constantin Nicolescu, цитирам: "Виден член на опозицията е бил арестуван", край на цитата, независимо че последният дори още не е стигнал в съда. Какви по-ясни доказателства са нужни, за да се покаже, че президентът Бъсеску решава кой и кога да бъде арестуван ?
<SPEAKER ID="314" NAME="Corina Creţu" AFFILIATION="S&amp;D">
(RO) Г-жо председател, аз също споделям мнението на моите колеги, които привлякоха вниманието към преследването на политическата опозиция в Румъния чрез използване на правните инструменти на правителството, което показва все по-нарастващи свидетелства за авторитарни злоупотреби. Румънското правителство, чиято популярност рязко се срива и което е в навечерието на поредица от ограничителни мерки с брутална тежест и с драстично въздействие върху стандарта на живот, прибягва до все по-насилствени недемократични методи, за да се задържи на власт.
<P>
Както казаха моите колеги, необоснованото и грубо арестуване на виден член на опозицията, избран пряко от гражданите, е последният и тревожен пример в поредица от заплахи и тормоз срещу опозиционните групи. В същото време държавният бюджет е ограбван от политическите поддръжници на правителството, чиито хаотични мерки задълбочават икономическата и социална криза и нарастващото социално напрежение до обезпокоителна степен. Ето защо ние също протестираме заедно срещу атаките, целящи сплашване на политици от опозицията и на профсъюзите. Смятам, че форумите на ЕС трябва да заемат позиция срещу грубите нарушения на демократичните права в Румъния.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Г-жо председател, бих искал да споделя с всички вас една голяма удовлетвореност. Неотдавна беше сключен много обхватен социален и икономически пакт между правителството, профсъюзните лидери и бизнес лидерите в Испания. Това споразумение свидетелства, че Испания като страна може да обединява усилията си за преодоляване на своите трудности, да се изправя срещу своите предизвикателства и да укрепва социалната държава. Госпожи и господа, в днешната глобална криза това споразумение е уникален пример за това как, като обществото като цяло поема отговорност, ние постигаме споразумения с идеята да спечелим бъдещето и да изградим силна Испания в Европейския съюз, която да играе все по-важна роля.
<SPEAKER ID="316" NAME="Председател">
С това разглеждането на тази точка от дневния ред приключва.
