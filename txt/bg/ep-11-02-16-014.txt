<CHAPTER ID="014">
Споразумение за свободна търговия между ЕС и Република Корея (разискване) 
<SPEAKER ID="556" NAME="Председател">
Следващата точка е препоръката на Robert Sturdy, от името на Комисията по международна търговия, относно сключване на Споразумение за свободна търговия между Европейския съюз и неговите държави-членки и Република Корея [08505/2010 - C7-0320/2010 - 2010/0075(NLE)].
<SPEAKER ID="557" NAME="Robert Sturdy">
докладчик. - (EN) Г-н председател, настоящото Споразумение за свободна търговия (ССТ) е първото от ново поколение търговски споразумения, чието начало беше поставено през 2007 г. като част от инициативата за глобална Европа. Глобалната икономика, нестабилността и изпадналата в стагнация многостранна система засилиха необходимостта от и стремежа към по-интензивни двустранни отношения. Това е първото ССТ, по отношение на което Парламентът ще упражни новите си, по-големи правомощия, предоставени му от Договора от Лисабон.
<P>
ССТ е предназначено, чрез поредица от действия на безпрецедентно либерализиране на митата, да осигури за много разнообразни икономически сектори широк и всеобхватен достъп до пазара на Южна Корея за предприятията от ЕС. То гарантира т.нар. правила СТО плюс, например при географските указания и държавните поръчки, по-голяма прозрачност по отношение на държавната помощ и засилено прилагане на правата на интелектуална собственост и съдържа изключително важна глава относно устойчивото развитие.
<P>
Но докато множеството предимства са и непосредствени, и явни, приветствам преди всичко факта, че ССТ има ефективен механизъм за двустранна защита - предпазна мярка, която позволява на ЕС отново да наложи ставката на митата за най-облагодетелствана нация, ако се окаже, че настоящото ССТ е довело или заплашва да доведе до сериозна вреда за вътрешната промишленост на ЕС. Това е защитна мярка, с която се цели по-специално да се разсеят опасенията сред чувствителните промишлени сектори в Европа, включително автомобилната индустрия, битовата електроника и текстилната промишленост, и се гарантира закрилата, която те заслужават. Във връзка с това бих искал да благодаря на г-н Pablo Zalba Bidegain за извършената от него работа по тази конкретна част от споразумението.
<P>
Пазарът на Южна Корея предлага значителни нови възможности за стоки и услуги от ЕС. Това е пазар, който досега е останал сравнително затворен поради високите митнически налози и скъпоструващите нетарифни бариери. ССТ бързо ще премахне износните мита за ЕС, възлизащи на 1,6 милиарда евро, които се налагат ежегодно. Ще има ползи за износителите на промишлени и селскостопански продукти от ЕС, незабавни икономии от химикали - приблизително 175 милиона евро - фармацевтични продукти, авточасти, промишлени машини - списъкът е дълъг. Също така следва да се отбележи, че цитираните данни вероятно ще бъдат още по-високи поради увеличаването на търговията. Понастоящем Корея е сред най-ценните пазари за износ за земеделските стопани в ЕС на световно равнище с годишни продажби към Корея от 1 милиард евро. ССТ напълно либерализира почти целия износ на земеделски продукти от ЕС.
<P>
Така износът е важен източник на растеж за ЕС. Той допринася за благосъстояние и заетост за европейските предприятия и техните служители и действа като един от най-важните фактори за насърчаване на икономическото възстановяване на ЕС. Комисията и Европейската асоциация на автомобилните производители работиха в тясно сътрудничество за постигането на това споразумение.
<P>
Светът следи примера за подобряване на търговските и икономическите отношения, който Европа дава, докато партньорите й от всяко кътче на света я наблюдават. Винаги съм твърдял, че действителният двигател на развитието е търговията. С премахването на бариерите за търговията и изграждането на нови мостове ние създаваме нови възможности. В това конкретно споразумение за свободна търговия се предлага нов подход. Разбира се, като допълнение към Доха, то ще даде тласък на възстановяването и растежа на Европа, а Европейският парламент ще способства за определяне на бъдещето на глобалната търговска политика.
<P>
На този етап бих искал да благодаря на Ignacio от Комисията. Един от икономистите заяви, Ignacio, че това е вероятно най-доброто търговско споразумение, което двете страни изобщо са могли да договорят. Приканвам всички групи да загърбят протекционизма и да подкрепят това споразумение.
<SPEAKER ID="558" NAME="Карел де Гухт">
член на Комисията. - (EN) Г-н председател, искам да благодаря на уважаемите членове на Парламента за всички усилия, които Парламентът като цяло и по-специално комисията по международна търговия положиха за осигуряване на незабавна оценка - и, надявам се, ратифициране - на Споразумението за свободна търговия (ССТ) между ЕС и Корея. Това ще позволи влизането му в сила.
<P>
Тази сложна задача обхващаше два основни процеса - окончателното приключване на преговорите относно регламента за защитните мерки, касаеща Корея, изпълнението на двустранната защитна клауза от ССТ между ЕС и Корея и подготовката за постигане на съгласие по този договор.
<P>
Приветствам постигнатото на първо четене споразумение между Съвета и Парламента относно регламента за защитните мерки. Извършената работа не само осигури законодателен акт, който ще обезпечи необходимата защита на промишлеността на ЕС, но и затвърди съвместния ангажимент на Парламента, Съвета и Комисията за ефективно нормотворчество. Това беше и първият пакет от документи, във връзка с който Парламентът осъществи действия като съзаконодател по силата на Договора от Лисабон. Резултатът от участието му е действително впечатляващ.
<P>
Няма да изброявам отново очакваните ползи от ССТ между ЕС и Корея за икономиката на Европейския съюз - разисквали сме ги подробно тук в миналото, а и г-н Sturdy току-що ги обобщи. Позволете ми вместо това да направя едно кратко отклонение, за да поставя споразумението с Корея в рамките на по-широката перспектива на бъдещата търговска политика на ЕС - така, както е очертана от Комисията в съобщението й от 9 ноември 2010 г. - и да обобщя основните тенденции в нашата политическа линия.
<P>
Преди всичко продължаваме да отдаваме предпочитание на многостранния подход на Световната търговска организация (СТО) като най-добър начин за либерализиране на търговията и за определяне на правилата за нейното управление в световен мащаб. Въпреки пречките и застоя от средата на 2008 г. насам, ние продължаваме настойчивите си и активни усилия за приключване на кръга Доха от развитието на преговорите, вече 10 години след неговото начало. Все още си струва да се сключи сделка - както заради икономическите ползи, така и в интерес на по-нататъшния напредък на СТО. Ето защо поех инициативата да събера в Давос министрите на търговията на седемте най-важни търгуващи страни в света, за да обсъдим конкретно как можем да продължим и да навлезем в заключителния етап сега, след импулса, даден от Г-20 в Сеул. Считам, че срещата ни беше успешна и в момента високопоставени служители работят интензивно, като стремежът е да се организира политически пробив през лятото.
<P>
Както отбелязахме още през ноември обаче, двустранното и многостранното не са врагове. Действително може да се окаже, че либерализацията ще даде тласък на по-нататъшна либерализация. Ние се придържаме към двустранни търговски сделки, които генерират истинска добавена стойност, в сравнение с онова, което може да се постигне чрез Световната търговска организация и ще продължим този курс, защото темпът на многостранния напредък е неизбежно бавен. Това беше и е основната ни мотивация да работим за постигане на ССТ с Корея.
<P>
Днес отново ще напомня ангажиментите на Комисията към Европейския парламент, които тя пое във връзка с изпълнението на регламента за защитните мерки, касаещо Корея и ССТ между ЕС и Корея.
<P>
Както е предвидено в регламента за защитните мерки, "Комисията ще представя годишен доклад на Европейския парламент и на Съвета относно прилагането на Споразумението за свободна търговия между ЕС и Корея и ще бъде на разположение да разисква с Комисията по международна търговия всякакви въпроси, които възникват при прилагането на Споразумението".
<P>
"Комисията ще осъществява непосредствен мониторинг върху прилагането от Корея на ангажиментите във връзка с регулаторните въпроси, включително по-специално ангажиментите, свързани с техническите разпоредби в автомобилния сектор. Мониторингът включва всички аспекти на нетарифните бариери и резултатите от него се документират и се докладват на Европейския парламент и Съвета."
<P>
"Ще се отдели специално внимание на ефективното прилагане на ангажиментите в областта на труда и околната среда, съдържащи се в глава 13: Търговия и устойчиво развитие от Споразумението за свободна търговия. Във връзка с това Комисията ще се консултира с вътрешната консултативна група, която ще включва представители на стопански организации, професионални съюзи и неправителствени организации. Прилагането на глава 13 от Споразумението за свободна търговия надлежно ще се документира и докладва на Европейския парламент и на Съвета.
<P>
Освен това Комисията изразява съгласие, че е важно да се предоставя ефективна защита в случай на рязко повишаване на вноса в чувствителни сектори, в т.ч. малки автомобили. Мониторингът върху чувствителните сектори включва автомобилите, текстила и битовата електроника. Във връзка с това Комисията отбелязва, че секторът на малките автомобили може да се разглежда като подходящ пазар за целите на разследването за прилагането на защитни мерки.
<P>
Комисията отбелязва, че определянето на зони за пасивно усъвършенстване на Корейския полуостров, в съответствие с разпоредбите на член 12 от Протокола относно правилата за произход, би изисквало наличието на международно споразумение между страните, за което Европейският парламент следва да даде своето съгласие. Комисията ще информира подробно Парламента относно разискванията в рамките на Комитета по зоните за пасивно усъвършенстване на Корейския полуостров."
<P>
"Комисията отбелязва също, че ако поради извънредни обстоятелства тя реши да удължи срока на разследването съгласно член 4, параграф 3 от корейския регламент за защитните мерки, тя ще се погрижи удълженият срок да не надхвърля срока на изтичане на действието на временните мерки, въведени съгласно член 5."
<P>
"Освен това Комисията и Европейският парламент изразяват съгласие относно значението на тясното сътрудничество при осъществяването на мониторинг върху прилагането на Споразумението за свободна търговия между ЕС и Корея и на Регламента за защитните мерки.
<P>
За тази цел, в случай че Европейският парламент приеме препоръка за започването на разследване във връзка с прилагането на защитни мерки, Комисията ще разгледа внимателно дали са изпълнени условията съгласно Регламента за започване на разследване по общ ред. Ако Комисията счете, че не са изпълнени условията, тя ще представи доклад на Комисията по международна търговия, включително разяснение на всички фактори, свързани със започването на такова разследване.
<P>
По искане на Комисията по международна търговия, Комисията ще докладва пред нея относно всякакви конкретни проблеми, свързани с изпълнението от Корея на нейните ангажименти по отношение на нетарифните мерки или на глава 13 от Споразумението за свободна търговия." Това е краят на цитата.
<P>
Накрая, позволете ми да се спра по-подробно на два въпроса, които представляват интерес за вас - корейското законодателство относно автомобилните емисии на CO2 и допълнителното споразумение относно проекта на ССТ между Република Корея и САЩ (KORUS), чийто окончателен вариант беше разработен през декември 2010 г.
<P>
На 24 януари 2011 г. Корея потвърди, че ще бъдат въведени известни промени в предишния й проектозакон относно CO2, с които в удовлетворителна степен се разсейват редица опасения, изразени от европейските производители на автомобили, като същевременно се запазват амбициозните цели на Корея за намаляване на емисиите. Промените, които Комисията приветства, няма да доведат до изменение на общото количество на емисиите, но ще осигурят по-справедливо поделяне на тежестта между производителите на автомобили от Корея и от Европейския съюз.
<P>
Уверявам ви, че позицията на ЕС относно корейското законодателство във връзка с CO2 беше внимателно съгласувана на всички етапи в рамките на Комисията и по-специално с моята колега Кони Хедегор и Генерална дирекция "Действия по климата", за да се избегне минирането на дейността на Корея по отношение на опазването на околната среда.
<P>
Що се отнася до допълнителното споразумение към проекта на ССТ между Корея и САЩ, постигнато през декември 2010 г., Комисията не е открила в него елементи, които биха могли да окажат отрицателно въздействие върху Европейския съюз. Ще се свържа обаче с корейския си колега, отговарящ за тези въпроси, и ще се погрижа в бъдеще автомобилостроенето в ЕС да не се окаже в по-неблагоприятно конкурентно положение, т.е. че нехармонизираните стандарти за автомобилна безопасност няма да се прилагат по-рестриктивно, отколкото в периода на преговорите.
<P>
Комисията ще следи внимателно прилагането на тази клауза. По-специално работната група по моторните превозни средства и авточасти, създадена съгласно ССТ, ще проучи практическите аспекти на изпълнението, за да се гарантира ефективно и бързо решаване на проблемите с достъпа до пазара.
<P>
В заключение, искам да изтъкна, че ССТ между ЕС и Корея не само ще осигури важни ползи за европейските износители за корейския пазар, но и ще послужи като ясен знак за решимостта ни да търсим нови възможности в ключови азиатски икономики.
<P>
Ние също така работим за разсейване на опасенията на заинтересованите страни посредством ефикасен и ефективен регламент за защитните мерки. Тъй като спрямо него се прилага обикновената законодателна процедура, както Съветът, така и Парламентът имаха възможност да въведат механизми за реагиране на предполагаемите рискове, в случай че те се материализират.
<P>
С това ССТ и с регламента за защитните мерки разполагаме с отличен пакет, който, надявам се, ще подкрепите утре.
<SPEAKER ID="560" NAME="Daniel Caspary">
докладчик по становището на комисията по промишленост, изследвания и енергетика. - (DE) Г-н председател, госпожи и господа, международната търговия и износът са важни източници на растеж и заетост в Европа. Споразумението за свободна търговия, което разискваме днес, ще повиши конкурентоспособността на Европейския съюз и ще осигури на предприятията ни значително по-добър достъп до един силно динамичен регион, в който е налице растеж. Това ще е от значителна полза както за европейската, така и за корейската икономика. Брутният ни вътрешен продукт ще се увеличи. Това би могло да доведе до създаването на нови работни места. Съгласно всички прогнози износът ни за Корея ще се удвои през идните няколко години, тъй като митата и нетарифните бариери за търговията ще бъдат премахнати; облекчението само по отношение на митата ще възлиза на 1,6 милиарда евро годишно. Европейският съюз ще може да извършва значителна нова търговска дейност със стоки и услуги на стойност до 19 милиарда евро.
<P>
Особено съм доволен, че по време на преговорите Комисията изцяло се съобрази с препоръките за тяхното водене, изразени от Европейския парламент в доклада на г-н Martin от 2008 г. Радвам се също така, че Европейската комисия взе предвид както опасенията, изразени от Парламента, така и тези на субектите от отрасъла, и че само през последните няколко седмици успя да разсее и някои тревоги. Нещо, което не ми се е случвало никога преди в областта на външната търговия, е положителната обратна информация, която постъпва дори от селскостопанския сектор, при който обикновено има по-голяма вероятност да ни създава проблеми в областта на търговските преговори.
<P>
В селскостопанската сфера споразумението ще улесни достъпа на европейски селскостопански продукти до Южна Корея от 1 юли 2011 г. До този момент едва 2% от селскостопанските ни продукти стигат до пазара на Южна Корея, без да бъдат облагани с мито. За свинското месо ежегодно се плащат мита в размер на 240 милиона евро, а за млякото и млечните продукти цифрата е около 100 милиона евро. Сега всички тези пречки за достъпа на вътрешното ни селско стопанство до пазара ще бъдат премахнати. Бих бил доволен, ако специално в тази област Европейската комисия помисли как можем да създадем някаква програма за достъп до пазара не само за малките и средните предприятия, но и за селското стопанство в страните, които ще извлекат полза от Споразумението за свободна търговия.
<P>
Преди всичко бих бил доволен, ако можехме да гарантираме, че сега и партньорите ни в Южна Корея действително ще прилагат мерките за улесняване на търговията, обещани в споразумението. Призовавам да се следи безусловно дали се въвеждат нови пречки за търговията и бих искал по-специално да поздравя Комисията.
<P>
Постигнатото от Комисията, както и от докладчиците на Парламента, особено в тристранните преговори, е пример за всички ни. Надявам се, че утре в Парламента ще бъде постигнато широко мнозинство в подкрепа на това споразумение.
<SPEAKER ID="561" NAME="Pablo Zalba Bidegain">
от името на групата PPE. - (ES) Г-н председател, госпожи и господа, г-н де Гухт, в началото на настоящия парламентарен мандат, който е първи за мен, сред първите въпроси, които чух да се обсъждат, беше именно Споразумението за свободна търговия с Корея. Определени сектори от европейската промишленост и по-специално автомобилостроенето, единодушно се противопоставиха на това споразумение. Като гражданин на Навара и Испания, където автомобилната промишленост съставлява значителна част от икономиката, се почувствах задължен да се включа в подобряването ако не на споразумението, тъй като това вече не беше възможно, то поне на защитната клауза, където Парламентът можеше да внесе подобрения.
<P>
Така се заехме с постигането на две цели. Първо, да защитим промишлеността и работните места в нея, и второ, да направим споразумението по-привлекателно за заинтересованите отрасли и по-специално за автомобилната промишленост. Целта ни беше не просто да избегнем категоричното му отхвърляне, а да спечелим подкрепата им за споразумението. Считам, че днес тук можем да кажем: "Мисията е изпълнена". Всичко това е благодарение на усърдната работа и експертните знания и умения на Парламента.
<P>
Бих искал да изразя благодарността си към докладчика и към докладчиците в сянка и на двата доклада за забележителната им работа. Благодаря Ви, Robert. Благодаря Ви и за Вашите слова.
<P>
Дължим признание и на членовете на Комисията по международна търговия, под ръководството на своя председател, г-н Moreira. ¡Muito obrigado! (благодаря много), Vital.
<P>
Бих искал също така да благодаря на белгийското председателство на Европейския съюз за отличната му работа. Усилията му бяха възнаградени с постигането на окончателното ни споразумение през декември.
<P>
Накрая, бих искал да изтъкна работата на Европейската комисия и по-специално приноса на Ignacio Bercero, за който съм крайно признателен. Утре ще гласуваме в подкрепа на една клауза, която ще бъде по-ефективна, по-лесно приложима и с която европейската промишленост действително ще бъде защитена. Към днешна дата опасенията, свързани със Споразумението за свободна търговия с Корея, се намалели значително. Действително бихме могли да кажем, че те почти са изчезнали. Днес възможностите, които това споразумение предлага, очевидно превишават неяснотите. Европейският парламент трябва да се гордее с отлично свършената работа.
<SPEAKER ID="562" NAME="Bernd Lange">
от името на групата S&D. - (DE) Г-н председател, г-н член на Комисията, госпожи и господа, на практика Договорът от Лисабон постави политиката в областта на търговията на нова основа. ЕС е изцяло отговорен за търговската политика, като Парламентът дава или отказва да даде своето съгласие. В това отношение имаме нова отговорност. Можем да създадем възможност за формирането на тази нова отговорност само ако действаме заедно. Доказахме го много ясно по отношение на този въпрос. Във връзка с това аз също бих искал да благодаря на докладчиците и на докладчиците в сянка.
<P>
Търговската политика не е самоцел. Нейното предназначение е, на първо място, да укрепи работните места и промишленото развитие в Европейския съюз и, на второ място, да подобри условията за хората от други страни по света. Стремежът следва да бъде чрез търговската политика да се постигнат и двете цели. Ето защо е необходимо да оценим споразумението от тази гледна точка. Като цяло това е стъпка в правилната посока - към изпълнението на тези две изисквания. Ние обаче определено имаме някои критични бележки, например по въпроса за възстановяването на митата на износителите от Южна Корея, което ще доведе до едностранни конкурентни предимства за някои сектори на промишлеността в Южна Корея и по-специално в някои чувствителни отрасли, какъвто е автомобилната индустрия. Ето защо постъпихме правилно, като проведохме много интензивни разговори относно предпазната клауза, както и като въведохме съвместно такава клауза, предвиждаща внимателно следене именно на тези аспекти, за да сме сигурни, че възможностите, които се предоставят с възстановяването на митата в Южна Корея, няма да доведат до нарушаване на конкуренцията в Европа. В това отношение Парламентът уместно въведе защитни мерки.
<P>
Второ, с това споразумение се цели и подобряването на положението на колегите ни в Южна Корея. На Южна Корея все още й предстои да внесе подобрения във връзка с глава 13, и по-специално по въпроса за основните трудови стандарти, установени от Международната организация на труда (МОТ). Два изключително важни основни трудови стандарта - № 87 и № 98, свързани с колективното трудово договаряне - не са въведени или ратифицирани. Раздел 314 от наказателния кодекс се отнася до възпрепятстването на бизнеса. Нито едно от тези неща не съответства на естеството и разпоредбите в това споразумение. Ето защо, г-н член на Комисията, разчитам на Вас и на изявлението, което направихте в подкрепа на предпазната клауза, за постигане на промяна в това положение в Южна Корея, така че това споразумение да послужи като програма за в бъдеще, за да се даде възможност на глобализацията да се развие по един многообещаващ начин.
<SPEAKER ID="563" NAME="Michael Theurer">
от името на групата ALDE. - (DE) Г-н председател, г-н член на Комисията, госпожи и господа, понастоящем сме свидетели на исторически момент, защото Споразумението за свободна търговия с Южна Корея, което разискваме и което възнамеряваме да приемем, е първото споразумение за свободна търговия, по което се водят разисквания съгласно новата лисабонска система, която предоставя на Парламента пълни правомощия за съвместно вземане на решение.
<P>
Това прави една важна област от политиката - търговската политика - по-демократична. Ние, като Парламент, считаме, че това е важно. Разискването тук, в Парламента, също така показа, че що се отнася до защитните клаузи, ние успяхме да отразим важни опасения, изразени пред нас от работници, дружества и асоциации, в една усъвършенствана предпазна клауза, с която се цели да се защитят интересите на промишлеността и преди всичко работните места в бъдеще чрез създаване на равни и справедливи условия за конкуренция и за избягване на асиметриите. Именно към това сме насочили вниманието си ние, групата на Алианса на либералите и демократите за Европа.
<P>
Като докладчик в сянка на нашата група съм доволен, че успяхме да постигнем успех в това отношение. Механизмът за възстановяване на митата, който предизвикаше безпокойство у нас в началото, сега изрично е включен в защитната клауза и има възможност индустриалците, а също така и Парламентът, да отправят искане към Комисията за извършване на разследване. Планира се процес на мониторинг, като целта е той да се осъществява по прозрачен начин, посредством онлайн платформа, при което да има по-голяма възможност за проучване на факторите, определящи дали са нанесени значителни щети на европейската промишленост. Предвиждат се и механизми за мониторинг, който да се осъществява от Комисията, по-специално в чувствителните сектори в случай на увеличен внос. Можем да започнем оттук и да съсредоточим вниманието си върху предимствата, свързани със споразумението с Южна Корея, като значителното намаляване на митата - Комисията очаква, че предприятията в Европа ще могат да спестят 1,6 милиарда евро.
<P>
Затова бих искал да благодаря на члена на Комисията, г-н Де Гухт, който лично положи много усилия, за да ни осигури възможност да постигнем компромис, включително със Съвета. Бих искал да благодаря и на докладчиците и на докладчиците в сянка и по-специално на г-н Sturdy и на г-н Zalba Bidegain за отличната им работа. Постигнахме нещо наистина добро в това отношение.
<SPEAKER ID="564" NAME="Yannick Jadot" LANGUAGE="FR">
Г-н председател, г-н член на Комисията, на практика това е първото значително споразумение за свободна търговия, прието от Европа от няколко години насам, а когато става въпрос за споразумения за свободна търговия, следва да се отбележи, че не ви липсва амбиция - Южна Корея, Канада, Индия, Меркосур. Няма нито една страна или област, която не е обект на амбициите на Европейската комисия, що се отнася до споразуменията за свободна търговия.
<P>
По отношение на това споразумение установихме, че ще има само печеливши, но аз все още се питам кои ще бъдат печелившите, когато ми казват, че те ще са от селскостопанския сектор. Като избран представител на Бретан мога да ви кажа, че в този регион, в който се произвежда над 60% от свинското месо във Франция, малкото ползи, които се очаква да извлекат фирмите за селскостопански хранителни стоки, не компенсират спада в туризма, влошаването на околната среда и здравето на работниците, както и загубите на земеделските стопани.
<P>
В действителност има и много губещи, а ние тук имаме ли визия за това, как ще изглежда Европа в икономически и социален план след подписването на всички тези споразумения за свободна търговия? Не, нямаме, а и не знаем дали в крайна сметка ще остане някой промишлен или икономически сектор, който да извлече полза от тези споразумения за свободна търговия.
<P>
Освен това най-важното е, г-н член на Комисията, че колкото и да се опитвате да ни убедите, че не подлагаме на съмнение политиката на Южна Корея в областта на околната среда и климата, това не е вярно. Ще имаме възможност да изнасяме огромни автомобили тип седан - онези, чиито производители полагат най-малко усилия за противодействие на изменението на климата, а биват възнаградени с това споразумение.
<P>
За първи път Европейският съюз подлага на съмнение политиката за климата на един от търговските си партньори. Започнала ли е Европейската комисия да внася промени, под натиска на Канада, в своята директива за качеството на горивата?
<P>
Считаме, че амбициите на Европа се степенуват погрешно: околната среда и климатът трябва да се поставят преди търговията. Ето защо нашата група ще гласува против това споразумение.
<SPEAKER ID="565" NAME="Helmut Scholz">
от името на групата GUE/NGL. - (DE) Г-н председател, г-н член на Комисията, очаква се, че Споразумението за свободна търговия между ЕС и Корея, подписано през октомври 2010 г., което беше определено от Комисията и Съвета като най-амбициозното по рода си споразумение, договаряно някога между ЕС и силно индустриализирана държава, ще доведе до понижение на двустранните защитни мита с около 98% през следващите пет години. Предполага се, че търговският обмен между ЕС и Корея ще се удвои в средносрочен план и това - съгласно твърденията - ще ускори икономическия растеж, разкриването на работни места и просперитета. Групата, към която принадлежа и аз, имаме основания да се съмняваме в тази прогноза.
<P>
Ако се абстрахираме от мантрата за ролята на свободната търговия като някакъв спасител на световната икономика, която в момента е лишена от стабилност - нещо, което е отразено и в самото споразумение за свободна търговия, от него не става ясно дали ще допринесе или ще може да ни помогне да се справим с глобалните предизвикателства, породени от изменението в климата и необходимото основно преструктуриране на икономиката. Кои са критериите за ефективност и кои са критериите за свободна търговия? Същевременно, г-н член на Комисията, в сключеното споразумение за свободна търговия почти не се споменава за устойчивост в бъдеще, за насочена промяна или за международно икономическо сътрудничество. Сключва се споразумение, в което все още се нарушават основните стандарти на Международната организация по труда.
<P>
(Председателят отнема думата на оратора.)
<SPEAKER ID="566" NAME="Anna Rosbach" LANGUAGE="DA">
Г-н председател, утре ще гласуваме Споразумението за свободна търговия с Република Корея, което отдавна се очаква. Повечето от нас ще се съгласят, че това е положение, от което печелят и двете страни. То ще бъде особено полезно за селскостопанските производители и стопанските субекти в Европа. Не бива обаче да пренебрегваме факта, че резултатите от споразумението ще включват не само предимства за европейските дружества и корейските земеделски стопани. Някои сектори ще се облагодетелстват от него, докато други неизбежно ще претърпят загуби. Така че в бъдеще гражданите на ЕС ще могат да купуват по-евтини технически стоки и автомобили от Корея. В замяна на това Корея ще получи крайно необходими хранителни продукти от Европа, както и лекарства и луксозни стоки. Споразумението може да доведе и до по-добри екологични и трудови условия в Корея - това е нещо, което заслужава да бъде споменато и трябва да ни радва. Надявам се, че споразумението ще може да влезе в сила бързо, особено като се има предвид, че Европейският съюз иска да се възползва от предимството на първия ход в надпреварата със САЩ, която също води преговори с Корея относно подобно споразумение. Накрая бих искала да благодаря на всички ангажирани докладчици за неуморната им и много компетентна работа.
<SPEAKER ID="567" NAME="Laurence J.A.J. Stassen" AFFILIATION="NI">
. - (NL) Г-н председател, утре ще гласуваме споразумението за свободна търговия с Южна Корея. Трябва да отбележа, че то изглежда добре на пръв поглед. Делегацията на нидерландската Партия на свободата (PVV) е твърд поддръжник на свободната търговия. За съжаление, Европейският съюз не можа да се сдържи и добави защитна клауза към търговското споразумение. Това означава, че неконкурентоспособните дружества ще бъдат защитени, когато не са в състояние да се преборят с конкуренцията на корейските стоки.
<P>
С други думи, ако европейският потребител предпочете да закупи корейски, а не европейски стоки поради простата причина, че, да речем, първите са с по-добро качество или по-евтини, то тогава отново ще бъдат издигнати търговски бариери. Вижте как отново надига глава порочният рефлекс на Европа да прибягва до протекционизъм и намеса на пазара.
<P>
Г-н председател, свободната търговия, която не води до никакви неблагоприятни последици за европейската промишленост е, разбира се, илюзия. Следователно опитът да се преодолее този аспект, като се включи защитна клауза и се предложи компенсация на предприятията в неравностойно положение, е напълно погрешно решение.
<P>
Така ще се даде възможност на неконкурентоспособните предприятия да продължат да правят това, което винаги са правили, вместо да се приспособят към конкуренцията. Още по-лошо, в крайна сметка кой ще плаща сметката? Точно така - нашите граждани, за съжаление. Като потребители те ще бъдат принудени да плащат повече от реалната стойност на своите покупки, а отгоре на това, като данъкоплатци, ще им се наложи дори да покриват необходимата компенсация.
<P>
Как се очаква от мен да обясня на моите избиратели, че скоро те ще трябва да плащат сметката, ако например "Фиат" бъде принуден да отстъпи част от пазарния си дял на "Киа"? В едно споразумение за свободна търговия няма място за такива правила. На практика това не е нищо друго, освен субсидиране на неефективни дружества на гърба на европейските граждани. Свободна търговия? Каква прекрасна идея, но моля ви, нека премахнем тази защитна клауза.
<SPEAKER ID="568" NAME="Elisabeth Jeggle" AFFILIATION="PPE">
(DE) Г-н председател, госпожи и господа, Южна Корея е действително много важен пазар за европейските промишлени стоки - това беше подчертано, като акцентът беше поставен върху автомобилите - но също така и за земеделските стопани. Бих изтъкнал, че според нас е необходимо ситуацията да е взаимоизгодна. Задава се ново поколение, което е добре. Споразумението с Южна Корея съдържа глава относно устойчивото развитие, в която се уреждат въпросите за трудовите стандарти, екологичната политика и механизма за мониторинг, който следва да включва гражданското общество. Това също е добре.
<P>
Споразумението за свободна търговия е стъпка в правилната посока и аз бих искала да благодаря на всички, които бяха ангажирани с него, и да подчертая, че е свършена отлична работа. Въпреки това бих призовала и за ясни правила за производствената верига като цяло, особено що се отнася до храните. Не бива да мислим единствено за крайния продукт и облагите не трябва да са само за преработвателната промишленост; трябва да има ползи и за селскостопанските производители.
<P>
В интерес на европейските потребители и на нашите земеделски производители, при либерализацията на търговските потоци трябва непременно да се гарантира съответствието на селскостопанските стоки, които се внасят в Европейския съюз, с нашите високи стандарти за опазване на околната среда и за защита на животните и потребителите, включително на мястото им на произход и по цялата производствена верига.
<P>
Ще подкрепя становището на Комисията по международна търговия утре, но що се отнася до усилията за по-нататъшна либерализация, бих отправила настойчив призив да се вземат предвид и хранителната промишленост и земеделските производители.
<SPEAKER ID="569" NAME="Vital Moreira" AFFILIATION="S&amp;D">
(PT) Г-н председател, в качеството си на председател на Комисията по международна търговия бих искал преди всичко да изразя задоволството си, че сме на път да приключим успешно първото си голямо изпитание, свързано с упражняването на правомощията за съвместно вземане на решения, в областта на търговските споразумения, предоставени ни от Договора от Лисабон. Мисля, че упражнихме правомощията си с голямо чувство на отговорност и считам, че е редно да благодаря на докладчиците и на докладчиците в сянка, както и да изразя благодарността си за духа на сътрудничество, демонстриран от Комисията и от Съвета под председателството на Белгия по време на преговорите по регламента за защитните мерки.
<P>
Следва да се отбележи, че по време на гласуването, състояло се в комисията по международна търговия, се оформи внушително мнозинство в подкрепа на препоръката да се одобри търговското споразумение и да се приеме регламент относно защитния механизъм. Това показва, че Парламентът е в състояние да формира широка политическа коалиция за по-голяма откритост в международната търговия, което на практика е в съответствие с един от принципите, формулирани в самото търговско споразумение.
<P>
Според мен търговското споразумение е взаимоизгодно. След взаимното отваряне на двата пазара всяка икономика може да спечели от конкурентните им предимства. Търговското споразумение не само ще премахне тарифните и нетарифните бариери, но и ще обхване отварянето на пазара на обществените поръчки, ще осигури защита на правата на интелектуална собственост, както и на трудовите права и на екологичните стандарти.
<P>
След ратифицирането на споразумението, което, надявам се, ще стане утре, трябва решително да преминем към следващия етап, а именно изпълнението.
<SPEAKER ID="570" NAME="Niccolò Rinaldi" AFFILIATION="ALDE">
(IT) Г-н председател, г-н член на Комисията, споразумението съдържа клауза, която не е и никога не е била убедителна за нас. Става въпрос за възстановяването на митата, които Корея ще получи за вноса на стоки от Китай и от други страни. Вече обсъдихме този въпрос, но като либералдемократ считам, че тази мярка е дълбоко погрешна. Това е вид експортна субсидия и бих искал, когато гласуваме това споразумение, да сме сигурни, че с тази клауза няма да се създаде прецедент и тя няма да бъде включена в никакви други бъдещи споразумения.
<P>
С утрешното гласуване ще приключи един етап от процеса, който започнахме заедно, но само един етап, тъй като взаимоотношенията между Парламента и Комисията трябва да продължат, не на последно място във връзка с практическото прилагане на защитната клауза. В интерес на европейската промишленост и на европейските работници не бива да допускаме никакви грешки, когато я прилагаме, защото в противен случай ще имаме големи проблеми с бъдещите споразумения.
<P>
Сега е годината на заека в Далечният изток, затова се надявам, че европейската промишленост ще се развива с бързината на бягащ заек, като се възползва от онова, което може да й предложи това споразумение.
<SPEAKER ID="571" NAME="Gerald Häfner" AFFILIATION="Verts/ALE">
(DE) Г-н председател, госпожи и господа, все още си спомням много добре как - подобно на случващото се сега в Египет и Тунис - хората в Корея, по-специално младежите, излязоха по улиците и, изправени срещу полицейски палки и оръжия, се бориха за свобода, демокрация и самоопределение. Случилото се от тогава насам е невероятно. Невероятно е колко много беше постигнато в Корея по отношение на демокрацията, самоопределението и свободата, но също така и в областта на икономиката, а сега все повече и на околната среда. Поради това Корея е добър пример за много други азиатски страни, като същевременно е страна, все по-тясното ни сътрудничество с която силно приветствам, наред с работата ни по разрушаване на митническите бариери и утвърждаване на по-справедлива търговия.
<P>
Въпреки това днес ние отхвърляме това споразумение поради редица конкретни причини, някои от които бяха споменати от моя колега, г-н Jadot. В допълнение към казаното, бих искал да спомена и регламента в областта на финансовия сектор, който считаме за стъпка в грешната посока. За това обаче има и съществени причини. Сключваме все повече споразумения за свободна търговия, като всяко от тях поражда друго. Нуждаем се не от смесица от допълнителни нови отделни споразумения, а от справедливи и честни правила за световната търговия като цяло.
<SPEAKER ID="572" NAME="William" AFFILIATION="The Earl of) Dartmouth  (EFD">
(EN) Г-н председател, едно споразумение за свободна търговия не може да засяга единствено тарифите. То трябва да урежда и правaта на интелектуална собственост.
<P>
Едно предприятие в моят избирателен район, "Ейвън Протекшън" (Avon Protection), е световен лидер в производството на противогази. В "Ейвън" считат, че патентните им права са нарушени от южнокорейска фирма, която просто прави копия. В Южна Корея е предвидена патентна защита, но дали някой корейски съд действително ще отсъди в полза на британско дружество и срещу корейска фирма?
<P>
За да се постигне свободна търговия, трябва да има равни условия и, да, защитна клауза като тази на г-н Pablo Zalba Bidegain е от полза, но и другата страна, подписала споразумението, трябва да гарантира действителната му двупосочност, в противен случай споразумението за свободна търговия, което следва да е изгодно и за двете страни, просто става изцяло едностранно.
<SPEAKER ID="573" NAME="Gianluca Susta" AFFILIATION="S&amp;D">
(IT) Г-н председател, г-н член на Комисията, госпожи и господа, считам за неправилно превръщането на разискването относно Споразумението за свободна търговия с Корея в неразрешимо противоборство между мними нео-протекционисти и ревностни защитници на свободната търговия. Считам за неправилни и действията на Комисията, подобаващи повече на агенция за развитие в една икономика на услугите, отколкото на политическото правителство на 500 милиона европейци, което следва да установи баланс между съображенията, касаещи растежа, от една страна, и заетостта и разпределението на богатството, от друга страна.
<P>
Онова, които ни отличава от Съединените американски щати, които все още не са ратифицирали това споразумение - и ние знаем защо - а това се отнася и за отношенията с Корея, е самият факт, че никоя световна икономическа сила не излага своето висококачествено - подчертавам думата "висококачествено" - материално производство на действието на неизбежни разрушителни процеси, жертвайки го пред олтара на финансовите интереси, като противопоставя "белите якички" от лондонското Сити на работниците с бели престилки от съвременните европейски фабрики - нещо, което съвсем не е нужно на Европа непосредствено след кризата.
<P>
Всичко това, г-н Sturdy, г-н член на Комисията, няма абсолютно нищо общо с нео-протекционизма. В противен случай би трябвало да включим в тази категория министрите на промишлеността на Испания, Германия, Полша, Португалия, Франция и Италия, които препотвърдиха, в броя на "Льо Монд" (Le Monde) от 10 февруари, необходимостта от поставяне на интереса на Общността в центъра на работата на европейските институции, като посочиха, че в този случай той определено не може да бъде защитен от предпазна клауза, независимо от това колко забележителна е тя.
<P>
Проведено беше отлично академично упражнение в областта на международните търговски отношения, но не успяхме да предприемем действия в интерес на Европа. Поради тази причина...
<P>
(Председателят отнема думата на оратора)
<SPEAKER ID="574" NAME="Marielle De Sarnez" AFFILIATION="ALDE">
(FR) Г-н председател, това е първото споразумение за свободна търговия, което се разглежда след влизането в сила на Договора от Лисабон, поради което ние, членовете на Европейския парламент, считаме, че то не може действително да влезе в сила, докато не получим солидни гаранции - гаранции, които освен това трябва да послужат като образец за бъдещи търговски споразумения. Следователно от нас зависи - от вас и от нас - да осигурим правилното прилагане на тези механизми, за да предпазим европейската икономика в случай на нарушаване на конкуренцията.
<P>
Това обаче не бива в никакъв случай да ни освобождава от задължението да мислим стратегически в две области. Първо, за да се гарантира, че конкуренцията ще бъде наистина лоялна, крайно необходимо е в търговските споразумения да се вземат предвид социалните, здравните и екологичните стандарти. Това е съществено изискване.
<P>
Вторият момент, който искам да отбележа, е, че Европа трябва най-сетне да си осигури необходимите инструменти за запазване или възстановяване на производствения капацитет, например промишления или селскостопанския производствен капацитет, както и за поддържане - а това е действително от първостепенно значение за нейното бъдеще - на технологичния си напредък.
<SPEAKER ID="575" NAME="Claudio Morganti" AFFILIATION="EFD">
(IT) Г-н председател, госпожи и господа, Надявам се само, че това, което обсъждаме в момента, няма да се окаже в крайна сметка допълнителен и може би последен смъртоносен удар срещу нашите икономики. Вече сме залети със стоки, произведени с ниска или много ниска себестойност, идващи главно от източна и югоизточна Азия. Много италиански дружества и по-специално малки и средни предприятия изпаднаха в подчинено положение поради нелоялна конкуренция. Това означава, че не могат да се конкурират на пазара, което води до трагични последици по отношение на икономиката и особено на заетостта.
<P>
В това споразумение са предвидени различни защитни и предпазни клаузи, но кой може да ни гарантира, че тези правила наистина ще се прилагат впоследствие? Все още има твърде много неизвестни и очакваната евентуална полза, която няколко големи производители ще извлекат, сама по себе си не може винаги да окаже вторично въздействие върху най-малките производствени предприятия. В моя регион, Тоскана, текстилната промишленост - в миналото движеща сила - е вече в тежко състояние поради азиатската конкуренция; надявам се само Европа да не нанесе сама смъртоносния удар на този сектор, а може би и на много други, с това споразумение.
<P>
Ние няма да гласуваме в подкрепа на това споразумение.
<SPEAKER ID="576" NAME="Peter Šťastný" AFFILIATION="PPE">
- (SK) Г-н председател, от началото на преговорите през май 2007 г. Споразумението за свободна търговия с Южна Корея измина дълъг и труден път. Въпреки очевидните ползи и за двете страни, някои ключови сектори на европейската промишленост бяха изложени на сериозни рискове. Изразих своите резерви и от трибуната на Парламента, като призовах за справедливи и балансирани правила на играта.
<P>
Решението беше двустранната защитна клауза. Бих искал да благодаря на Robert Sturdy и Pablo Zalba Bidegain за водещата им роля като докладчици, както и на всички други, ангажирани с тази дейност. Благодарение на обединените им усилия икономиките на ЕС и Южна Корея ще подобрят състоянието си с милиарди евро. От юли 2011 г. истинските победители в това споразумение ще бъдат потребителите и гражданите на двете страни по него.
<SPEAKER ID="577" NAME="Mario Pirillo" AFFILIATION="S&amp;D">
(IT) Г-н председател, госпожи и господа, всички посочиха, че споразумението за свободна търговия с Република Корея е институционално и стратегическо нововъведение от страна на Съюза. Тъкмо обратното, това е небалансирано споразумение, което ще окаже отрицателно въздействие върху европейската промишленост.
<P>
Премахването на митата върху корейските стоки в замяна на повишаване на екологичните и социалните стандарти в Корея не може да се счита за справедливо. Корейската корабостроителна промишленост извлича полза от значителна държавна помощ, което й е позволило да се сдобие с 30-процентен дял от световния пазар. Това означава, че европейската промишленост, била тя автомобилна, текстилна, химическа или каквато и да е друга, трябва да се защитава срещу конкуренция, която, макар формално да не е нелоялна, фактически е такава.
<P>
Въвеждането на защитната клауза е уместна мярка, но тя не е достатъчна за изглаждане на множеството недостатъци в споразумението. Затова призовавам Европейската комисия да бъде по-предпазлива, ако наистина желае да защитава европейските икономически интереси.
<SPEAKER ID="578" NAME="João Ferreira" AFFILIATION="GUE/NGL">
(PT) Г-н председател, това е връхната точка на една визия за търговията, която е ориентирана единствено към конкуренцията, вместо да е насочена към хармонизация и реципроочност; а именно, конкуренция между страни, производители и работници.
<P>
Очаква се, както винаги, големите икономически групировки и транснационалните компании да реализират печалби на стойност милиони евро благодарение на това споразумение за свободна търговия. Както винаги обаче липсва обратната страна на медала - жертването на милиони малки производители и малки и средни предприятия, жертвите, свързани с околната среда, разрушаването на производствени мощности и закриването на работни места, както и атаките срещу трудовото възнаграждение и правата на работниците.
<P>
Това споразумение ще засегне предимно страни като Португалия и регионите, които са най-силно зависими от свързаните с него сектори: текстил, авточасти и електроника. Показателно е, че самият докладчик вече предсказа неизбежните съкращения в цяла Европа, но също така знаем, че синдикатите и селските организации в Република Корея са против това споразумение.
<P>
Така че ясно е кои ще са победителите и кои - губещите, когато то бъде сключено.
<SPEAKER ID="579" NAME="Bastiaan Belder" AFFILIATION="EFD">
(NL) Г-н председател, търговското споразумение с Южна Корея е амбициозно и всеобхватно.То ще спомогне за премахването на значителни пречки за търговията, а европейските дружества ще могат да извлекат полза от това. По-големият достъп до южнокорейския пазар ще подобри пазарната позиция на европейските дружества.
<P>
Като се има предвид, че други основни играчи, като Съединените щати, Чили и страните от Европейската асоциация за свободна търговия (EFTA - ЕАСТ) се стремят да сключат или вече са сключили търговски споразумения с Южна Корея, това е много важна стъпка. С това споразумение Европейският съюз показа, че не се лишава от възможността да осъществява свободна и устойчива търговия в момент, в който в някои други страни се проявяват протекционистки тенденции. Търговията предлага изход от икономическата криза. Не бива да се позволява обаче свободната търговия да доведе до грабеж.
<P>
В това отношение е налице тревога в стоманодобивните и автомобилните предприятия и тя не е изцяло лишена от основание. Ето защо, когато прилагаме споразумението, трябва внимателно да следим дали се спазват всички условия и да си осигурим възможност за бързо и ефективно задействане на двустранни защитни клаузи при необходимост.
<SPEAKER ID="580" NAME="Карел де Гухт">
член на Комисията. - (EN) Г-н председател, ще се постарая да бъда изключително кратък.
<P>
Първо, относно въпроса, зададен от граф Dartmouth, в случай на нарушаване на права на интелектуална собственост, включително патенти в трети страни, е уместно засегнатите оператори да се възползват от наличните правоохранителни средства, включително, при необходимост, съдебни производства, тъй като това е случай, засягащ две частни фирми.
<P>
В конкретния случай с "Ейвън Протекшън" (Avon Protection), правилният подход би бил Вашият избирател първо да потърси обезщетение за предполагаемото нарушение на патента посредством действащата в Корея нормативна база. В случай че наличното правоприлагане в Корея не е достатъчно справедливо или експедитивно, въпросът може да се разгледа от Комисията.
<P>
Що се отнася до бележките, изложени от г-н Jadot, корейският закон в първоначалния му вариант щеше да принуди производителите на автомобили от ЕС да въведат два пъти по-голямо намаление на емисиите на CO2 в своите автомобили в сравнение с корейските. Това се дължеше главно на факта, че предлаганите намаления на емисиите не бяха пропорционални, а увеличаващи се в значителна степен, в зависимост от нивото на емисиите на съответните автомобили. Ето защо, въпреки че на тях се падаше само малък дял от продажбите на автомобили в Корея - 3% през 2009 г. - а следователно и от общите емисии на CO2 в Корея, от производителите на автомобили в ЕС щеше да се изисква несъразмерен принос. За тях средната стойност на намалението на емисиите в периода от 2009 г. до 2015 г. щеше да е 23%, в сравнение с едва 10% за корейските им колеги, на които се падат 95% от общите продажби на автомобили в Корея. Такова споделяне на тежестта не би било справедливо и затова обсъдихме въпроса с корейската страна.
<P>
Накрая, бих искал да благодаря на всички участници в този законодателен процес - на Комисията по международна търговия (INTA), на докладчиците на Комисията, на председателя на комисията по международна търговия, на Съвета и на собствения ми екип в Комисията - за този, бих казал, много добър пример за това, каква следва да бъде процедурата по ратификацията съгласно Договора от Лисабон.
<SPEAKER ID="581" NAME="Robert Sturdy">
докладчик. - (EN) Г-н председател, аз също бих искал да благодаря на члена на Комисията. Целият процес беше превъзходен. През годините съм работил по редица процедури за съвместно вземане на решение и трябва да кажа, че тази беше сред най-добрите. Дебатът, проведен от моите докладчици в сянка, беше феноменален. На практика приносът на всеки един от тях беше изключително добър.
<P>
Бих искал да се възползвам от тази възможност, за да благодаря на председателя, г-н Moreira. Мисля, че без неговите експертни познания и умения нямаше да се справим задоволително с проблема, касаещ комитологията - един особено труден за преодоляване момент към края на преговорите. Днес бяха повдигнати редица въпроси. Бих искал само да кажа следното на г-н Jadot: Мисля, че вашите свиневъди в Бретан имат шанс да извлекат, надявам се, значителна полза, Yannick, защото свиневъдите в цяла Европа преживяват тежък момент. Избрах този аспект само защото се занимавам със селско стопанство.
<P>
Както отбелязах, качеството на разискването беше отлично. Винаги ще има две мнения и г-н Susta е напълно прав - протекционистът и привърженикът на свободния пазар винаги заемат различни позиции.
<P>
Бих казал само, че не можем да заровим глава в пясъка, да затворим вратата и да очакваме, че светът няма да продължи напред без нас, тъй като той ще продължи да съществува и без нас. Живеем в рамките на един глобален пазар, независимо дали това ни харесва или не. Това създава проблеми, но е факт. Твърдо съм убеден, че това осигурява огромни възможности на Европейския съюз да превъзмогне проблемите си, свързани с финансовата криза. Създадохме стандарт за бъдещи споразумения. Те обаче няма да бъдат толкова лесни, колкото това. Сигурен съм, че ще се заемем с други, много по-трудни споразумения и с нетърпение очакваме работата с Комисията в това отношение.
<P>
Бих искал да благодаря на всички, които участваха в разискването тази вечер. То беше отлично и показа колко изчерпателен може да бъде Парламентът.
<SPEAKER ID="582" NAME="Председател">
Разискването приключи.
<P>
Гласуването ще се проведе утре (четвъртък, 17 февруари 2011 г.) по обед.
<P>
Писмени изявления (член 149)
<SPEAKER ID="583" NAME="George Sabin Cutaş" LANGUAGE="RO">
Мисля, че влизането в сила на Споразумението за свободна търговия между ЕС и Корея би оказало положително въздействие върху икономиката на Европейския съюз. Първо, то би спомогнало за реализиране на икономии от мита, които се оценяват на 1,6 милиарда евро годишно. Ще станем свидетели и на засилване на търговията, особено в сектора на услугите, където бъдещият търговски растеж се изчислява на приблизително 70%, и в селското стопанство, където в настоящия момент годишната стойност на износа на Европейския съюз за Корея възлиза на 1 милиард евро.
<P>
Същевременно това е едно амбициозно и новаторско споразумение. То е първото от ново поколение споразумения за свободна търговия, съдържащо както глава относно устойчивото развитие и съответствието с трудовите стандарти, така и механизъм за мониторинг, в който ще участва и гражданското общество. С включването на защитната клауза в споразумението се разсейват страховете за трудностите, които корейската конкуренция би могла да причини на по-чувствителните отрасли в Съюза, като например автомобилната промишленост. Тя ще се използва за налагане на мерки за наблюдение и контрол на вноса и износа, и за оценка на въздействието на споразумението върху различните сектори.
