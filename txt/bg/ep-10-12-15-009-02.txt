<CHAPTER ID="009-02">
2. Осъществяване на засилено сътрудничество в областта на приложимото право при развод и законна раздяла (
<SPEAKER ID="185" NAME="Tadeusz Zwiefka" LANGUAGE="PL">
Г-н председател, преди няколко месеца Европейският парламент се съгласи със Съвета за първи път да се задейства процедура на засилено сътрудничество. За първи път в историята на Европейския съюз. Това е изключително важна стъпка, която създава изцяло нова основа за сътрудничество между група държави-членки на Европейския съюз в случаи, в които не е възможно да се постигне съгласието на всичките 27 държави-членки. Това е много важно решение. Днес потвърдихме, че процедурата работи добре.
<P>
Искам да изкажа искрена благодарност на Съвета за позицията, която прие като част от работата си с Европейския парламент. Тя е пример за отлично междуинституционално сътрудничество. По време на работата по резолюцията Парламентът участва само като консултативен орган, а честотата на срещите и включването от Съвета на всички предложения, внесени от Европейския парламент и гласувани в комисията по правни въпроси - включването им в окончателния документ - е отличен пример, обещаващ за процедурата на засилено сътрудничество в бъдеще. Благодаря на Съвета и за категоричната подкрепа за нашето предложение за спешен преглед на Регламент Брюксел IIа, което е важно за намирането на изчерпателни решения например на въпроси, свързани с необходимостта от клауза за forum necessitatis, въпрос, който позволява на държавите-членки да запазят сигурност по отношение на работата на техните вътрешни правни системи, като в същото време дава надежда на нашите граждани, че в бъдеще ще могат да избират свободно не само приложимото право, но и съда. Също така искам да благодаря на докладчиците в сянка от комисията по правни въпроси и на докладчиците на комисиите, чиито становища бяха поискани.
