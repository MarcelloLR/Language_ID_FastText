<CHAPTER ID="027">
Годишен доклад за дейността на комисията по петиции през 2008 г. (кратко представяне)
<SPEAKER ID="237" NAME="Председател">
Следващата точка е кратко представяне на доклада на г-жа McGuinness, от името на комисията по петиции, относно разискванията на комисията по петиции през 2008 г..
<SPEAKER ID="238" NAME="Mairead McGuinness" LANGUAGE="EN">
Г-н председател, по своята същност този доклад съдържа голямо количество статистически данни. Може да ги разглеждате, четете и анализирате, но несъмнено дейността на комисията за последните 12 месеца е изложена пред очите ви.
<P>
Комисията, в която членувам, е една по-особена парламентарна комисия. Тя има директна връзка с гражданите и се занимава с проблеми, повдигнати от отделни лица и групи. Да, хората се обръщат към комисията с проблеми, които много често не можем да разрешим, но поне разполагат със сигурно място при нужда и когато не можем да приемем случаите, ние се опитваме да ги пренасочим.
<P>
Занимаваме се с изключително много проблеми, идващи от държавите-членки, но, както статистическите данни сочат, някои държави използват услугите на комисията повече от други, може би защото има членове на комисията, които са от тези държави и следователно притеглят проблеми от избирателите си. Винаги ме очарова фактът, особено по отношение на Ирландия, как хората понякога се оплакват, че Европа е твърде могъща и все пак, когато имат проблем и се обърнат към Европа за помощ, тя не е достатъчно могъща. Мисля, че това е доста показателно.
<P>
Комисията по петиции действа, според мен, на принципа на "меката сила" и считам, че работата през последните 12 месеца се състоеше в опити да се окаже влияние на държавите-членки, които не прилагат законодателството както следва, за да променят положението си. Но можем да работим само посредством хората, които идват при нас с проблеми, като се занимаваме с тях и техните конкретни нужди.
<P>
Искам да поговоря по някои от въпросите, с които сме се занимавали, не в подробности, а само, за да предам атмосферата. Несъмнено околната среда е основната област, в която гражданите на Европейския съюз подават жалби. Някои от по-значителните са относно качеството на водата. Въпросът за Балтийско море беше изключително спорен и се разглеждаше от комисията в съгласуваност с други парламентарни комисии. Правата на собственост са от много голямо значение за гражданите и се опасявам, че важността му ще нараства, ако съдя по жалбите, пристигащи в службата в моя избирателен район, от граждани, които са закупили имоти в държавите-членки на ЕС. Правомощията ни в това отношение са ограничени, но това не означава, че не можем да говорим по тези въпроси и да се опитваме и правим подобрения.
<P>
По отношение на фирмените указатели - където дружества, частни лица и училища са измамени да плащат на издателства, които публикуват имена, а след това изискват плащане, когато хората първоначално не са считали, че плащането е необходимо или наистина задължително, или още по-лошо, когато хората въобще не са искали тази услуга - при нас все още гъмжи от лица, които са в капан и се чувстват безсилни да устояват на натиска от страна на тези безскрупулни издателства на фирмени указатели. Поискахме от Комисията да предприеме действия в това отношение.
<P>
В този доклад също подчертаваме, че сме загрижени относно липсата на напредък по случая "Equitable Life", по който комисията по петиции свърши известна работа през 2007 г. и по който председателствах анкетната комисия. Ще поискаме настойчиво от органите на Обединеното кралство да вземат предвид всички наши препоръки: да се извинят, да, но и да компенсират онези, които бяха толкова тежко засегнати.
<P>
В оставащите ми няколко секунди нека кажа нещо за самата комисия и процедурите, по които работим. Предпочитаме при нас да идват само допустими петиции и е нужно да работим много усилено с гражданите, за да знаят с какво можем да се занимаваме и с какво не. Искам срокът, в който жалбите се разглеждат, да бъде подобрен в хода ни напред. Като член на комисията през този парламентарен мандат, считам, че тъй като се занимава пряко с гражданите, тя ще изиграе важна роля за намаляването на това, което обсъждах в едно училище в Ирландия вчера, така наречения демократичен дефицит. Поне хората оттам се обръщат към Парламента, където гласът им се чува и биват изслушвани. Мисля, че това е изключително важно.
<P>
С настъпването на следващата година искам да благодаря на секретариата на комисията, на служителите на групата и на моите служители за подкрепата им по този доклад.
<SPEAKER ID="239" NAME="Джо Борг" LANGUAGE="EN">
Г-н председател, преди всичко искам да изразя високата си оценка за работата на г-жа McGuinness по този доклад, който зная, че изготви при трудни обстоятелства. Тя успя да покаже нагледно голямото разнообразие от дейности на комисията по петиции и искам да препотвърдя, тъй като нямам съмнения, че тя очаква Комисията с готовност да оказва съдействие по всички възможни начини на работата на комисията.
<P>
Искам само да се върна към две от точките, които тя спомена при краткото представяне на доклада. Г-жо McGuinness, преди всичко подчертавате важността от пряка връзка между Парламента и ежедневните, много реални безпокойства на гражданите, които подават петиции към вас. Съгласен съм и следва да знам. Разгледали сте почти сто петиции от Малта от 2004 г. досега, което е доста голяма цифра, спрямо населението там.
<P>
Някои от тези петиции са често срещани и в други държави-членки, но много са напълно характерни за Малта. Това показва колко е полезна пряката връзка с гражданите, която комисията осъществява. В допълнение, също е вярно да се каже, че доброто сътрудничество с националните органи и организацията на информационните мисии определено са полезна част от вашата работа.
<P>
Освен съгласието ми относно важността да се работи пряко с гражданите, второто, което към което искам да се върна, е въпросът за основните права. Те изникват на много места в доклада Ви, като са или относно националност и свързани права, индивидуални и семейни права, или е правото на собственост, а както Ви е известно, много често хората, които изпращат жалби до Парламента относно основните си права, остават разочаровани в крайна сметка. Това се случва, защото такива права, в повечето случаи, се оказват извън обхвата на правото на Общността, както Вие правилно отбелязахте.
<P>
Нека използвам Вашите думи - има много да се направи, за да отделим зърното от плявата - онези проблеми, по които можем да работим, от онези, по които не можем. Моето желание, моето най-искрено желание е Вашият доклад да помогне на хората да видят това ясно и реалистично.
<P>
С тези два коментара, които съм сигурен, че ще бъдат приети в духа, в който бяха замислени, искам да кажа, че пожелавам на докладчика само успехи и отново изказвам благодарностите си към нея за този доклад.
<SPEAKER ID="240" NAME="Председател">
Точката е приключена.
<P>
Гласуването ще се проведе в сряда 22 април 2009 г.
