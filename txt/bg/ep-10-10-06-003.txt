<CHAPTER ID="003">
Изявления на председателството
<SPEAKER ID="007" NAME="Председател">
В понеделник Унгария преживя най-голямото бедствие в историята си. Разлив от резервоар, съдържащ силно токсична червена утайка, отне живота на най-малко трима души. Пострадалите бяха стотици. От името на Европейския парламент, бих желал да изразя своята солидарност със семействата на загиналите и пострадалите.
<P>
Госпожи и господа, колеги, утре е важна дата - четвъртата годишнина от убийството на Анна Политковска. Ние помним, че тя посвети живота си на разкриването на истината относно положението в Северен Кавказ. Знаем колко важна е независимата журналистика във всяко едно общество. Изразихме почитта си към решителността на г-жа Политковска в борбата за свобода на словото и пресата, като нарекохме на нейно име една от залите на пресцентъра ни в Брюксел. Освен че помним нейната саможертва, ние не забравяме и самопожертвуванието на други: Наталия Естемирова, Анастасия Бабурова, адвокати за правата на човека, Станислав Маркелов и Сергей Магнитски, и много други. Отговорните за тяхната смърт все още не са заловени. Ние насърчаваме руските органи да проявят пълна ангажираност, за да гарантират принципите на правовата държава и да сложат край на обстановката на беззаконие и безнаказаност в региона на Северен Кавказ.
<P>
(Ръкопляскания)
<P>
На 10 октомври ще отбележим Световния ден за борба срещу смъртното наказание. Отново отправям призива на Европейския парламент да бъде въведен мораториум върху прилагането на смъртно наказание във всички държави по света. Смъртта никога не може да бъде акт на справедливост. Ние приветстваме промените в тази насока в държави като Русия, Бурунди и Того, но, за съжаление, все още биват изпълняване смъртни присъди в Япония и САЩ.
<P>
Считаме, че публичният дебат в тези демократични държави може да допринесе за промяна на положението. Повече от всичко обаче сме обезпокоени от броя на смъртните присъди, които се изпълняват в държави като Китай и Иран. Призоваваме правителствата и органите на тези държави да спрат използването на практики от този тип.
<P>
(Ръкопляскания)
