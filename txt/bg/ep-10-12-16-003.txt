<CHAPTER ID="003">
Участие на Швейцария в програмата "Младежта в действие" и в програмата за действие в областта на обучението през целия живот (разискване) 
<SPEAKER ID="047" NAME="Председател">
Следващата точка е препоръката на г-жа Pack - от името на комисията по култура и образование, относно проекторешението на Съвета за сключването на Споразумението между Европейския съюз и Конфедерация Швейцария за определяне на реда и условията за участието на Конфедерация Швейцария в програмата "Младежта в действие" и в Програмата за действие за обучение през целия живот (2007-2013 г.) (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Г-н председател, много се радвам, че днес имаме възможността да водим това разискване, защото си спомням, че и двамата винаги сме си сътрудничили с Швейцария в Европейския съвет и по тази причина разбираме колко важно е участието на Швейцария в тези програми. През 2006 г., преди подновяването на програмите, ние в Европейския парламент естествено осъзнавахме, че не живеем изолирани и че трябва да се опитаме да приобщим всички останали към нас. Въпреки че Швейцария не е част от Европейското икономическо пространство, тя беше заинтересована да участва в областта на обучението и образованието. Подобно на всички останали, бях много доволна от това обстоятелство. През 2004 г. участвах в делегация, която посети комисията по обучение на парламента на Швейцария. Обсъдихме подробно съответните въпроси, като мобилността и сътрудничеството между училищата и университетите. За мен тогава беше ясно, че такова предложение предстои рано или късно и сега го приветствам.
<P>
При изготвянето на програмите не сме се ръководили само от мисълта за собствените си интереси, а и за интересите на съседните на нас държави, като държавите от Западните Балкани и самата Швейцария, разположена по средата. Затова днес постигнахме добър напредък. Що се отнася до предишното разискване, мога да ви кажа, че Швейцария също възнамерява да изготви искане за участие в програмата за култура. Тя се интересува и от участие в проекта за знак за културно наследство - нещо, което тя може да направи само като участник в тази програма.
<P>
Госпожи и господа, от какво се нуждаем днес? Можем да кажем "да" или "не". Никой от нас не би и помислил да каже "не", защото винаги сме подкрепяли присъединяването на Швейцария към нас. Трябва да добавя, че под "присъединяване" имам предвид, че тя ще заплати също своята част. Съгласно член 218 единственият ни избор е да кажем "да" или "не", и ние естествено ясно ще кажем "да" на това.
<P>
Кои са основните точки на споразумението с Швейцария? Естествено условията, правилата и процедурите за проектите и инициативите, включващи швейцарски участници, ще бъдат същите, каквито са за участниците от държавите-членки и предлаганите от тях проекти. Швейцария ще трябва да създаде национална агенция, така както всички сме направили в собствените си страни, която да координира изпълнението на програмите на национално равнище и която ще трябва да дава годишен финансов принос към всяка програма. През 2011 г. сумата ще възлиза на 1,7 млн. евро за програмата "Младежта в действие" и 14,2 млн. евро за програмата за обучение през целия живот. По отношение на разпоредбите за финансовия контрол и одита от Швейцария ще се изисква да се съобразява с разпоредбите на Европейския съюз, включително онези, които са свързани с упражняването на контрол от страна на институциите на ЕС и от швейцарските органи. Споразумението ще действа, докато една от страните пожелае да го прекрати. Но не ми се вярва, че някой ще започне участие в програма като тази с намерението после да се откаже от това участие. Програмата е в интерес на по-младото поколение на Швейцария и, разбира се, на младите хора в страните, заобикалящи Швейцария, които ще проявят желание да участват в училищен обмен с Швейцария като част от програмата "Коменски - регионални партньорства" или в отделни партньорства между училища, както и по програмата "Еразъм".
<P>
Разбира се, че представители на швейцарските органи ще могат да присъстват на заседанията на нашата комисия по въпросите, които се отнасят до тяхната страна. Позволете ми тук да кажа едно нещо: обезпокоени сме, че с тази стъпка Швейцария ще трябва да предприеме решителна крачка. Тя отдавна е изразила интерес към такова споразумение. Надеждата ни е, че европейското съзнание в Швейцария ще се засили, когато по-младото поколение получи възможността да взаимодейства с други млади европейци. Това вероятно ще означава, че резултатите от бъдещите референдуми ще са различни от досегашните. Възлагаме доверието си на по-младото поколение и на тези две чудесни програми. Убедена съм, че след три години ще бъде прибавена и програмата за култура.
<SPEAKER ID="049" NAME="Андрула Василиу" LANGUAGE="EN">
Г-н председател, в съответствие с Договора за функционирането на Европейския съюз сключването на споразумението между Европейския съюз и Конфедерация Швейцария трябва да получи съгласието на Парламента, преди да може да влезе в сила.
<P>
Искам да благодаря на комисията по култура и образование, и по-специално на нейния председател Doris Pack, за конструктивния им подход към споразумението.
<P>
Тъй като Швейцария отказа да се присъедини към Европейското икономическо пространство, досега никое споразумение не е допускало пряко или косвено сътрудничество в областта на образованието между нея и ЕС.
<P>
Все пак Швейцария от дълго време проявява интерес към нашите програми за образованието и младежта. Тя дори е разработила национална програма за насърчаване на партньорства с организациите на държавите-членки на ЕС, участващи активно в тези програми. Освен това Швейцария участва в Болонския процес и в създаването на Европейско пространство за висше образование.
<P>
Швейцария също така внимателно следи, макар и отвън, разискването относно образователните политики в Европейския съюз. Швейцария ще бъде първата страна, която ще участва в нашите програми, без да е нито държава-членка на ЕС, нито член на Европейското икономическо пространство, нито настояща или потенциална кандидатка за членство в ЕС.
<P>
Комисията приветства участието на Швейцария в двете програми. Споразумението ще даде възможност на швейцарските организации за образованието и младежта, а така също и на отделни студенти, преподаватели и младежи, да участват в програмата на ЕС "Младежта в действие" и в програмата за обучение през целия живот при напълно равни условия с гражданите на ЕС. Проектите и инициативите, представени от участници от Швейцария, ще се подчиняват на същите условия, правила и процедури, на които и проектите, представени от държави-членки на ЕС.
<P>
Швейцария е създала национална агенция, която да координира изпълнението на програмите на национално равнище. Тя ще дава годишен финансов принос във всяка програма и ще присъства на заседанията на комисията като наблюдател по въпросите, които се отнасят до Швейцария.
<P>
Благодаря ви, уважаеми колеги, за работата, която свършихте по този случай.
<SPEAKER ID="050" NAME="Marco Scurria" LANGUAGE="IT">
Г-н председател, госпожи и господа, освен на Комисията, искам непременно да благодаря на председателя на комисията по култура и образование, г-жа Pack, за нейния труд и всеотдайност, щедро посветени на това тематично досие.
<P>
Това, за което говорим днес, е важно, защото именно инструменти като "Младежта в действие" създават разпространението на идеи, близост и приятелство сред страните на Европейския съюз и особено сред онези, които не са част от него, като Швейцария и други страни освен нея.
<P>
Голямото богатство на нашите многогодишни програми е, че чрез дейности като "Младежта в действие", "Еразъм", "Еразъм мундус", "Трайно образование", "Медиа", "Медиа мундус" и много други се изграждат връзки между държавите от Европейския съюз и трети страни.
<P>
Чрез тези програми ние вдъхнахме живот на Европейския съюз, като дадохме възможност на много граждани - предимно млади хора - да се срещат, да обменят опит, взаимно да се опознават и да опознаят себе си. Дадохме на преподавателите и на работещите като цяло възможността да усъвършенстват професионалните си умения, а на режисьори, продуценти и сдружения от различни страни предоставихме възможността да създават по-добри творби.
<P>
От това следва, че тези програми са важни и затова бяхме малко обезпокоени, когато не ги видяхме в работната програма на комисията за следващата година. Затова днес одобряваме една важна стъпка, чрез която ЕС израства, укрепва гражданското общество на нашия континент и - като стана въпрос преди малко за знака за европейско наследство - това е стъпка, която допринася за създаването на общата ни европейска идентичност.
<SPEAKER ID="051" NAME="Joanna Senyszyn">
от името на групата S&D. - (PL) Г-н председател, от името на групата на Прогресивния алианс на социалистите и демократите в ЕП подкрепям проектодоклада на докладчика относно одобрението на участието на Конфедерация Швейцария в програмата "Младежта в действие" и в програмата за действие за обучение през целия живот. Споразумението е договорено по подходящ начин и защитава интересите на ЕС, като правните основания за програмите на ЕС, свързани с областта на образованието, обучението и младежта, предвиждат участието на Швейцария. Принципите, които регулират това участие, са описани подробно, което гарантира, че програмите ще се изпълняват по подходящ и справедлив начин. Швейцария е силно заинтересувана от сътрудничество с ЕС в областта на образованието, обучението и младежта, затова нашето споразумение трябва да бъде пределно ясно.
<P>
Доволни сме, че програмите на ЕС за образование са толкова привлекателни и ефективни и че и други държави се включват в тях. Последното проучване на Европейската комисия показва, че програмата "Младежта в действие" повишава езиковите умения на младите хора и шансовете им на пазара на труда. Възможностите за обучение на възрастни обаче все още не са напълно оползотворени, независимо че има огромен потенциал в тази област.
<SPEAKER ID="052" NAME="Hannu Takkula">
от името на групата ALDE. - (FI) Г-н председател, още от самото начало искам да благодаря на отличния председател на нашата комисия, Doris Pack, която изготви този доклад. Мога да кажа, че когато предложението е в ръцете на Doris Pack, то е в добри ръце. Както много добре е запознат уважаемият член на Комисията, г-жа Pack има голям професионален опит и експертни познания именно в областта на програмите за обучение през целия живот и младежта. По време на подготовката на този въпрос беше удоволствие да се наблюдава добрия напредък на работата. Чудесно е, че младите хора в Швейцария също ще станат част от успехите, които сме създали в Европейския съюз.
<P>
Самата истина е, че дори онези, които гледат критично на Европейския съюз и дори са против него, въпреки всичко единодушно са съгласни, че Европейският съюз действително има успехи, като например програмите, свързани с обучението през целия живот, младежта и културата. Това е една от най-добрите страни на Европейския съюз и заради която трябва да свършим много, за да гарантираме, че ще остане забележима.
<P>
Благодарение на Европейския съюз и на тези програми успяваме да насърчим младите европейци да следват пътя на образованието и обучението, както и да увеличават личния си капитал. А с това се увеличава и капиталът на нациите.
<P>
Във връзка с това е много важно Швейцария по никакъв начин да не бъде изключена от системата за сътрудничество, макар и да не е член на ЕС или на ЕИП. Вместо това на младите хора в Швейцария трябва да бъде дадена възможността да участват в програмите и затова нещата трябва да се подемат на реципрочна основа. Вярвам, че така ще се създаде добавена стойност във всяко едно отношение.
<P>
Г-н председател, искам накрая да благодаря на нашия докладчик. Надявам се, че програмата ще бъде успешна и за швейцарците, така както беше за нас - гражданите на държавите-членки на ЕС.
<SPEAKER ID="053" NAME="Marek Henryk Migalski" LANGUAGE="PL">
Г-н председател, г-жо член на Комисията, докладът беше единодушно приет в комисията по култура и образование, където всички потвърдиха, че е добра идея. Това наистина е добра идея, която следва да бъде напълно недвусмислена, тъй като е пример за ценностите, които обсъждаме. Всъщност много е вероятно това да е един от онези доклади, на които пленарната зала дава единодушната си подкрепа независимо от уникалното положение на Швейцария, както каза членът на Комисията. Тази държава е много интересна и много специална в политическо отношение, тъй като участва в много интересни форми на сътрудничество с Европа, без да е страна по много европейски споразумения, и точно поради тази причина заслужава да се изградят връзки с нея посредством неопровержими и всеобщо признати програми от такъв вид.
<SPEAKER ID="054" NAME="Jaroslav Paška" LANGUAGE="SK">
Г-н председател, въпреки че все още не е решила да стане държава-членка на ЕС, Швейцария отдавна проявява сериозен интерес към широко сътрудничество с ЕС в областта на образованието и професионалното обучение на младите хора. След създаването на програмата "Младежта в действие" и програмата за обучение през целия живот през 2006 г. беше установена правна основа за сътрудничество между Швейцария и ЕС в тази област.
<P>
Европейската комисия, в съответствие с препоръките на Европейския съвет, след проведени разговори с швейцарските партньори изготви споразумение, което ни позволява да развиваме ефективно сътрудничество с нашите швейцарски приятели в областта на образованието и професионалното обучение на младите хора, а също и в областта на обучението през целия живот. Споразумението е подходящо, балансирано, като изразява интересите на двете подписали го страни за разширяване на взаимното сътрудничество и подкрепа на обмена на знания и опит в интерес на подобряване на качеството на образователния процес.
<P>
По мое мнение, г-жо член на Комисията, споразумението между ЕС и Швейцария представлява стъпка в правилната посока.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Г-н председател, искам да поздравя докладчика, г-жа Pack, като съм напълно съгласен с нейните препоръки относно програмата "Младежта в действие" и програмата за обучение през целия живот и участието на Швейцария в тях. Бих казал, че Швейцария е не само красива и подредена страна; тя представлява голям интерес за Европейския съюз със своята пряка демокрация - конфедерацията на кантоните. От друга страна, Европейският съюз също трябва да представлява интерес за Швейцария, защото Швейцария е изцяло заобиколена от държави-членки на ЕС. В заключение, Швейцария сверява своя жизнен ритъм с Европейския съюз. Вярвам, че с приемането на програмата ще е възможно това да се направи още по-добре. Швейцария ще се приближи още повече до Европейския съюз, а ЕС ще разбира по-добре Швейцария; както спомена колегата Doris Pack, ще можем да очакваме по-добри резултати от референдумите.
<SPEAKER ID="056" NAME="Liam Aylward" AFFILIATION="ALDE">
(EN) Г-н председател, приветствам стъпките към засилване на сътрудничеството на Швейцария с ЕС в областта на образованието, обучението и младежта. Програмата "Младежта в действие" е много важна за младите граждани на ЕС. Това е програма, на която трябва се обърне повече внимание, а нейните цели и задачи да бъдат реализирани особено по отношение на дейностите на Европейската доброволческа служба в рамките на програмата "Младежта в действие".
<P>
Като се има предвид, че следващата година е Европейската година на доброволчеството, особено важно е да се укрепи Европейската доброволческа служба, която подкрепя участието на младите хора в доброволчески дейности и има за цел да развива солидарността и да популяризира активната гражданска позиция сред младите хора.
<P>
В Ирландия доброволчеството в организациите за масов спорт предлага спортни и лидерски възможности на хиляди млади хора. Тези организации насърчават активната социална отговорност сред младежите, като същевременно поощряват здравето, добрата физическа форма и активния начин на живот. Програмата и нейните доброволчески мерки трябва да бъдат засилени и да се изковат здрави връзки с Швейцария в това отношение.
<P>
Има много възможности в рамките на програмата "Младежта в действие" и всички мерки за повишаване на нейните цели и за насърчаване и подкрепа на младите хора в ЕС трябва да бъдат подкрепени и силно поощрени.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Г-н председател, г-жо докладчик, искам да Ви благодаря за Вашата работа и да кажа, че Вашата препоръка Европейският парламент следва да одобри решението на Съвета относно участието на Швейцария в програмата "Младежта в действие" и програмата за обучение през целия живот, защото споразумението на Комисията с швейцарските органи отговаря на всички изисквания, разпоредби и условия. Освен това швейцарската национална агенция ще сътрудничи в изпълнението на програмите на национално равнище и ще дава годишен финансов принос към всяка програма. Това двустранно споразумение е много важно както за самата Швейцария, така и за Европейския съюз, защото младите хора на Швейцария ще могат да се възползват от различните възможности съгласно програмата "Младежта в действие", като същото важи и за другата страна. Младите граждани на Европейския съюз ще могат да участват във всички проекти редом с младежите на Швейцария. Затова съм доволна, че макар и да не е част от Европейското икономическо пространство и да не е държава-членка на ЕС, Швейцария все пак си сътрудничи тясно с Европейския съюз в областта на образованието, обучението и въпросите на младежта.
<SPEAKER ID="058" NAME="Seán Kelly" AFFILIATION="PPE">
(EN) Г-н председател, от идването си в Европейския парламент се питам защо Швейцария и Норвегия не са се присъединили към Европейския съюз и се чудя дали това не е така, защото имат най-доброто и от двата свята. Ползите, че са в Европейския съюз, но без задълженията. Днес и аз съм малко разколебан. Членът на Комисията спомена, че ще трябва да платят. Разбира се, че ще трябва да платят, но обикновено тези, които не са членове, плащат повече от клубните членове.
<P>
Все пак ще отстъпя пред по-висшата мъдрост и опит в думите на Doris Pack, че това е пътят напред. Той може да подпомогне формирането на по-силно европейско съзнание сред гражданите на Швейцария и един ден те може да се присъединят към Европейския съюз. Ако това се случи, което се надавам да стане, мисля, че заслугата ще бъде изцяло на члена на Комисията и на Doris Pack за техния прозорлив подход. В този годишен сезон на добронамереност съм готов да се съглася с препоръките.
<SPEAKER ID="059" NAME="Alajos Mészáros" AFFILIATION="PPE">
(HU) Г-н председател, г-жо член на Комисията, европейската младеж е поколение, на което е дадена привилегията да расте на мирен континент почти без граници, който се характеризира с мобилност и езиково многообразие и който предлага широка гама от културни и икономически възможности. За да гарантираме, че все повече млади хора се ангажират с активна гражданска позиция, трябва да въведем стабилни схеми за подпомагане в областта на политиката за младежта. Вярно е, че Швейцария не е член на Европейското икономическо пространство, но тя работи в тясно сътрудничество с Европейския съюз, при това не само в областта на образованието, обучението и младежта. От 2008 г. насам Швейцария е участвала и финансирала няколко проекта, насочени към ограничаване на икономическите и социалните различия в рамките на разширена Европа. Швейцария е изразила съпричастност и ангажираност към разширяването на Европейския съюз и има за цел да установи здрави икономически и политически отношения с новите държави-членки. Съгласен съм с основните точки на споразумението относно участието на Швейцария в програмата, което ще я направи равностоен партньор...
<P>
(Председателят отнема думата на оратора)
<SPEAKER ID="060" NAME="Silvia Costa" AFFILIATION="S&amp;D">
(IT) Г-н председател, госпожи и господа, ако програмата бъде доведена до успешен край днес, това ще е благодарение на решителността на г-жа Pack и волята на г-жа Василиу.
<P>
Като италианско-швейцарска гражданка аз съм щастлива, че Швейцария е първата държава извън Европейския съюз, участваща в програмите на ЕС за образованието и младежта - както в областта на висшето образование, така и в областта на продължаващото обучение за умения. Нека наистина си припомним, че макар и да не е част от Европейския съюз, Швейцария има значителен принос за изграждането на ценности и свободи, които са общо наследство на европейския континент.
<P>
Показател за успеха на програми като "Младежта в действие" е това, че Швейцария иска мобилността на нашите европейски програми да се разшири и да обхване нейните младежи, и поради това е от съществено значение, че Швейцария отправя искане не само за по-голямо икономическо пространство, но и за по-голямо образователно пространство. Вярвам, че ще бъде от голям интерес за младите хора от Европейския съюз и Швейцария да се опознаят по-добре, и съм сигурна, че това ще положи основи, които също ще имат влияние върху бъдещето на Европейския съюз.
<SPEAKER ID="061" NAME="Andreas Mölzer" AFFILIATION="NI">
(DE) Г-н председател, съвсем разбираемо е, че Швейцария, която осигурява част от финансовата подкрепа за програмата "Младежта в действие" и програмата за обучение през целия живот, сега иска да участва в тези програми. Все пак в духа на обучението би било добре ЕС да вземе пример от Швейцария, когато става въпрос за пряка демокрация. Когато населението на Швейцария вземе решение против издигането на минарета, решението се приема. Същото се отнася и за новата инициатива за депортирането на чуждестранни престъпници. Швейцарските органи съзнават, че когато хората кажат "не", имат предвид "не", затова не продължават да провеждат гласувания до постигане на желания резултат, както това стана в ЕС по отношение на Ирландия например.
<P>
Факт е това, че първоначалното отхвърляне на Договора за създаване на Конституция за Европа на времето може да е улеснило някои от швейцарците да гласуват в подкрепа на Споразуменията от Шенген и Дъблин. За тях може би е по-лесно да се съюзят със свободна федерация на държави, отколкото с централизиран Европейски съюз. Това не може да се прикрие с гласовете, които сега се чуват в Швейцария, призоваващи към присъединяване към ЕС. Не всичко в Европейския съюз е цветя и рози; тенденциите за централизация са във възход и събитията се движат неумолимо в посоката на трансферен съюз.
<P>
(Председателят отнема думата на оратора)
<SPEAKER ID="062" NAME="Piotr Borys" AFFILIATION="PPE">
(PL) Г-н председател, искам да изкажа своите горещи благодарности на г-жа Pack и на члена на Комисията за предприетата инициатива. Мисля, че Швейцария - анклав, заобиколен от всички страни от държави-членки на ЕС - наистина има нужда да се отвори към програмите. Мисля, че младите хора не винаги осъзнават, че тъй като все още не са част от Европейския съюз, не могат да се възползват от тази наднационална европейска програма, която предоставя отличен начин за интеграция на младежите и обмен на най-добрите практики, и която наистина гарантира, че сътрудничеството и обучението през целия живот могат да бъдат наистина европейски.
<P>
Искам също и преди всичко да благодаря за факта, че днес ще можем да пренесем модела на европейските програми в страна, която не е държава-членка на ЕС. В същия този дух на одобрение и покана искам да насърча г-жа Pack и члена на Комисията да разширят подобни схеми, за да обхванат и други държави, проявяващи желание. Имам предвид главно Източното партньорство, а също и Балканите, или с други думи страните, които все още не са официално държави-членки на ЕС.
<SPEAKER ID="063" NAME="Hella Ranner" AFFILIATION="PPE">
(DE) Г-н председател, като всички останали тук имам чувството, че по този начин Швейцария може все повече да се приближава до Европа и в крайна сметка, да се надяваме да е скоро, ще стане пълноправен член на Европейския съюз - нещо, което със сигурност трябва силно да се приветства. Трябва да сме окуражени от това малко бяло петно в средата на картата на Европа.
<P>
Според нашите оценки програмата "Младежта в действие" ще достигне около един милион души. Важната преобладаваща цел е участието на младежки организации. Това е сигнал към следващото поколение, че активното им участие е добре дошло. Искам също да изразя благодарността си към г-жа Pack за нейните усилия.
<P>
Трябва да протегнем ръка от Съюза към други страни, в този случай Швейцария, тъй като това е единственият начин, по който можем да постигнем успех. Само да се чака швейцарците да поискат да се присъединят към ЕС вероятно няма да е достатъчно във времена като тези. Освен това не трябва да забравяме, че финансовата подкрепа в частност за комисията по култура и образование ни дава основание да се надяваме, че Швейцария скоро ще се включи и в други програми.
<SPEAKER ID="064" NAME="Андрула Василиу" LANGUAGE="EN">
Г-н председател, бих искала да благодаря на всички за горещото приветстване на инициативата. За мен беше удоволствие да подпиша този документ между Европейския съюз и Конфедерация Швейцария като мой първи документ като член на Комисията, отговарящ за образованието, културата и младежта. Приветствам това развитие и ми се иска Швейцария да беше в състояние да се присъедини към нас и в културната програма, което не може да направи поради вътрешни конституционни причини.
<P>
Както подчертаха много оратори, ние приветстваме създаването на по-тесни връзки между младежите на Швейцария и младежите на държавите-членки на ЕС. Гледаме на това като на средство за проправяне на път за по-голяма подкрепа на европейския проект в Швейцария, която се надяваме да промени мнението си в бъдеще и да реши да се присъедини към нас в Европейския съюз.
<P>
Ще си отбележа също, че уважаемите колеги насърчават и други държави, нечленуващи в ЕС, да се включат в програмата - нещо, което, разбира се, ние ще поощрим. Благодаря ви много за вашата подкрепа.
<SPEAKER ID="065" NAME="Doris Pack" LANGUAGE="DE">
Г-н председател, с голямо задоволство отбелязвам, че някои от моите колеги от редиците на евроскептиците са гласували в подкрепа на предложението, изразявайки съгласие, че е чудесно това, че Швейцария се присъединява към програмата и че ще има по-силно европейско сътрудничество в областта на образованието. Това може да разкрие нови хоризонти и за самите тези колеги, освен несъмнено за по-младото поколение в Швейцария. Доволни сме от това.
<P>
Г-н Mölzer вече не е тук, но отбелязвам, че той не спомена факта, че Швейцария не проведе референдум за това сътрудничество. Забележително е наистина, че Швейцария реши да не предприема такава стъпка особено в тази област. Въпреки това тя може да бъде сигурна, че по-младото поколение отдавна очаква възможността за такова сътрудничество. Г-н Mölzer очевидно е пропуснал да отбележи, че в този случай не се състоя референдум. Не е необходимо допитване до хората по всеки въпрос. Добрите неща, като присъединяването към Европейския съюз, са очевидни от само себе си. Надявам се, че по-младото поколение ще се възползва от плодотворното сътрудничество в рамките на програмите за образованието и младежта, и че те ще станат истински европейци, които на определен етап ще кажат: "Сега е моментът и ние да се присъединим към Европейския съюз и да участваме с останалата част на Европа във всички останали области на политика. Ние сме един континент и трябва да имаме съгласие и по тези въпроси". Убедена съм, че програмите за образование ще изиграят важна роля за повишаване на европейското съзнание сред хората в цяла Швейцария.
<SPEAKER ID="066" NAME="Председател">
Благодаря Ви, г-жо Pack, искам да Ви поздравя не само за доклада, но и за Вашата усърдна работа и ентусиазъм, както и за това, че бяхте в Мадрид в края на седмицата, за да популяризирате наградата LUX. Няма да имам възможност да съм с Вас на 17-и, въпреки че много бих искал да съм там. На 18-и и 19-и ще мога да присъствам на заседанията. Благодаря Ви, истината е тази, че Парламентът има нужда от хора като г-жа Pack, за да постигнем ефективността, от която всички се нуждаем.
<P>
(Ръкопляскания)
<P>
Разискването приключи.
<P>
Гласуването ще се проведе днес от 12,00 ч.
<P>
Писмени изявления (член 149)
<SPEAKER ID="999" NAME="Iosif Matula" LANGUAGE="RO">
Намирам за окуражаващо това, че Швейцария иска да участва в програмите на Европейския съюз за образованието и младежта, особено след като страната все още не е член нито на ЕС, нито на Европейското икономическо пространство. Участието й в програмите на ЕС е важно от гледна точка на това, че досега не сме имали пряко споразумение в областта на културата и образованието. Все пак участието на Швейцария в Болонския процес и създаването на Европейското пространство за висше образование са гаранция, че можем заедно да създадем условията за осъществяването на целите на стратегията 2020, установявайки в хода на процеса здрава връзка между държавите-членки и трети страни. Срещите между младите хора, обменът на опит между преподаватели и научни работници, и увеличаването на възможностите за обучение през целия живот ще ни помогнат да създадем обща европейска идентичност. Въпреки това искам да подчертая, че е необходимо да обмислим включването и на други държави, граничещи с ЕС, в нашите програми, защото образованието и културата не трябва да спират на нашите граници. Това ще ни даде възможност да възстановим европейския континент и да насърчим младите хора да участват активно във формирането на нашето общо бъдеще.
<SPEAKER ID="067" NAME="Mario Mauro" LANGUAGE="IT">
Участието на Швейцария, страна, избрала да не бъде част от Европейския съюз, в програмата "Младежта в действие" и в програмата за действие за обучение през целия живот не може да се изключи априори, а трябва внимателно да се оцени. Подкрепям условията на споразумението, постигнато между Комисията и правителството на Швейцария, и затова гласувах в подкрепа на доклада на г-жа Pack. Правилно е на Швейцария да бъдат предоставени ползите от програмите, но също така е добре да се гарантират всички финансови и други интереси на Европейския съюз.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Целта на програмата за обучение през целия живот, включена в Седмата рамкова програма, е да развива различни форми на обучение през целия професионален живот на хората чрез подкрепа на сътрудничеството между системите за образование и обучение в страните, участващи в програмата. Целевата група на програмата са не само студентите и учениците от средните училища, но и възрастни лица благодарение на програмата "Грундвиг", както и обучението на служители, за които са предвидени посещения с учебна цел. Ежегодното увеличение на бюджета, предвиден за тази програма, възлизащ на почти 1,028 млрд. евро през 2011 г., е знак за обоснованата необходимост от развитие и сътрудничество в тази област.
<P>
Във време на толкова висока безработица сред младите хора поради липса на образование, съобразено с потребностите на пазара на труда, както и поради липса на подходящо професионално обучение за дипломирани висшисти, е необходимо да се съсредоточим върху максималното оползотворяване на възможностите, предоставени от програмата за обучение през целия живот, и да намерим решение за това толкова трудно положение. Приветствам инициативата за включване на Швейцария в сътрудничеството в тази област. Надявам се, че взаимната обмяна на опит ще допринесе за повишаване на равнищата на заетост и мобилността на пазара на труда.
