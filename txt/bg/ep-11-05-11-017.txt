<CHAPTER ID="017">
Резистентността към антибиотици (разискване) 
<SPEAKER ID="708" NAME="Председател">
Следващата точка е разискването по въпроса, изискващ устен отговор, зададен от Paolo De Castro, от името на комисията по земеделие и развитие на селските райони, към Комисията относно резистентността към антибиотици - B7-0304/2011).
<SPEAKER ID="709" NAME="Paolo De Castro" LANGUAGE="IT">
Г-жо председател, г-н член на Комисията, госпожи и господа, днес сме натоварени с важната задача да обсъдим нарастващия проблем с резистентността към антибиотиците при животните по отговорен и всеотдаен начин. Става дума за въпрос от стратегическо значение за селскостопанския сектор, и по-специално за бъдещето на системата на европейското животновъдство.
<P>
Данните показват, че около 50 % от антибиотиците в Европа се предписват за прилагане на животни. При правилна употреба антимикробните средства помагат на селските стопани да поддържат здравето и производителността на селскостопанските животни и да гарантират доброто състояние на животните. Затова нашата задача не е да заклеймяваме употребата на антибиотиците в животновъдството, а да поискаме от Комисията конкретен отговор относно по-ефективната им употреба с оглед намаляване на резистентността към тях при животните.
<P>
В своята резолюция от 5 май 2010 г. относно оценката на плана за действие за защита и хуманно отношение към животните Европейският парламент подчерта връзката между хуманното отношение към животните, здравето на животните и общественото здраве, и призова настоятелно Комисията и държавите-членки да предприемат отговорни действия във връзка с нарастващия проблем с резистентността към антибиотиците при животните. По-специално ние призовахме Комисията да събере и анализира данни относно използването на всички продукти за опазване на здравето на животните, включително антибиотици, с оглед гарантирането на ефективната употреба на тези продукти. Година по-късно комисията по земеделие и развитие на селските райони, на която имам честта да съм председател, отправя искане към Комисията да приложи всички необходими инициативи за решаването на дългогодишния проблем, който може да има последици и за здравето на хората.
<P>
Това, от което се нуждаем, г-жо председател и г-н член на Комисията, е реален ангажимент от страна на Комисията, че ще използва събраните данни за прилагане на получените резултати на практика, като не само насърчи научноизследователската дейност и наблюдението, но и гарантира по-ефективното прилагане на антибиотиците като важно средство за борба с болестите при животните.
<P>
Във връзка с това искам да посоча, че според някои проучвания храненето с нискокалорийни фуражи може да доведе до по-голяма честота на заболяванията, а оттам и до по-честа употреба на антибиотици. Затова е желателно да се преразгледа забраната за хранене на непреживни животни с храни от животински произход в съответствие със становището на европейския Научен ветеринарен комитет. Това са исканията в резолюцията, приета в комисията по земеделие и развитие на селските райони на 12 април тази година, които утре членовете на ЕП ще подложат на гласуване.
<P>
През последните няколко месеца се извърши усилена работа, ето защо искам специално да благодаря на г-жа Paulsen, на докладчиците в сянка и на всички парламентарни групи за безценния им принос към утвърждаването на общия текст по проблема. Бъдещата конкурентоспособност на европейското животновъдство може да зависи от начина, по който се справяме с този проблем, а неотложният му характер изисква от нас ангажираност и отговорност чрез съгласуван подход и обща политическа воля.
<SPEAKER ID="710" NAME="Ласло Андор" LANGUAGE="EN">
Г-жо председател, най-напред искам да подчертая, че Комисията е съвсем наясно и поради това е загрижена заради заплахата за общественото здраве от проблема с резистентността към антибиотици.
<P>
В отговор на първия въпрос, през 2009 г. Комисията се обърна към Европейската агенция по лекарствата с молба да оглави събирането на съпоставими данни относно прилагането на антибиотици при животните. Проектът, наречен Европейска мрежа за надзор на потреблението на антибиотици във ветеринарната медицина (ESVAC), започна през последните четири месеца на 2009 г. Европейската агенция работи заедно с държавите-членки, агенциите на ЕС и заинтересованите участници по разработването на системата. В най-скоро време ще бъдат публикувани заключенията от данните, получени от 10 държави-членки. Други дванадесет държави-членки по собствено желание започват да събират тези данни. Целта е да се разшири системата, така че да обхване всички държави-членки от ЕС. По-далечната цел е да се съберат по-подробни данни - например на ниво животински вид.
<P>
За какво са ни тези данни? Нуждаем се от тях, за да възприемем подход, основан върху научните изследвания: само въз основа на такива данни учените ще могат да извършат правилна оценка на действителния риск от резистентност към антибиотиците, приписван на прилагането на антимикробни средства при животните.
<P>
По отношение на втория въпрос мога да уверя уважаемите членове на ЕП, че Комисията е наясно с факта, че контролът върху резистентността към антибиотиците изисква мултидисциплинарен подход. Ето защо Комисията непрекъснато се консултира със своите служби, съответните агенции в държавите-членки и другите участници в процеса чрез провеждане на срещи и обществени консултации. Комисията работи по проблема с резистентността към антибиотици в тясно сътрудничество със съответните агенции, и в частност с Европейския център за превенция и контрол на заболяванията, Европейския орган за безопасност на храните, Европейската агенция по лекарствата и Референтната лаборатория на ЕС за антимикробна резистентност.
<P>
За да отговоря на последния, трети въпрос, искам да съобщя, че Комисията разработва петгодишна стратегия относно антибиотичната резистентност. Тя ще възприеме цялостен подход и ще съдържа конкретни предложения за по-нататъшни действия за справяне с въпроса за антибиотичната резистентност по отношение на общественото здраве и здравето на животните. Стратегията ще се основава на заключенията и препоръките на Съвета относно антибиотичната резистентност и резултата от споменатите вече консултации.
<P>
Продължава работата по преразглеждането на правилата на ЕС относно лекарствените продукти за ветеринарна употреба и медикаментозните фуражи. Обсъждат се нови механизми и инструменти за справяне с антибиотичната резистентност, например като възможности при оценката на въздействието.
<P>
Въз основа на събраните данни Комисията ще вземе решение относно подробностите в нейното законодателно предложение. Целта ни е да представим стратегията на Комисията на 18 ноември 2011 г., когато ще бъде отбелязан Европейският ден на антибиотиците.
<SPEAKER ID="711" NAME="Elisabeth Jeggle" LANGUAGE="DE">
Г-жо председател, г-н Андор, най-напред искам да благодаря на председателя на комисията по земеделие и развитие на селските райони, г-н De Castro, за неговата инициатива и за запитването към Комисията по този важен проблем. Г-н Андор, след като изслушах Вашето изказване, позволете първо да Ви помоля да преминете от теория към практика, защото се нуждаем от конкретни действия.
<P>
Резистентността към антибиотици е проблем, към който трябва да се отнесем сериозно и на който досега обръщахме твърде малко внимание в контекста на животновъдството. Няма съмнение, че антибиотиците са много полезни, когато се прилагат правилно. Те помагат на стопаните да поддържат здравето на животните и тяхната производителност, и освен това осигуряват висока степен на хуманно отношение към тях. За да гарантираме ефективността на антибиотиците при борбата с болестите при хората и животните, трябва да възприемем съгласуван подход на равнище ЕС.
<P>
През последните седмици в комисията по земеделие и развитие на селските райони проведохме оживени разисквания по проблема, като го разгледахме подробно. На 12 април комисията прие с широко мнозинство съвместна резолюция: с 34 гласа "за" и 2 "против". Отличното сътрудничество с всички докладчици в сянка от различните групи доведе до изработването на много балансиран и добре обмислен текст, към който трябва да се придържаме, за което ще ви призова по време на утрешното гласуване в пленарната зала. Докладът е балансиран, защото се съсредоточава върху хуманното отношение към животните, проблемите на резистентността към антибиотиците и икономическата жизнеспособност, що се отнася до стопанствата.
<P>
Затова още веднъж искам да благодаря на всички, взели участие в работата на комисията по земеделие и развитие на селските райони, както и лично на г-жа Paulsen за ползотворното сътрудничество. Сега вече очаквам Комисията да предприеме действия.
<SPEAKER ID="712" NAME="Luis Manuel Capoulas Santos" LANGUAGE="PT">
Г-жо председател, г-н Андор, госпожи и господа, последствията от прилагането на антибиотици за лечение на заболявания при животните са добре известни и будят все по-нарастваща тревога. В тази област вече се съблюдават достатъчно строги стандарти, на които Европейският парламент обръща внимание и във връзка с които се осъществяват множество положителни инициативи, като например мрежата за събиране на данни за резистентността към антибиотиците. Но така или иначе тези инициативи не са достатъчни.
<P>
Ето защо призовавам Комисията не само да подобри механизмите за наблюдение, но и да приеме необходими мерки за събиране на по-широка база данни, както и за включването на поредица от механизми, поощряващи най-добрите практики в тази област, в разработвания общ пакет от законодателни текстове в областта на общата селскостопанска политика.
<P>
Текстът на резолюцията, внесена от комисията по земеделие и развитие на селските райони, чийто най-важни препоръки получиха широка подкрепа, както току-що потвърди моята колега, г-жа Jeggle, заслужава подробен анализ от страна на Комисията. Преди всичко препоръките трябва да бъдат превърнати в конкретни мерки за по-доброто опазване на общественото здраве и на представата за качеството на европейските продукти от животински произход.
<SPEAKER ID="713" NAME="Marit Paulsen" LANGUAGE="SV">
Г-жо председател, г-н Андор, госпожи и господа, смятам, че комисията по земеделие и развитие на селските райони свърши отлична работа. Много рядко политически разнородна формация може да постигне такава висока степен на разбирателство.
<P>
Резистентността към антибиотиците представлява в действителност най-голямата заплаха, пред която сме изправени, за здравето както на хората, така и животните. Някога инфекциозните болести са били най-честата причина за смъртност сред децата, младите хора и младите животни. В този смисъл не бива да забравяме, че и хората, и животните са бозайници. Имаме еднаква имунна система и еднаква чувствителност към стрес, което означава, че когато не се чувстваме добре, имунните ни системи са увредени и се нуждаем от антибиотици, защото в противен случай ставаме по-уязвими на сериозни инфекции.
<P>
Взехме предвид тези съображения, свързани с хуманната медицина. Предприехме мерки, опитахме се да направим по-строги принципите за прилагането на антибиотици и да разберем какво би могло да се случи. Не бива да забравяме, че ако изгубим антибиотиците като оръжие, ще се върнем към времето на нашите баби, когато тривиални инфекциозни заболявания, като възпаление на ухото при малките деца, са можели да доведат до фатален край. В този смисъл не е много лесно да се справим с подобен проблем, затова трябва да се отнесем с подобаваща сериозност. Както казах, аз съм изключително доволна.
<P>
Има някои детайли, за които ми се иска да бяха в по-голяма степен застъпени или по различен начин поставени в настоящата резолюция, но важното не е това, че всички запетаи в текста са правилно поставени; важната в случая е колективната воля за започване на процеса. Смятам, че именно с това ще се съобрази Комисията, защото съм почти убедена, че утре вотът ще приключи с почти единодушно "за". Надявам се това да е ясен сигнал за вас, който да ви накара да наострите слуха си и да чуете внимателно. Благодаря.
<SPEAKER ID="714" NAME="Richard Ashworth" LANGUAGE="EN">
Г-жо председател, искам да благодаря на председателя на комисията по земеделие и развитие на селските райони за повдигнатия въпрос.
<P>
Споделям опасенията му относно степента на резистентност към антибиотици при лечение на инфекциозните заболявания по добитъка. Съгласен съм, че трябва в по-голяма степен да се безпокоим относно данните за прехвърляне на тази резистентност върху човешката популация, където установяваме, че ефективни някога антибиотици са загубили в значителна степен своята мощ, което излага на риск здравето на хората. Затова подкрепям същността на разискването. Освен това изразявам съгласие, че първата важна крачка е да се работи в тясно сътрудничество с различните агенции и фармацевтичната промишленост, за да се извърши наблюдение и оценка на проблема.
<P>
Искам да заявя, че противно на общоприетото становище, проблемът не е изключителен приоритет на интензивното земеделие. Произволното прилагане на антибиотици в селското стопанство е - или винаги е било - прилагано повсеместно във всички стопанства, малки или големи. Дори бих стигнал по-далеч, като добавя, че именно големите производители в наши дни са вертикално интегрирани по силата на договорни условия с преработвателната промишленост, където профилактичната употреба на антибиотици обикновено се забранява или ограничава от различните системи за осигуряване на качеството.
<P>
Ясно е обаче, че трябва да има някаква степен на контрол, затова очаквам в най-скоро време да чуя подробности относно стратегията, за която спомена г-н Андор. Искам да отбележа три неща. Първо, всички мерки трябва да се предприемат на основата на достоверни научни доказателства, да бъдат пропорционални, и на трето място, да не създават допълнително регулаторно бреме, а оттам и разходи за селскостопанския и ветеринарния сектор.
<SPEAKER ID="715" NAME="Martin Häusling" LANGUAGE="DE">
Г-жо председател, госпожи и господа, това е много сериозен въпрос. Той е от изключително значение не само за животновъдството, а преди всичко за човешкото здраве. Не трябва да забравяме този факт. В крайна сметка не е проблем и на комисията по земеделие и развитие на селските райони. Но както за пореден път стана ясно, не разполагаме с достатъчно данни. Само 10 държави-членки са предоставили информация, а това е твърде недостатъчно. Трябва да се заемем с проблема възможно най-скоро и да осъществим прецизен контрол.
<P>
В този смисъл обръщаме твърде малко внимание на един фактор, а именно на интензивното земеделие, както в големите комплекси, така и в определени райони. Трябва да разгледаме този проблем и да направим нещо за неговото предотвратяване. Чрез преструктуриране на селскостопанската политика можем да гарантираме, че акцентът ще падне върху хуманното отношение към животните, че те ще живеят в условия, подходящи за техния вид, и ще бъдат силни и издръжливи, на принципа, че превенцията е по-добра от лечението.
<P>
Нуждаем се - но това е работа на Комисията - и от дългосрочен план за намаляване на прилагането на антибиотици в селското стопанство. Резистентността към антибиотиците засяга основно работещите в селскостопанския сектор, с други думи, земеделските стопани и заетите в съответните стопанства. Тези категории лица вече изпитват сериозни затруднения в това отношение. Друга причина за тревога е подозрението, че резистентността към антибиотици се прехвърля директно с храните. Трябва внимателно да изследваме проблема с оглед интересите на здравето на европейските граждани. В този смисъл тук са необходими незабавни действия.
<P>
Важно е да се разбере, че в животновъдството се прилагат 50 % от всички антибиотици, което е прекалено. Ето защо трябва да гарантираме, че в бъдеще този процент ще стане по-нисък с оглед дългосрочните интереси на селското стопанство и на общественото здраве.
<SPEAKER ID="716" NAME="Rareş-Lucian Niculescu" AFFILIATION="PPE">
(RO) Г-жо председател, тази година Световният ден на здравето, 7 април, премина под знака на резистентността към антибиотици като заплаха за общественото здраве в световен мащаб. Всяка година в Европа умират 25 000 души по причина на резистентност към антибиотици. Животните и храните от животински произход могат да имат участие в развитието на антимикробна резистентност у хората. Затова обсъжданата днес резолюция има огромно значение.
<P>
Най-важната дума при подобно разискване по темата е "предпазливост". Не антибиотиците са лошите, а тяхната непресметната и неумерена употреба. Антибиотиците не трябва да се очернят, а да се прилагат предпазливо както при хората, така и при животните. Предложените в резолюцията мерки за предоставяне на повече информация на ветеринарните лекари и селските стопани трябва да бъдат приложени в най-кратки срокове. Що се отнася до издаването на забрана за използването на антибиотици като хранителни добавки към фуражи, това трябва без никакво съмнение да е предмет на международно договаряне.
<P>
Според резултатите от проведено наскоро проучване в Съединените американски щати почти половината от изследваните проби месо са съдържали Staphylococcus aureus, половината от които са били резистентни на почти три класа антибиотици. Това илюстрира широкото използване на антибиотици в животновъдството и трябва да отбележа, че на европейските стопани им омръзна да бъдат единствените, които приемат и изпълняват подобни правила с риск доходите им да намалеят.
<SPEAKER ID="717" NAME="Ulrike Rodust" AFFILIATION="S&amp;D">
(DE) Г-жо председател, г-н Андор, госпожи и господа, трябва да направим всичко възможно да се противопоставим на разпространението на антибиотичната резистентност. По този въпрос нямаме разногласия. Става дума за отговорно прилагане на антибиотици в хуманната медицина и в животновъдството. Европейският съюз трябва да предприеме решителни действия. Не трябва да позволяваме всяка година само в Европейския съюз 25 000 души да продължат да умират от инфекциозни заболявания, причинени от резистентни бактерии. Антибиотиците не трябва да се прилагат рутинно или превантивно. Трябва да гарантираме тяхното отговорно прилагане във всички държави-членки.
<P>
Затова е изключително важно да се положат всички усилия за опазване на здравето на добитъка от стадия на отглеждане от малки животни до окончателното им израстване. Гарантирането на здравето на животните е най-добрият начин за избягване на инфекциите и прилагането на антибиотици. Начинът на хранене на животните е решаващ в това отношение, но грижите по отглеждането също са от значение.
<P>
Трябва да сме отворени към прилагането на алтернативни методи, като хомеопатия и фитотерапия, в животновъдството. Нуждаем се от повече научни изследвания и повече информация в Европа относно тези алтернативни подходи.
<SPEAKER ID="718" NAME="Gerben-Jan Gerbrandy" AFFILIATION="ALDE">
(NL) Г-жо председател, г-н Андор, госпожи и господа, моята страна, Нидерландия, е световен шампион. За съжаление, не по футбол - за малко пропуснахме шанса си миналата година - а по прилагане на антибиотици при отглеждането на добитък. Няма друга страна в света, която да използва толкова много антибиотици при отглеждането на добитък, като Нидерландия. От това обаче произтичат много сериозни последствия, които не се ограничават само до прилагането на антибиотиците в страната; както посочиха мои колеги, 25 000 души умират всяка година в Европа в резултат на бактериални инфекции. Те достигат до хората чрез месото. Деветдесет процента от пилешкото месо в Нидерландия съдържат резистентните бактерии ESBL, като миналия месец стана ясно, че резистентни бактерии са били открити в зеленчуци, след като преди това с тях е била наторена почвата. Г-жо председател, тази практика трябва да се промени. Страна като Дания показва, че подобна промяна е възможна и че с помощта на трезви, строги мерки можем да поддържаме мощен и здравословен сектора на говедовъдството при употреба на далеч по-малко антибиотици.
<P>
Комисията вече заяви, и тази вечер отново повтори намерението си, че през ноември ще приложи много по-обхватни мерки, които ще дадат резултат през 2012 г. Искам настоятелно да приканя Комисията да отдаде на тези мерки изключителен приоритет и да не оставя това в ръцете на държавите-членки, които са твърде тромави в задействането на необходимите мерки.
<SPEAKER ID="719" NAME="Mairead McGuinness" AFFILIATION="PPE">
(EN) Г-жо председател, съвсем ясно е, че съществува междупартийно споразумение относно проблема с резистентността към антибиотици. Предвид казаното от Комисията обаче - а именно, че разполагаме с данни само от 10 държави-членки, при което все още дори нямаме достъп до тях - наистина става дума за опасения, за които нямаме реални доказателства. Нуждаем се от тази информация.
<P>
Искам да видя таблица, в която за всяка държава-членка е посочена употребата на лекарства на глава добитък, за да можем наистина да обърнем погледа си към страните, които прилагат най-добрите практики, и да ги отличим спрямо останалите. Нямам предвид да търсим виновни, а по-скоро да дадем възможност на онези държави-членки, които може би прекаляват с прилагането на антибиотици, да подобрят животновъдните си практики.
<P>
Освен това трябва да отбележа, че селските стопани не използват антибиотици безразборно, а само когато животните се разболеят. Те са скъпи и следователно животновъдите не ги дават на животните така, както биха им дали да пият вода.
<P>
Трябва да бъдем по-балансирани в това разискване. Нека първо съберем информацията. Очакваме с нетърпение стратегията през ноември, която ще ни помогне да избегнем разрастващия се проблем за Европейския съюз и животните и хората в него.
<SPEAKER ID="720" NAME="Peter Jahr" AFFILIATION="PPE">
(DE) Г-жо председател, много съм благодарен на автора на въпроса, председателя на нашата комисия, който постави темата в дневния ред. Прилагането на антибиотици при животните е свързано с тясно обвързани предимства и недостатъци. Лекарствата, които поддържат животните здрави, могат при неправилна употреба да изложат хората на голям риск. Ето защо трябва да възприемем съгласуван, интегриран и преди всичко научен подход, защото и в бъдеще ще прилагаме антибиотици за лечение на животните. В същото време трябва да намалим риска за хората.
<P>
Докладът отговаря именно на тези изисквания. Надявам се Комисията да вземе предвид предложенията, желанията и изискванията на Парламента. И най-вече, както отбелязаха много от ораторите преди мен, нуждаем се от анализ на настоящата ситуация от всички държави-членки в интерес на животните, на европейското селско стопанство и в частност на гражданите на Европейския съюз.
<SPEAKER ID="721" NAME="Miroslav Mikolášik" AFFILIATION="PPE">
(SK) Г-жо председател, искам да изтъкна един факт, който свързва ветеринарната с хуманната медицина. На всички европейски конгреси на микробиолозите, когато се говори за резистентност към антибиотици при хората, неизменно става дума за т.нар. метицилин-резистентен staphylococcus aureus. Тази бактерия е напаст, срещу която лекарите в хуманната медицина не разполагат с ефективен антибиотик: не знаем как можем да излекуваме организма от нея. Всяка година до 25 000 души умират от тази инфекция.
<P>
Знаете ли как се случи това? Ами много просто - от безотговорна употреба на антибиотици във ветеринарната медицина. Животните буквално се тъпчат с тонове антибиотици. В случая става дума за профилактично дозиране, под формата на добавки към храната, като по този начин се отслабва и организмът на човека и способността му да се бори с вътреболничните инфекции, въпреки болничните грижи.
<P>
Искам да призова Комисията да ускори процеса на събиране на данните от научните изследвания от всички държави-членки, но също така и да подкрепи новите изследвания в областта на антибиотиците, които ще бъдат ефикасни за хората и ще спасят живота им.
<SPEAKER ID="722" NAME="Jaroslav Paška" AFFILIATION="EFD">
(SK) Г-жо председател, навлизането в хранителната верига на продукти от химическата и фармацевтичната промишленост е неизбежно последствие от интензифицирането на селскостопанското производство. Човешкият организъм се превръща в естествена жертва на усилията на производителите на храни да произведат храна в максимални количества, с възможно най-малки разходи и при максимална ефективност.
<P>
Ето защо трябва да започнем да проследяваме много внимателно прилагането на съвременни продукти на химическата и фармацевтичната промишленост, а в интересите на опазването на здравето на нашите съграждани да извършим и оценка на последствията от тази употреба по много целенасочен, систематичен и постоянен начин. Единствено чрез висококачествено постоянно проследяване на хранителните продукти ще съумеем да разпознаем отрано рисковете или заплахите от страна на новите технологии пред съвременния човек.
<P>
Днес може да се говори повече за антибиотици и нарастващата резистентност към тях, но трябва да отбележим проблема и да го оценим по-комплексно. Надявам се Комисията ще разгледа опасенията за безопасността на храните като последователна стратегия.
<SPEAKER ID="723" NAME="Ласло Андор">
член на Комисията. - Г-жо председател, стратегията на Комисията относно антимикробната резистентност, която възнамеряваме да представим през ноември, ще предостави допълнителни идеи относно начините, по които Комисията, заедно с държавите-членки и другите участници в процеса, ще се справи с проблема за антибиотичната резистентност във всички засегнати сектори. Някои от тези действия може да изискват законодателни промени. Други - не. Разковничето е в подбора на правилните инструменти за справяне с конкретната задача.
<P>
Изказвам пълно съгласие с това, че проблемът не е само, или предимно, от областта на животновъдството. Ето защо си поставяме за цел да намалим развитието на антимикробна резистентност, приписвана на прилагането на антибиотици при животните.
<P>
За целта съществуват различни инструменти: просвета, кампании за повишаване на обществената осведоменост и т.н. По същия начин считаме, че трябва да се събират данни, за да се насърчава по-доброто разбиране на проблема. Държавите-членки проявяват интерес в предоставянето на сведения, което е окуражаващо.
<P>
Да, имаме срокове за действие. В момента е в ход подготвителна работа, в това число и оценка на въздействието, преразглеждане на правилата относно лекарствените продукти за ветеринарна употреба и др. Законодателните предложения, както вече споменах, ще бъдат направени през 2012 г.
<P>
Комисията приветства ценния принос на Парламента и очаква с огромно желание да продължи сътрудничеството с него, държавите-членки и участниците в процеса от всички сектори, обединени от общата цел да опазим здравето на гражданите в целия Европейски съюз.
<SPEAKER ID="724" NAME="Председател">
Внесено е едно предложение за резолюция, в заключение на разискванията.
<P>
Разискването приключи.
<P>
Гласуването ще се проведе в четвъртък, 12 май, по обед.
<P>
Писмени изявления (член 149)
<SPEAKER ID="725" NAME="Luís Paulo Alves" LANGUAGE="PT">
Резистентността към антибиотици при селскостопанските и домашните животни се превърна в проблем през последните години. За да се справим с този нарастващ проблем, призовавам към ускоряване на научните изследвания и осъществяване на по-добър контрол върху ефектите от антибиотиците върху хранителната верига. Ако се използват правилно, антибиотиците са ефикасно оръжие, затова призовавам Комисията да въведе конкретни мерки за по-ефективното прилагане на антибиотиците с оглед намаляване на резистентността към тях при животните, тъй като това е проблем, който засяга цялата хранителна верига. В частност засяга нивата на антибиотична резистентност, а оттам и последствията върху човешкото здраве. С оглед на това бюджетът на Службата по храните и ветеринарните въпроси (FVO) и Европейският орган по безопасност на храните (EFSA) трябва да предвиди необходимите средства за разрастване на теренните проучвания и ефективното проследяване на проблема. Накрая, като отчитам важността на проблема, призовавам Комисията да изработи план за справяне с проблема на равнище ЕС, който отчита цялостния характер на въпроса за борбата с антибиотичната резистентност, и най-вече връзката между здравето на животните и прилагането на антибиотици, както и връзката между здравето на хората и животните.
<SPEAKER ID="725" NAME="Ismail Ertug" LANGUAGE="DE">
С храната приемаме антибиотици, което води до увеличаване на резистентността към тях. Това е едно от медицинските достижения, които постепенно губят значимостта си, като този процес трае вече дълги години. Г-н De Castro спомена за вече взетите мерки. Подкрепям направените в резолюцията предложения. Но има два аспекта, върху които искам да се съсредоточа.
<P>
Регламентите не са достатъчни. По време на скандала с диоксина видяхме колко лесно могат да бъдат пренебрегнати, ако има и една "черна овца" с безотговорно поведение. Разбира се, трябва да има регламенти и трябва да въведем системи за наблюдение, но и това не решава проблема изцяло.
<P>
В средно- и дългосрочен план решението е да направим употребата на антибиотиците по-безпроблемна до голяма степен. Това може да стане чрез инвестиции в научни изследвания и споделяне на експертни знания, които да бъдат предадени на земеделските стопани и на ветеринарите, и на трето място, чрез предоставяне на информация на потребителите.
<P>
Трябва да използваме интелигентно пазарните механизми, защото потребителите решават как ще се произвеждат храните им в дългосрочен план.
<SPEAKER ID="725" NAME="Pavel Poc" LANGUAGE="CS">
Според статистиките на Европейския център за превенция и контрол на заболяванията в Европа има 400 000 пациенти, инфектирани с мултирезистентни бактериални щамове. Затова приветствам резолюцията на комисията по земеделие и развитие на селските райони, в която най-вече подкрепям изискването за правилно събиране и анализ на съпоставимите данни върху продажбата на препарати за ветеринарната практика, както и за последващото им прилагане при животните. Събирането на подобна информация трябва да стане задължително за всички държави-членки на ЕС. Ако ЕС приеме строги мерки относно прилагането на антибиотици при селскостопанските животни, можем да очакваме промени в законодателството в трети страни, особено поради финансовите загуби, които ще произтекат от ограниченията върху износа на месо за Европа. Например 74 % от всички прилагани в САЩ антибиотици се използват в животновъдството, за профилактика на болести или за подобряване на растежа на здравите животни. Половината от изследваните месни продукти в търговската мрежа на САЩ съдържат опасни бактерии (MRSA). Този проблем е известен в САЩ от 2008 г., но до днес няма фундаментално решение. Непатогенните мултирезистентни бактериални щамове също представляват риск с оглед на възможността от трансгенен трансфер и, според най-новите изследвания, на кръстосана резистентност. Появата на нови, мултирезистентни бактериални щамове може да лиши бъдещите поколения от възможността за ефективно прилагане на антибиотиците. Подобен сценарий може да доведе до катастрофални последствия за човешкото здраве. Резистентността към антибиотиците представлява много сериозен проблем, който се нуждае от незабавно и ефикасно решение.
