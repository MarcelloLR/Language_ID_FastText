<CHAPTER ID="012-02">
2. Азербайджан: свобода на изразяването (гласуване)
<SPEAKER ID="849" NAME="Председател">
Следващата точка е разискването по седем предложения за резолюция относно свободата на изразяване на мнение в Азербайджан.
<SPEAKER ID="252" NAME="Fiorello Provera" LANGUAGE="IT">
Г-н председател, госпожи и господа, Европа поде интересната инициатива "Източно партньорство", която беше посрещната с подкрепа и сътрудничество от страна на шест държави: Армения, Беларус, Грузия, Молдова, Украйна и Азербайджан.
<P>
Тази дейност подобрява отношенията между Европейския съюз и споменатите държави, и може да доведе до демократично и икономическо развитие в района, макар и в различна степен, в зависимост от историята на всяка държава. Вземайки предвид тази интелигентна политическа стратегия, аз считам за неуместно провеждането на неотложното разискване относно двама млади блогъри, осъдени след събития, за които съдебните процеси все още продължават, докато ние не забелязваме достатъчно други, наистина трагични обстоятелства, като неотдавнашното клане на 57 души, събрали се, за да подкрепят кандидат за управител на провинция във Филипините.
<P>
Всички парламентарни групи, с изключение на нашата, подкрепят предложението за резолюция относно Азербайджан, което е сурово и не в съзвучие с инициативите за партньорство, които сме предприели. Аз съм убеден, че резките позиции, съдържащи се в резолюцията, не само могат да доведат до обтягане на отношенията на азербайджанското правителство с Европейския съюз, но също така и да навредят на делото срещу двамата младежи с това, че биха могли да подложат на риск тяхното помилване.
<P>
Във връзка с това бих искал да ви напомня за решението, прието вчера следобед на пленарно заседание, с което отхвърлихме резолюция относно случая на Аминату Хайдар, за да не компрометираме провеждащите се дипломатически преговори. Аз считам за непоследователно и това, че на същата сесия тук се поставят на гласуване две резолюции - една относно Беларус и другата относно Азербайджан, като тонът на двете силно се различава, при положение че двете държави са страна по същото Източно партньорство.
<SPEAKER ID="254" NAME="Lidia Joanna Geringer de Oedenberg" LANGUAGE="PL">
Когато на 11 ноември тази година Европа отбелязваше годишнина от края на Първата световна война, в Азербайджан беше издадена присъда за няколко години лишаване от свобода на някои журналисти, които са се осмелили да пишат относно корупцията и безработицата, ширещи се в държавата. Журналистите бяха официално обвинени в разпространяване на хулиганство и тероризъм.
<P>
В класацията, представена от организацията "Фрийдъм хаус", статусът на Азербайджан е "не свободна". Според "Репортери без граници" Азербайджан е на 146-то място от общо 175 държави, проучени по отношение на свободата на словото. Тревожни сигнали постъпват и от анализите, направени от информационното звено на списание "Икономист", което е оценило Азербайджан по въпроса за политическите свободи. Във връзка с това миналогодишният отказ на органите на Азербайджан да предоставят отстъпки на чуждестранни медии, като Би Би Си и радио "Свободна Европа", не трябва да изненадват никого.
<P>
Считам, че за Европейския съюз е дошло време да преразгледа своя подход към Азербайджан и, възползвайки се от участието на Баку в Европейската политика на съседство и партньорство, да започне да упражнява по-голям натиск върху органите в тази държава. Искам да добавя моя глас към призива на моята политическа група за безусловното освобождаване на лишените от свобода журналисти и за съответстващо преразглеждане на азербайджанския закон.
<SPEAKER ID="256" NAME="Marietje Schaake" LANGUAGE="EN">
Г-н председател, Азербайджан е подписала редица споразумения за партньорство с ЕС. Държавата участва активно в политиката на добросъседство, а така също и в Източното партньорство. Това не се отнася само до търговията. Азербайджан също така е поела ангажимент за зачитане на демокрацията, правата на човека и принципите на правовата държава. В момента обаче всички те са застрашени от настоящия режим.
<P>
Днес ние изтъкваме случая на Emin Milli и Adnan Hajizade, който символизира силното ограничаване на свободата на медиите, на свободното изразяване и на гражданското общество, което е много по-дълбоко и по-обхватно от случая на само двама блогъри, както ги наричат. Те наистина използваха нови медии като "Фейсбук" и "Туитър", но всъщност ние дори не знаем защо са лишени от свобода, тъй като на процеса не са били допуснати доказателства на защитата по тяхното дело и процесът не е отговарял на международните стандарти, той наистина изглежда скалъпен.
<P>
Ако не можем да разчитаме на правителството на Азербайджан да отстоява своя ангажимент по отношение на демокрацията, правата на човека и правовата държава, който самата държава е подписала с ЕС, то тогава Европа изобщо не може да счита Азербайджан за надежден партньор, което се отнася също и за търговските отношения.
<P>
Настоящата резолюция настоятелно призовава правителството на Азербайджан да спазва собствените си обещания и да започне да изгражда своя авторитет в международната общност чрез зачитане на своите собствени граждани, като им предостави демократични и човешки права, и вземе предвид зачитането на принципите на правовата държава.
<P>
Вчера ние връчихме наградата "Сахаров" в Парламента на европейските граждани и чухме много впечатляваща реч на лауреата г-н Ковальов, който каза, че на страха може да се отговори само със свобода на мисълта, а свободата на мисълта може да бъде изразена само когато свободата на изразяване наистина е гарантирана и когато се вслушаме в тези, които основно се занимават с въпроси, отнасящи се до опозицията на тяхното правителство, и ние като граждани на Европейския съюз трябва да гарантираме всичко това в партньорство с Азербайджан във всички области.
<SPEAKER ID="258" NAME="Ulrike Lunacek" LANGUAGE="DE">
Г-н председател, предишният оратор вече спомена някои от детайлите на настоящата резолюция. Наред с другото, повод за резолюцията беше инцидент, който се случи през юли 2009 г., когато двама млади блогъри - Emin Milli и Adnan Hajizade - били нападнати в ресторант, отишли до полицията, за да съобщят, а след това самите те били арестувани.
<P>
Срещу тях е било заведено дело и според всички международни наблюдатели, включително "Амнести Интернешънъл", съдебният процес далеч не е бил справедлив. Например очевидно направеният в ресторанта видеозапис, на който ясно се виждало кой е бил нападнат и че нападателите са били други хора, а не двамата блогъри, не е бил пуснат.
<P>
Следователно става ясно, че присъдата не отговаря на критериите, които се изискват от една правова държава. Аз силно се надявам, че при второто гледане на наказателното дело ще бъдат представени всички доказателства.
<P>
Радвам се, че успяхме да внесем резолюция, която е подкрепена от почти всички групи. Съжалявам, че групата на г-н Provera няма да се присъедини към нас, а вместо това подчертава, че трябвало да чакаме случаят да се реши от само себе си и да използваме дипломатически канали.
<P>
Г-н Provera, аз считам, че е необходимо Парламентът, който е в партньорски отношения с парламента на Азербайджан, да изрази ясно своята позиция. Правата на човека представляват основен въпрос. Г-жа Schaake спомена за връчената вчера награда "Сахаров". Ние трябва да говорим открито в подкрепа на свободата на мисълта във всички части на света и да гарантираме, че тази свобода се зачита.
<P>
Президентът Алиев често повтаря колко важни са правата на всеки журналист и че те трябва да бъдат защитавани от държавата. Наша задача е да напомним това на всеки и аз силно се надявам, че в бъдеще ще има друга резолюция относно партньорството между парламента на Азербайджан и Европейския парламент, тъй като, за съжаление, преди две седмици не беше постигнат успех.
<SPEAKER ID="260" NAME="Joe Higgins" LANGUAGE="EN">
Г-н председател, аз приветствам факта, че беше обърнато внимание на ужасяващото и постоянно потъпкване на правата на човека в Азербайджан - никаква свобода на медиите, десетки журналисти хвърлени в затвора, някои от тях подлагани на побой, а други дори убити през последните години. Ние обаче трябва да попитаме защо режимът на г-н Алиев прилага толкова ужасни репресии. Причината, разбира се, е да се опита да прикрие огромната корупция, която съществува в държавата. Управляващият елит е забогатял баснословно, специално в областта на нефтената и газовата промишленост, докато 90% от населението на Азербайджан живеят в крайна бедност и не се възползват от природните ресурси на тяхната държава.
<P>
Както обикновено, в това отношение западните правителства и мултинационалните корпорации действат с голямо лицемерие. Те обикновено уреждат нещата с режима на власт, за да улеснят деловите и търговските отношения, и корпорациите трупат тлъсти печалби от използването на природните ресурси, които по право принадлежат на народа на Азербайджан. Западните правителства трябва да бъдат попитани защо настойчиво не поискат нефтените кладенци да бъдат използвани, за да се промени животът на хората, вместо за поддържане на режима.
<P>
Членовете на Европейския парламент съвсем правилно осъждат остро потъпкването на правото на различно мнение и на свободни демонстрации в Азербайджан и аз не мога да пропусна възможността да осъдя също така срамната репресия срещу протестите от страна на датската полиция в Копенхаген през последните дни, която арестува 1 000 мирни демонстранти, сложи им белезници и ги остави да лежат на студа в продължение на часове.
<P>
Когато аз изразих протест и поисках освобождаването на няколко колеги от Центъра по заетостта и доходите (CWI), самите полицаи ми казаха, че това било превантивен арест, превантивно задържане. Това, което важи за Азербайджан, със сигурност следва да важи и за държава-членка на Европейския съюз.
<SPEAKER ID="262" NAME="Ryszard Antoni Legutko" LANGUAGE="PL">
Г-н председател, поради прекалено меката и деликатна критика на правителството, в Азербайджан двама души попаднаха в затвора, след като получиха сурови присъди. Какво означава това?
<P>
На първо място, че държавата няма добри правни институции и че няма изгледи такива институции да се появят. На второ място, че Азербайджан има авторитарна система на управление, която упражнява контрол върху все повече и повече области от политическия живот. Всяка отстъпка се наказва. Какво можем да направим ние при това положение?
<P>
Ние определено трябва да се намесваме във всеки конкретен случай на нарушаване на справедливостта, както правим в настоящото разискване. Такива намеси доста често са постигали успех. Значително по-трудно е да се наложи институционална промяна. Досега усилията на ЕС в тази област са били незадоволителни, отчасти защото ние все още сме снизходителни към някои тирани, а гласовити в критиката ни към други. Представители на правозащитната организация "Мемориал" споменаха това няколко пъти в Парламента.
<P>
Нашите проблеми са свързани отчасти и с факта, че процесът на появата на авторитарно управление е много труден, напрегнат и продължителен. Това е много песимистичен извод, но аз приключвам със следната мисъл: независимо от всичко, ние следва да не прекратяваме нашите усилия и трябва да бъдем последователни в упражняването на натиск.
<SPEAKER ID="264" NAME="Tunne Kelam" LANGUAGE="EN">
Г-н председател, в началото на тази година Европейският съюз направи изявление относно свободата и медиите в Азербайджан. Съжалявам, че след като беше изразена загриженост относно свободата на медиите по време на редовна среща с членове на парламента на Азербайджан, обратна връзка не се получи. Затова Европейският парламент трябва да изрази позиция. Между другото, това ще бъде последната приета от нас резолюция през 2009 г.
<P>
Главната тревога на групата на Европейската народна партия (Християндемократи) - и аз се радвам, че всички фракции споделят същата тревога - е във връзка с влошаването на свободата на медиите в тази държава. Широко разпространената практика на тормоз, преследване и осъждане на журналисти от опозицията е изключително тревожна. Ние призоваваме органите на Азербайджан да освободят незабавно журналистите от затвора. Това се отнася също така за двамата млади блогъри.
<P>
Вторият проблем е относно скорошното решение на азербайджанските органи да анулират лиценза за излъчване на радиопредавания на ултра високи честоти (FM) на няколко международни радиостанции, като "Свободна Европа", "Гласът на Америка", BBC World Service и други, лишавайки слушателите в тази държава от ценни и независими източници на информация. Във връзка с това аз моля колегите да приемат устно предложение за изменение на параграф 7 на резолюцията, а именно не само да изразяват съжаление за положението, но също така настойчиво да призоват правителството на Азербайджан да оттегли своето решение и да преразгледа лицензите за излъчване на радиопредавания на ултра високи честоти (FM) за споменатите радиостанции.
<P>
Разнообразието, свободата и независимостта на информацията са ключът към здравото общество, както ни каза вчера Сергей Ковальов тук, в Парламента. Това се отнася изцяло и за отношенията на ЕС с Азербайджан.
<SPEAKER ID="266" NAME="Laima Liucija Andrikienė" LANGUAGE="EN">
Г-н председател, Азербайджан е важен партньор на Европейския съюз. Тя определено е основен партньор в усилията за гарантиране на европейската енергийна сигурност.
<P>
Въпреки това, колкото и важни да са нефтът и газта, те не са всичко. Азербайджан е поела ангажименти да работи за демократичното и плуралистично общество, както е записано в инициативата Източно партньорство, в която Азербайджан възнамерява да вземе пълно участие. Ние следва да одобряваме стъпките в правилната посока, предприети от президента Алиев, като например освобождаването на 119 затворници, включително петима журналисти, в края на 2007 г.
<P>
Положението със свободата на медиите обаче се влошава. Ние разполагаме с редица случаи в подкрепа на това твърдение, като положението на блогърите, лицензите на BBC, радио "Свободна Европа" и т.н. Ние не трябва да се страхуваме да напомняме на Азербайджан, че хората трябва да имат правото да говорят открито и свободно, дори това да означава критики, отправени към правителствата. Това е основният принцип на демократичното общество и демократична Азербайджан трябва да бъде цел, която е толкова важна, колкото...
<P>
(Председателят отнема думата на оратора)
<SPEAKER ID="268" NAME="Vilija Blinkevičiūtė" LANGUAGE="LT">
Свободата на изразяване е основно човешко право и е крайъгълен камък на демокрацията. Азербайджан е ратифицирала Европейската конвенция за правата на човека и се е ангажирала да спазва разпоредбите на член 10 от нея, който е посветен на свободата на изразяването на мнение и на правото да се получава и разпространява информация. Този член въвежда правото на всяко лице да изразява свободно своето мнение, да получава и споделя безпрепятствено информация, без намесата на държавните институции. Азербайджан също е поела ангажимент да не пренебрегва правата на човека и да не извършва посегателство над личните свободи, и да защитава принципите на демокрацията в своята държава чрез участие в прилагането на Европейската политика на добросъседство и на инициативата "Източно партньорство. Въпреки това обаче, напоследък в Азербайджан правото на свобода на изразяване на мнение и на свобода на събранията и сдружението са все повече застрашени, а дейностите на медиите се ограничават. Засилва се насилието срещу журналисти и активисти на гражданското общество. Искам да призова Азербайджан да вземе под внимание предложенията на Европейския парламент и насърчаването за подобряване на системата за защита на правата на човека, и да гарантира зачитане на свободата на медиите.
<SPEAKER ID="270" NAME="Ryszard Czarnecki" LANGUAGE="PL">
Г-н председател, Азербайджан се появява още веднъж в дневния ред на Европейския парламент. Ние разговаряхме за Азербайджан по време на миналия парламентарен мандат, когато приехме три резолюции, включително една относно свободата на медиите в тази държава. Разговаряхме също така за Южен Кавказ и отново включихме Азербайджан.
<P>
Ние се интересуваме от Азербайджан и сме изпълнени с добра воля по отношение на тази държава. Тя се опитва да намери своя път стъпка по стъпка и наистина се доближава все повече към западния свят, а не към изтока. Ние трябва да оценим това. Считам, че ние сме изпълнени с добра воля в отношението си към Азербайджан, както и към органите на власт в тази държава. Добрата воля обаче не трябва да ни кара да премълчаваме нещата, които не харесваме. Наистина ситуация, в която двама блогъри са затворени, защото казват каквото мислят за органите на властта, е нещо, което не трябва да се случва.
<P>
Следва да подкрепим проевропейските тенденции сред органите на Азербайджан, защото там постоянно се води политическа дискусия за това дали държавата да бъде по-близо до Европейския съюз или до Русия. Вършейки това, ние следва да подкрепим всички тези, които искат да се доближат повече до западния свят. Въпреки това обаче, когато ги подкрепяме, трябва да разговаряме за ценностите, които съставят този свят - свободата на печата и свободата на изразяване на мнение са основни ценности и ние следва много ясно да посочим това.
<P>
Азербайджан определено не е лесна позиция, защото Русия се опитва да възстанови своята сфера на политическо и икономическо влияние, но когато помагаме на органите на Азербайджан да се доближат до ЕС, ние трябва да говорим открито за слабостите на държавата.
<SPEAKER ID="272" NAME="Jaroslav Paška" LANGUAGE="SK">
Свободата на изразяване е много важна характеристика на демократичното общество. Затова е правилно, че ЕС наблюдава много внимателно всички действия, насочени към сплашване на тези, които открито критикуват грешките на държавните служители.
<P>
От тази гледна точка аз разбирам призива на Европейския парламент към правителството на Азербайджан, в който се изразява безпокойство относно резултатите от полицейското разследване срещу младежи, които са направили саркастични забележки за видими слабости в политическия живот на държавата. Съгласен съм, че не можем да пренебрегнем ясните неблагоприятни сигнали, постъпващи от Азербайджан, и не подлагам на съмнение критиката на политическата обстановка в държавата, но също така считам, че от страна на Европейския парламент няма силно изразена критика относно текущите събития на Филипините, където бяха убити 57 политически заложници. По мое мнение ние следва да се насочваме към всички въпроси, които разтърсват демократичния свят.
<SPEAKER ID="274" NAME="Bernd Posselt" AFFILIATION="PPE">
(DE) Г-н председател, след първите преки избори за Европейски парламент през 1979 г. аз имах честта да работя с Otto von Habsburg, който сега е сериозно болен, за въвеждане на традицията на Европейския парламент в областта на правата на човека, включително тези актуални и неотложни разисквания в четвъртък следобед. Аз бях избран за член на Европейския парламент през 1994 г. и имах честта да работя с г-н Schulz и други за по-нататъшното развитие на традицията в областта на правата на човека, с която ние заслужено се гордеем. По тази причина бях силно изненадан, когато г-н Provera каза във връзка с г-н Schulz, който не заслужаваше това, че случаят не трябвало да се повдига, и почти повтори заплахите, отправени от режима на Азербайджан към активистите за граждански права в държавата, като каза, че те ще трябва да се примирят с това.
<P>
Днес вече беше споменато за наградата за защита на правата на човека. Спомням си добре, че когато изразихме подкрепата си за Андрей Сахаров, Vytautas Landsbergis и други активисти за граждански права, хората тогава казваха: "Моля ви, не се намесвайте. Ние ще използваме дипломатическите канали, а вие повече вредите, отколкото да правите добро". Сега знаем, че за тези хора е било от решаващо значение Парламентът да се изкаже ясно в тяхна подкрепа. Затова, г-н Schulz, госпожи и господа, нека да продължим нашата традиция на независимост в четвъртък следобед. Аз искам да помоля председателите на групите да ни дадат някаква свобода на действие.
<P>
Това няма нищо общо с партийната политика. По време на миналата сесия един член на Парламента каза, че поради непосредствено предстоящите ни срещи с Китай не можем да говорим за Китай. Днес темата беше различна - Западна Сахара. Вероятно това е оправдано в отделни случаи, но аз съм сериозно обезпокоен за нашата работа в областта на правата на човека. Госпожи и господа, случаят с Азербайджан показва колко важно е тук да бъдем прозорливи. Азербайджан беше държава сателит на Съветския съюз. Бяха установени монокултури, държавата беше съсипана и подчинена на брутален режим. Сега тя бавно тръгва в по-демократична посока. Като член на Съвета на Европа, тя се е ангажирала с правата на човека и ние трябва да й помогнем да продължи по този път.
<P>
(Ръкопляскания)
<SPEAKER ID="276" NAME="Cristian Dan Preda" AFFILIATION="PPE">
(RO) Аз също подкрепям това, което г-н Posselt каза по-рано. Изисквам от правителството на Азербайджан да зачита правото на свобода на всеки гражданин и незабавно оттегляне на обвиненията от двамата млади мъже, обвинени въз основа на измислени доказателства, както вече спомена г-жа Lunacek. Считам, че трябва да се действа неотложно, тъй като положението във връзка със свободата на печата в държавата рязко се е влошило, което се вижда също така и от последните доклади на Съвета на Европа и на Организацията за сигурност и сътрудничество в Европа (ОССЕ).
<P>
Считам също така, че правителството на Азербайджан трябва да предприеме неотложни действия, защото то е длъжно да спазва ангажиментите, произтичащи от Европейската политика на добросъседство и от инициативата "Източно партньорство".
<P>
Ще приключа с думите, че аз също бях изненадан от днешния обрат на събития по отношение на г-жа Хайдар, толкова повече, че страданията, които претърпява, можеха да бъдат избегнати чрез добро сътрудничество между мароканските и испанските органи.
<P>
Считам, че нашата резолюция не би навредила по никакъв начин, а всъщност би постигнала много положителен резултат.
<SPEAKER ID="278" NAME="Tadeusz Zwiefka" AFFILIATION="PPE">
(PL) Г-н председател, бих искал да цитирам член 47 от Конституцията на Азербайджан, който гласи, че всеки може да има свобода на мисълта и на словото. За съжаление, това са думи без съдържание, защото конституцията не се спазва.
<P>
В продължение на повече от пет години бях член на комитетите за парламентарно сътрудничество ЕС-Южен Кавказ. Посещавах Азербайджан по време на всяка съвместна парламентарна сесия. Един от документите съдържа точка относно нарушаването на принципите на свободата на словото и относно това как журналисти и издатели се озовават в затвора, често въз основа на измислени обвинения, и че не им се предоставя медицинска помощ, когато са болни. Внесен е случай на журналист, който е починал, защото не е получил медицинска помощ.
<P>
Аз имах възможността да посетя азербайджански затвори. Съществуващите там стандарти са далеч по-различни от тези, на които сме свикнали в Европа. Затова е хубаво, че продължаваме да твърдим, че принципите, включени в конституцията на Азербайджан, следва да се спазват.
<SPEAKER ID="280" NAME="Павел Самецки" LANGUAGE="EN">
Г-н председател, Азербайджан е важна за Европейския съюз като производител и преносител на енергия, и също така като държава, която допринася за регионалната стабилност в Южен Кавказ. Азербайджан е една от шестте държави партньори по силата на инициативата "Източно партньорство" и ние отдаваме голямо значение на зачитането на общите ценности, които са в основата на тези отношения.
<P>
В продължение на 10 години се изпълнява споразумение за партньорство и сътрудничество. Азербайджан обаче е изразила интерес към изграждане на по-тесни отношения с Европейския съюз чрез сключване на споразумение за асоцииране, което да замести споразумението за партньорство.
<P>
След като през септември министрите на външните работи на държавите-членки на ЕС взеха решение за започване на подготовка за сключване на такива споразумения с държавите от Южен Кавказ, в момента се провеждат дискусии относно насоките за преговаряне, включително за Азербайджан.
<P>
В съответствие с решението на Съвета началото на преговорите за всички държави от Южен Кавказ ще зависи от степента на напредъка в постигане на необходимите политически условия, а именно зачитане на принципите на правовата държава и на правата на човека, на принципите на пазарната икономика, а така също и устойчивото развитие и доброто управление.
<P>
Всяка година ние изготвяме задълбочена и балансирана оценка, посочвайки напредъка, който всяка държава партньор е постигнала в изпълнението на нейния план за действие по Европейската политика на добросъседство. Ние съвсем скоро започнахме подготвителната работа по доклада за 2009 г.
<P>
Не искам да изпреварвам нашия доклад, но бих искал да направя няколко забележки, специално относно положението със свободите и правата на човека. В нашия Доклад за напредъка на Азербайджан за 2008 г. се посочва, че Азербайджан е постигнала голям напредък в икономическото си развитие, но продължава да показва слаби резултати по отношение на зачитането на правата на човека и основните свободи, демокрацията и принципите на правовата държава.
<P>
За съжаление, от тогава насам се наблюдават някои негативни тенденции, включително изменение на Конституцията, премахване на ограниченията върху мандата на държавния глава, както и задържането и последващото осъждане на двама блогъри.
<P>
Негативните тенденции включват също така продължаващото преследване на защитници на правата на човека, на активисти на опозицията и на журналисти, в допълнение към все по-влошаващото се положение по отношение на свободата на медиите.
<P>
В рамките на различните си контакти Европейският съюз е повдигнал тези въпроси на всички нива пред органите и ще продължава да върши това. Същевременно Комисията мобилизира широк набор от инструменти, за да подпомогне Азербайджан в посрещане на предизвикателствата на новото споразумение.
<P>
Ние използваме Инструмента за европейско съседство и партньорство за оказване на помощ. Ние предоставяме целенасочена подкрепа в рамките на подробно разработената програма за изграждане на институциите. Тя съдържа важни елементи, свързани с принципите на правовата държава и с независимостта на съдебната система.
<P>
Азербайджан също така се възползва от помощта, оказвана в рамките на Европейската инициатива за демокрация и права на човека.
<P>
Накрая, по силата на съществуващото споразумение за партньорство и сътрудничество, ние предлагаме да се създаде подкомисия по правосъдие, свобода и сигурност, и по правата на човека и демокрацията. Това ще представлява важен допълнителен форум за предаване на нашите съобщения.
<SPEAKER ID="281" NAME="Председател">
Разискването приключи
<P>
Гласуването ще се проведе в края на разискването.
