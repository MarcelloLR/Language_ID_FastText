<CHAPTER ID="006">
Освобождаване от отговорност за 2009 г. (продължение на разискването)
<SPEAKER ID="039" NAME="Председател">
Следващата точка от дневния ред e продължението на съвместното разискване относно освобождаването от отговорност за 2009 г.
<SPEAKER ID="040" NAME="Monica Luisa Macovei" AFFILIATION="PPE">
(EN) Г-жо председател, първият въпрос, на който бих искала да се спра, е свързан с нашата загриженост относно функционирането на европейските агенции. Това са проблемни области, в които в бъдеще трябва да внесем изменения, за да предотвратим и избегнем лошо управление, измами, нередности, конфликт на интереси и, в крайна сметка, неразумни разходи.
<P>
Едно от нашите опасения е свързано с институционалната прозрачност. Всички агенции на ЕС трябва да направят достъпни на своите уебсайтове всички възложени обществени поръчки поне за последните три години и Комисията следва да предприеме включване на тази информация в своята система за финансова прозрачност. Необходима е прозрачност и по отношение на ротацията на персонала между агенциите и аз поисках преглед на всички членове на персонала, които сменят работното си място от една агенция в друга.
<P>
Втората проблемна област е свързана с конфликтите на интереси, което вече беше споменато от много мои колеги. Правилното управление на съществуващите и потенциалните конфликти на интереси в агенциите на ЕС изисква огромни усилия и случаи като този с Европейската агенция по лекарствата трябва да бъдат предотвратявани и избягвани, и да се наказват, където и да възникнат.
<P>
Третата проблемна област е свързана с рационалното и ефективно функциониране на агенциите на ЕС, особено по време на финансова криза. Предлагам да се обсъди и доведе докрай сливането на Европейския полицейски колеж с Европол, тъй като това би било най-доброто решение за структурните и хроничните проблеми на Европейския полицейски колеж. Нещо повече, неоспоримо е, че извън случая на Европейския полицейски колеж редица агенции на ЕС с общо поле на действие и извършват сходни или допълващи се дейности от различни точки в цяла Европа. Комисията следователно трябва да направи оценка на възможността за сливане на агенции с припокриващи се и допълващи се дейности.
<P>
Вторият въпрос, на който искам да се спра много набързо, е фактът, че ние решихме да отложим освобождаването от отговорност и ще гласуваме отлагането му за две агенции - Европейския полицейски колеж и Европейската агенция по лекарствата. Имаше тежки нарушения от гледна точка на обществените поръчки, назначенията на персонал и конфликтите на интереси и също по отношение на Европейския полицейски колеж, бюджетните кредити и анулирането им.
<P>
Последният въпрос, който бих искала да засегна, е свързан с прозрачността на бенефициерните фондове на ЕС. Вече цяла година задавам на Комисията въпроси в това отношение и ще продължа да го правя. Нуждаем се от прозрачност на всички бенефициерни фондове на ЕС и тук бих искала да насоча вниманието към националните дружества, които се ползват от и усвояват такива фондове. Трябва да има един уебсайт на един или два езика, който да е с общи критерии и на който да могат да бъдат идентифицирани и сравнявани всички бенефициери.
<SPEAKER ID="041" NAME="Inés Ayala Sender" AFFILIATION="S&amp;D">
(ES) Г-жо председател, преди всичко бих искала да изразя задоволството си, че най-после виждам заедно всички участници в тази процедура за освобождаване от отговорност. По-конкретно, приветствам г-н Калдейра, председател на Сметната палата, и г-н Бечей, представител на унгарското председателство, както и члена на Комисията Шемета, естествено.
<P>
Що се отнася до настоящата процедура за освобождаване от отговорност, по отношение особено на други институции, което е моята област, бих искала да изразя одобрението си за стъпките, които бяха предприети миналата година, когато, прилагайки Договора от Лисабон, испанското председателство взе решение, че е време да се внесат необходимите прозрачност и контрол и по отношение актуалните отчети на Съвета.
<P>
Джентълменското споразумение беше полезно през миналия век, но основанията му радикално се промениха. Ето защо ще бъда благодарна, ако унгарското председателство продължи усилията за непрекъснат напредък, признавайки същевременно, че Съветът дава съвети или отправя препоръки по процедурата за освобождаване от отговорност, но Парламентът - единствената демократична институция на Европейския съвет, избрана пряко от европейската общественост - е този, който решава и взема окончателното решение.
<P>
Нека изразим признателност за усилията, които двете институции - нашата, представена добре от г-н Welle - полагат, така че да имаме процедура, подходяща за ХХІ век, и институции, които трябва да са прозрачни и да отговарят на очакванията на европейската общественост.
<P>
Като докладчик по освобождаването от отговорност през следващата година възнамерявам да продължа тясно да си сътруднича със Съвета за тази цел, но в момента отлагането все пак е необходимо.
<P>
Ще завърша, като изразя своите опасения относно инцидентите и нередностите, наблюдавани в управлението на Европейския икономически и социален комитет (ЕИСК). Според мен на европейско равнище той е важна институция като форум за изразяване на становища и постигане на консенсус между трите стълба на нашия производствен и икономически живот, така необходими в този период на криза. Следователно това е достатъчна причина да се изисква той да бъде управляван също така безупречно, както и другите институции.
<P>
Ето защо предвид решението на Европейската служба за борба с измамите (ОЛАФ) да започне процедури по разследване, както и предвид неотдавнашното решение на Общия съд, отменящо обявлението за свободната длъжност генерален секретар на ЕИСК, моята група възнамерява ясно да призове за отлагане, докато на ЕИСК не бъде дадена възможност да внесе в Парламента план или стратегия за преодоляване на сегашното положение на непрозрачност и постоянни нередности, които разкриват неотложната необходимост от промяна.
<SPEAKER ID="042" NAME="Jan Mulder" AFFILIATION="ALDE">
(NL) Г-жо председател, докладчикът Chatzimarkakis и много други оратори правилно подчертаха необходимостта държавите-членки да представят декларации за достоверност. Може донякъде да изглежда като че ли искаме услуга от Съвета и държавите-членки, но считам, че това би било неправилно тълкуване на положението, поради което намирам, че е добре, че Съветът е представен тук тази сутрин.
<P>
Може би било добре за Съвета да прочете още веднъж точния текст на междуинституционалното споразумение, което влезе в сила, когато приехме многогодишната финансова рамка за този период. Споразумението ясно казва, че Съветът ще приема декларации на най-подходящото политическо равнище. За съжаление, Съветът не спази тази договореност. Споразумението обаче трябваше да бъде компенсация и може би сега е добре да ви го припомня, тъй като се занимаваме с договаряне на новата многогодишна финансова рамка.
<P>
Имаше различия в становищата на Съвета и Парламента относно равнището на финансовите перспективи. Разликата беше 112 млрд. евро за седемгодишен период. Парламентът прие да ревизира своята цифра на 110 млрд. евро. В замяна поискахме някои неща, които няма да струват никакви пари. Декларациите за достоверност от държавите-членки и политическата отговорност не струват нищо. С това се ангажира Съветът.
<P>
Какво обаче е положението днес, четири години по-късно? Четири държави-членки изпълняват споразумението, останалите - не. Това е добър знак за предстоящите преговори. Трябва да държите на думата си, макар тогава Австрия да председателстваше Съвета. Ето защо считам, че е от жизненоважно значение всъщност да изпълним съгласуваната програма за действие, защото в противен случай преговорите за новите финансови перспективи са застрашени.
<P>
Накрая, бих искал да засегна един въпрос от общ характер. Ако не греша, това е седемнадесетият случай, когато Европейската сметна палата не публикува декларация за достоверност. Предвид предстоящите европейски избори би било необосновано да се поддържа ситуация, при която Парламентът всяка година въпреки всичко одобрява освобождаване от отговорност за бюджета. Време е за разнообразие да имаме една положителна декларация за достоверност.
<SPEAKER ID="043" NAME="Derk Jan Eppink" AFFILIATION="ECR">
(NL) Г-жо председател, удоволствие е да Ви видя отново тук. Ако трябва да обобщя дебата, в заключение бих казал, че всъщност бюджетът на Европейския съюз е твърде голям. Просто има твърде много пари в пространството. Не сме способни да изразходваме разумно парите от Европейския регионален фонд. Значителна част от него се разходва неправилно. Такива са заключенията на Сметната палата. Същото важи и за бюджета на Европейския парламент. Ние разполагаме с твърде много пари. Планираме да похарчим пари за суетни проекти като Музея на европейската история, вероятната цел на който е нейното пренаписване. По-склонен съм да го нарека мавзолей на г-н Пьотеринг, защото, когато гледам снимките, постепенно започва да наподобява това.
<P>
Върху нас се упражнява натиск да харчим пари, твърде много пари се въртят наоколо, а ние не сме в състояние да похарчим всички тези пари. Когато разглеждам доклада на Комисията относно бюджета за 2010 г., откривам излишъци от бюджетни кредити, излишък от 194 млрд. евро, който досега не сме успели да похарчим. Г-жо председател, когато Ви видях да влизате, си помислих, че се появихте в от бяло по-бяло. В Нидерландия бихме казали, че сте бяло торнадо. За съжаление, г-н Шемета, не мога да кажа същото за бюджета на Европейската комисия. Нашият бюджет не беше по-бял от бялото, а по-сив от сивото и по-черен от черното и аз съм изключително недоволен от това.
<P>
Желая Ви успех, г-жо председател.
<SPEAKER ID="044" NAME="Vladimír Remek" AFFILIATION="GUE/NGL">
- (CS) Г-жо председател, разискваме един очевидно рутинен въпрос, още повече че това са пари, които вече са похарчени. Ежегодно повтарящото се изпълнение на тази процедура следва преди всичко да доведе дотам, че в бъдеще нещата да се оценяват и подготвят по-внимателно и добросъвестно. Например по отношение на двата най-големи проекта на ЕС - глобалната спътникова навигационна система и Съвместното европейско предприятие за ITER и развитие на енергията от ядрен синтез намирам за неприемливо, че такива важни проекти буквално се "давят" в проблеми, които всеки порядъчен управител знае как да реши.
<P>
Проблемите при включването на малки и средни предприятия в спътниковите проекти, нередностите при набирането на персонал и нарушението на принципа на равното третиране, проблемите на ITER при съблюдаване на бюджетните принципи, одити и правила за предоставяне на безвъзмездни средства - това са само някои от установените пропуски. Една от главните причини за проблемите обаче несъмнено е продължителният процес на вземане на решение по отношение на самите проекти. Ако не си изясним приоритетите, включително при финансиране на такива ключови области, колебливото и хаотично вземане на решения ще продължава да води не само до споменатите проблеми, но и до понижаване на качеството на проектите като цяло.
<SPEAKER ID="045" NAME="Claudio Morganti" AFFILIATION="EFD">
(IT) Г-жо председател, госпожи и господа, в период на общо икономическо затягане на коланите, когато от всекиго се изисква да прави жертви, считам, че е задължително европейските институции - които функционират благодарение на парите на европейските граждани - да имат на разположение възможно най-прозрачното финансово управление. Намирам за неприемливо, че една от главните институции - Съветът, продължава да поддържа позиция, която е напълно непроницаема и непрозрачна.
<P>
Тъй като Парламентът е единствената европейска институция, която е демократично избрана и представлява пряко европейските граждани и данъкоплатци, считам, че имаме право да знаем в подробности как се управляват всички бюджетни кредити. Съветът не може да продължава тази линия на поведение, да отхвърля необходими и правомерни междуинституционални сравнения.
<P>
Европейският съюз се основава на фундаментален баланс на силите - прерогатив, който Съветът подкопава със своите действия. Ето защо той трябва, колкото се може по-скоро, да се съгласува с останалите институции и да обясни на Парламента - а следователно и на гражданите - как всъщност се управлява неговият бюджет.
<SPEAKER ID="046" NAME="Lucas Hartong" AFFILIATION="NI">
(NL) Г-жо председател, изглежда, че в Европа е налице ново правило. В случай на съмнение създай агенция. Днес разискваме докладите на не по-малко от 39 агенции и Парламентът ще трябва да вземе решение за освобождаване или не от отговорност за 2009 г. Що се отнася до моята група, освобождаване от отговорност решително не трябва да има. Нидерландската Партия на свободата (PVV) е против такива безобразия, които само гълтат средства и не обслужват една единствена очевидна цел. Такъв е случаят с Европейската фондация за подобряване на условията на живот и труд. Само Икономическият и социален комитет и Комитетът на регионите вече са погълнали стотици милиони евро, които все още нямат отражение върху политиката. Те просто са говорилни, в които се консумират литри кафе и се произвежда безкраен поток от доклади, които никой не чете.
<P>
Ето защо, г-жо председател, нашата група няма да подкрепи освобождаването от отговорност, с изключение на извода, че много от тези агенции не работят правилно; всъщност тези, които не работят, са толкова много, че следва да ги закрием възможно най-скоро.
<SPEAKER ID="047" NAME="Monika Hohlmeier" AFFILIATION="PPE">
(DE) Г-жо председател, г-н член на Комисията, г-н действащ председател на Съвета, г-н министър, госпожи и господа, разрешете да започна с няколко думи за коментарите относно Дома на европейската история. Като докладчик по изграждането му най-напред искам да кажа, че цифрата 136 млн. евро определено е неточна. Второ, тук не става въпрос за престижeн проект. В края на краищата ние постоянно се оплакваме, че хората не знаят нищо за развитието на Европа след Втората световна война, и сега искаме да гарантираме, че два до три милиона души годишно ще се запознават с това развитие и ще научават повече за него, така че може би те ще бъдат по-малко евроскептици.
<P>
Следва да обсъдим съвместно размера на оперативните разходи и полезните взаимодействия, които биха могли да се реализират с информационния център. Редица членове на Парламента взеха участие в разискването. То обаче стана публично съвсем скоро и някои от тях все още се чувстват недостатъчно информирани. Бих се радвал да подпомогна подобни обсъждания или искания за информация. Смятам този проект за необходим и полезен, защото хората трябва да научат повече за развитието на Европа. В противен случай ще имаме все повече и повече евроскептици.
<P>
Второ, по въпроса за помощта за развитие. Първо, бих искала сърдечно да благодаря на г-н Staes за факта, че наистина успешно в множество отношения изготвихме един съвместен доклад, който категорично мога да подкрепя. Считам, че относно помощта за развитие е необходимо да определим приоритети в области като инфраструктура, здравеопазване, образование и особено селско стопанство, и по-конкретно може би следва да предвидим въвеждане на оценка на проектите над 10 г. Нашата цел е да стартираме не само краткосрочни проекти, които в крайна сметка нямат траен ефект.
<P>
Освен това заедно с държавите-членки следва постигнем по-добра координация на помощта за развитие и включване на съвкупния бюджет на помощта за развитие в бюджета на ЕС, защото е непонятно защо само част от нашата помощ за развитие е включена в бюджета на ЕС.
<SPEAKER ID="048" NAME="Zigmantas Balčytis" AFFILIATION="S&amp;D">
(LT) Г-жо председател, бих искал да благодаря на всички докладчици за отличната им работа. Процедурата за освобождаване от отговорност във връзка с изпълнението на бюджета е много важна за защита на финансовите интереси на Европейския съюз, за осигуряване на по-добро управление на финансите на Европейския съюз и за по-прозрачното и отговорното му отношение към парите на данъкоплатците. Имам и някои забележки. Първо, нарушенията на правилата при възлагане на обществени поръчки продължават да бъдат някои от най-честите грешки, споменати в доклада за освобождаване от отговорност във връзка с изпълнението на бюджета. Това произтича от сложността на правилата. Необходимо е опростяване на правилата за възлагане на обществени поръчки и създаване на ясни и унифицирани принципи за възлагане на обществени поръчки в целия Европейски съюз. Комисията следва да анализира най-добрия опит, натрупан в тази област, защото държави-членки като Литва вече са въвели достатъчно ефективни принципи за възлагане на обществени поръчки, които се основават на модерни технологии, но, както споменах, самата Комисия трябва да изрази политическата си воля по въпроса.
<P>
Второ, бих искал да изтъкна, че подобряването качеството на усвояване на фондовете трябва да бъде не само важен, но и реалистичен приоритет на Европейския съюз. Необходим е очевиден и по-бърз напредък в развитието на ефективно управление и системи за контрол в държавите-членки, които да снижават равнището на риска от грешки и да водят до опростяване на изискванията и правилата. Например представеният доклад подчертава, че поради сложността на правилата фондовете на Европейския съюз, предвидени по проектите за Трансевропейската транспортна мрежа (TEN) и TNI и за други приоритети в политиката на сближаване, се усвояват бавно. Чувствам, че в тази област има остра необходимост от опростяване, ефективност и прозрачност на процедурите.
<P>
Трето, като докладчик, отговарящ за работния документ на комисията по бюджетен контрол "Подобряване функционирането на транспорта по трансевропейските железопътни оси", бих искал да призова Комисията да предприеме действия за приспособяване на железопътната инфраструктура към осигуряване на трансевропейски услуги чрез изграждане на липсващите връзки в трансграничните участъци, като подпомогне държавите-членки да преодолеят усложненията от различното разстояние между релсите и да предостави ефективна финансова помощ. Накрая, що се отнася до освобождаването от отговорност във връзка с изпълнението на бюджета на Европейския парламент за 2009 г., считам, че Парламентът също трябва да прилага реалистични решения, които да доведат до "по-добро качество на по-добра цена".
<SPEAKER ID="049" NAME="Riikka Manner" AFFILIATION="ALDE">
(FI) Г-жо председател, в речта си бих искала да се съсредоточа предимно върху политиката на сближаване. Въпреки че процентът на грешки в нея е спаднал значително след 2008 г. - от 11 % на около 5 %, това все още е област, която ни изправя пред редица предизвикателства при разходването на фондовете.
<P>
Най-голямото предизвикателство е свързано конкретно с обществените поръчки и освен това повечето проблеми, свързани с кохезионните фондове, се асоциират с усложнените правила за прилагане и с правните актове, произтичащи от Финансовия регламент, който не отчита в достатъчна степен сложната мрежа от участници в регионалното развитие.
<P>
Много се изговори за увеличаващия се риск от грешки. Въпреки това ние трябва да помним, че това не премахва основния проблем за твърде усложнените правила и системи. Нещо повече, в този случай проблемите не бива да се решават от погрешна перспектива.
<P>
Същевременно Парламентът взема под внимание и Финансовия регламент при определяне на бъдещите финансови рамки. Въпреки че процесът на освобождаване от отговорност сега се фокусира върху 2009 г., важно е да се извлекат поуки за бъдещето и също така накрая да се опрости финансовото управление.
<SPEAKER ID="050" NAME="Ryszard Czarnecki" AFFILIATION="ECR">
(PL) Г-жо председател, това, което има значение, не е фактът за нарастване на броя на евроскептиците в резултат от начина, по който институциите на ЕС разходват средствата. Проблемът е, че европейските данъкоплатци и европейските гласоподаватели заслужават прозрачност и определено елементарно уважение. Фактът, че средствата се възстановяват твърде неефективно или че се използват неефективно определено не допринася за засилване на авторитета на Европейския съюз или на нашите институции. Той не допринася и за укрепване авторитета на агенциите, които са пример за определен вид евробюрокрация, която се изплъзва от вътрешно и външно наблюдение, когато биват назначавани приятели и идеята за конкурентност в процедурите за подбор е чиста фантазия. Предложението за Музей на европейската история е доста противоречиво, поради което повечето членове на нашата група ще гласуват против множеството от тези доклади.
<SPEAKER ID="051" NAME="Angelika Werthmann" AFFILIATION="NI">
(DE) Г-жо председател, госпожи и господа, европейските агенции постоянно са обстрелвани с критики. Все пак, от друга страна, ние се осланяме на тях при неочаквано възникнали проблеми, например, ако се налага увеличаване на персонала на Европейската агенция за управление на оперативното сътрудничество по външните граници на държавите-членки на Европейския съюз (Фронтекс) или бъде открит диоксин във фураж за животни. По тази причина бих изискала всички колеги да проявят чувство за мярка и политическа далновидност при тези освобождавания от отговорност.
<P>
Трябва обективно да оценим оперативната ефективност на агенциите, ако искаме да си отдъхнем от мнения и предположения и да получим ясна представа какво всъщност правят тези агенции. От известно време работя по този въпрос.
<SPEAKER ID="052" NAME="Ingeborg Gräßle" AFFILIATION="PPE">
(DE) Г-жо председател, г-н член на Комисията, аз също бих искала сърдечно да приветствам присъствието в тази зала на унгарското председателство и на председателя на Европейската сметна палата. От името на групата на Европейската народна партия (Християндемократи), бих искала да благодаря на всички докладчици за сътрудничеството, а също и на всички представители на институциите за присъствието им.
<P>
Ще ми се на този ранен стадий да изтъкна пред Съвета, че членовете на Парламента са избрани да контролират изпълнителната власт. Ето защо идеята, че следва да се позволи на националните правителства да контролират Европейския парламент, е безпрецедентен опит за отслабване на този Парламент. Следователно вашето предложение всъщност не е предложение. То е предложение, целящо да ни омаловажи и отслаби. Как националните парламенти биха реагирали на подобна препоръка? Ако не бихте се осмелили да опитате това на национално равнище, моля, не се опитвайте да го правите на европейско равнище.
<P>
Що се отнася до освобождаването от отговорност от страна на Европейския парламент, бих искала да кажа, че при сегашното Бюро и настоящия генерален секретар могат да се забележат подобрения в управлението. Бих искала изрично да призная приноса на групата на Европейската народна партия за тези подобрения. Виждаме, че се предприемат действия и че по наше искане се правят неща - например намесата в доброволния пенсионен фонд, - които бяха крайно необходими, за да се предотврати непосредствената несъстоятелност на този фонд през 2009 г.
<P>
А сега бих искала да коментирам главно предложенията за реформа на Правилника за длъжностните лица. Това са точки 77 и 81 в доклада на г-н Chatzimarkakis. Тези предложения доведоха до безпрецедентно лобиране от страна на засегнатите, включително и членове на Парламента. Критиките по отношение на Правилника обаче са оправдани. Този Правилник все още "живее" в 50-те години и никога не е бил осъвременяван. Дните за път се изчисляват въз основа на фактическото време за пътуване и компенсациите са от времето, когато да се работи в чужбина е било крайно необичайно. Днес те вече са необосновани. Днес ние разполагаме с последна и фактически с единствената възможност да повлияем, изпреварвайки реформата на Правилника.
<P>
Моите предложения засягат също въпроса дали е нормално член на службите на Комисията - забележете, без да се включва правото на годишен отпуск - да има до седем седмици платен отпуск, и то независимо от онзи чист месечен доход от чисти над 10 000 евро. Според мен извънредният труд определено следва да се включи в това месечно възнаграждение. Тук ние говорим за създаването на нови работни места. Премахвайки някои от тези неработни дни, бихме могли да създадем около хиляда работни места. Вместо съществуването на измислени дни, тези нови работни места могат да бъдат оползотворени за новите задачи на Европа, така че да прибягваме до Европейската комисия, вместо постоянно да трябва да създаваме нови органи и агенции.
<P>
Трябва също да се опитаме да добием реален поглед върху административните разходи. Сегашната оценка за 6,7 % от бюджета е силно занижена. Тя може и да е вярна за прякото управление, но със сигурност не е точна, ако включим всички административни разходи - включително и тези на държавите-членки - за управление на средствата на ЕС. Предлагам да изготвим доклад по собствена инициатива за фактическите административни разходи на Европейския съюз тук, в комисията по бюджетен контрол.
<SPEAKER ID="053" NAME="Bogusław Liberadzki" AFFILIATION="S&amp;D">
(PL) Г-жо председател, г-н член на Комисията, аз разглеждам това освобождаване от отговорност като едно от поредицата освобождавания от отговорност през последните години и си спомням много добре колко сериозни бяха нашите резерви само преди три години, особено по отношение на структурните фондове, Кохезионния фонд, регионалните фондове и външните действия. Трябва да се признае, че през последните две години Комисията изпълни определени свои задължения, извършвайки видими подобрения, като снижаване на процента на грешки, регистрирани през последните три години. Намирам това за добра възможност да кажа на члена на Комисията Шемета, че ние видяхме и отбелязваме тези развития, че ги вземаме предвид и че те са добър знак.
<P>
Въпреки това, аз все още имам редица опасения. Първо, процедурата за възстановяване на неусвоени средства е твърде бавна. Второ, налице е определена неохота за съсредоточаване върху приоритетни проекти или да се говори за процента на грешки при тези проекти. Освен стойността на проекта според мен би трябвало да има някаква причина за грешките при финансирането и усвояването на средствата. Аз съм твърде обезпокоен от нарастващото разминаване между поети задължения и плащания, което означава, че имаме увеличаваща се сума пари, която очевидно държавите-членки не са в състояние да похарчат. Отговорността в това отношение е на държавите-членки.
<P>
Нежеланието на Съвета да си сътрудничи с Парламента що се отнася до освобождаването от отговорност е твърде обезпокоително. Все пак виждам, че г-н Бечей, който изкара своя мандат в Парламента, е сред нас и според мен той е в състояние да убеди Съвета, че Парламентът е единственият демократично и пряко избран орган, по отношение на който Съветът има задължение да се отчита. Накрая, споделям редица от изразените резерви относно агенциите, макар моите резерви да са свързани с малка част от тях.
<SPEAKER ID="054" NAME="Corinne Lepage" AFFILIATION="ALDE">
(FR) Г-жо председател, в изказването си ще се спра на освобождаването от отговорност във връзка с изпълнението на бюджета на Европейската агенция по лекарствата, но можех да направя същото изказване и за Европейския орган за безопасност на храните. Трябва да кажа, че комисията по бюджетен контрол свърши отлична работа и че ако има момент, в който Парламентът трябва да заяви своята позиция, то това е при гласуването за освобождаване от отговорност. Следователно всъщност има бюджетен аспект, на който ще се спра, и той е свързан с работата на Европейската агенция по лекарствата. Първо, пасивното й отношение по случая с бенфлуорекс или Медиатор е напълно неприемливо.
<P>
Второ, по отношение на управлението на конфликтите на интереси и ще ви дам само един пример. Аз, заедно с колегата, г-жа Първанова, и група неправителствени организации, публично осъдихме наистина скандалния случай с изпълнителния директор на агенцията. Управителният съвет на агенцията се справи с целия този скандал по един изключително неангажиращ начин, което пречи на изграждането на доверие в нея. Ролята на нашите агенции е да ни осигуряват средства за вземане на решения и да дават възможност на нашите съграждани да имат доверие в дадените насоки. Ето защо решително подкрепям отлагането на освобождаването от отговорност и ще гласувам в подкрепа само ако сме напълно удовлетворени по отношение на конфликтите на интереси.
<SPEAKER ID="055" NAME="Peter van Dalen" AFFILIATION="ECR">
(NL) Г-жо председател, Евробарометър показва, че ентусиазмът за Европейския съюз вехне от години. Сега има само пет държави-членки, в които по-голяма част от населението говори положително за Европейския съюз. Колкото до гражданите, Европа е синоним на пилеене на пари. Трябва да приемем тези възражения изключително сериозно и всъщност моят колега, г-н Itälä, с основание е направил точно това. Той твърди, че е безотговорно от страна на Парламента да продължава практиката да провежда заседания на две места. Напълно съм съгласен с него по този въпрос. На г-н Саркози ще кажа следното: Парламентът трябва да престане да пътува напред-назад между Брюксел и Страсбург.
<P>
Нуждаем се и от добра отчетност, когато става въпрос за нашата надбавка за общи разноски. Поради липсата на добра отчетност членовете на Европейския парламент скоро ще разберат, че настроенията са срещу тях и че наистина е трябвало да обърнат повече внимание на надбавката за общи разноски. Това положение трябва да се промени. Г-н Itälä правилно отбелязва в съображение 5, че трябва да предприемем подходящи мерки, за да гарантираме отговорно отношение към нашата надбавка за общи разноски. Надявам се, това съображение да остане, защото е от полза за надеждността и прозрачността.
<SPEAKER ID="056" NAME="Jan Olbrycht" AFFILIATION="PPE">
(PL) Г-жо председател, всяко разискване относно освобождаването от отговорност във връзка с изпълнението на бюджета се провежда в определен контекст. От една страна, днешното разискване се провежда във връзка с кризата, предприемането на превантивни мерки и финансовите затруднения, които изпитват някои държави-членки, а, от друга страна, то се случва на фона на новите финансови перспективи за периода след 2014 г., които вече са изготвени. Трябва да сме наясно с факта, че нашите коментари днес относно изпълнението на бюджета имат много сериозно въздействие върху разискването относно бъдещите финансови перспективи. Ето защо разискването относно освобождаването от отговорност е важно не само за мониторинга, но и за коригиране на грешките и за установяването на областите, в които сме се провалили или в които актуалните мерки означават, че сега сме изправени пред нови изисквания.
<P>
Характерна черта на това разискване е не само фактът, че все повече хора критикуват бюджета, но също така, че резултатите очевидно са по-добри, например по отношение на политиката на сближаване, където са постигнати очевидни подобрения, макар подобренията да са останали незабелязани от критиците на европейския бюджет. Бих искал да насоча вниманието ви и към факта, че тези положителни резултати сега трябва да бъдат включени в обсъжданията относно бъдещите действия или, с други думи, какви дейности трябва да продължим да извършваме и какви регулации трябва да бъдат въведени, особено по отношение на възстановяването на средства.
<P>
Бих искал да привлека вниманието на Парламента и към следния въпрос: разискването за това, дали бюджетът е изпълнен правилно, трябва да бъде съпроводено от разискване за ефективността на политиките. Много често се спираме на този въпрос в парламентарните документи, но се концентрираме върху процедурите. Говореше се много за Европа на резултатите, но това не е същото като да се следват правилните процедури. Едното води до другото, но трябва да обърнем внимание и на последиците и резултатите от нашите действия.
<SPEAKER ID="058" NAME="Derek Vaughan" AFFILIATION="S&amp;D">
(EN) Г-н председател, искам да благодаря на всички докладчици: те свършиха много важна работа за нас.
<P>
В своето изказване бих желал да коментирам няколко доклада и, на първо място, освобождаването от отговорност на Комитета на регионите. Той, разбира се, е гласът на регионите, но също така работи по редица програми на ЕС. Ето защо би било погрешно да предложа, както вече беше направено, той да се самофинансира.
<P>
Що се отнася до освобождаването от отговорност на Комисията, аз подкрепям това освобождаване. Въпреки че, както беше подчертано в доклада, все още предстои да се направи много, считам, че намаляването на процента на грешките за регионалната политика от 11 % на 5 % е истински напредък. Структурните фондове са изключително важни за места като Уелс, откъдето съм аз, където те се усвояват много добре. Следователно ние трябва да гарантираме, че структурните фондове не се дискредитират или подкопават.
<P>
По отношение на освобождаването от отговорност на Съвета, подкрепям отлагането. Често някои членове на Съвета ни поучават за необходимостта от прозрачност, но самите те трябва да започнат открито да предоставят информация за разходите си. За съжаление, някои от тях изглежда не са склонни да го направят.
<P>
И накрая, бих искал да кажа няколко думи за освобождаването от отговорност на Парламента. Винаги е спорно сам да оценяваш разходите си и нашият бюджет със сигурност се следи с огромно внимание, което вероятно е разбираемо предвид икономическите и финансовите трудности. Ето защо съм доволен, че бяха направени много предложения в доклада, включително по въпроси относно политиката за сградния фонд и наградите, които трябва да бъдат преразгледани и да станат по-прозрачни, както и за надбавките и важния въпрос относно необходимостта от стратегия за спестявания за бюджета на Парламента.
<P>
Може да се спори, че много от тези точки се отнасят до бъдещите бюджети, а не до бюджета за 2009 г., но считам, че когато разглеждаме даден бюджет или процедура за освобождаване от отговорност, трябва мислим и за бъдещето, като гарантираме, че извличаме поуки от миналото.
<SPEAKER ID="059" NAME="Richard Ashworth" AFFILIATION="ECR">
(EN) Г-н председател, за 16-та година Сметната палата изразява резерви в своята декларация за достоверност, което означава, че 16-та година общественото доверие в надеждността на управлението на нашите финансови дела се подкопава. Признавам, че Комисията положи усилия да направи подобрения, но при гласуването за освобождаване от отговорност мога да гласувам единствено за резултати, а не за намерения.
<P>
Предвид доклада на одиторите, че твърде много функции са засегнати от съществени грешки и че след като 80 % от разходите се извършват при споделено управление с държавите-членки, става ясно, че държавите-членки трябва да поемат по-голяма отговорност. Ясно е също така, че Комисията трябва да ускори този процес. Така че, докато не видя значителен напредък, ще продължа да гласувам против освобождаването от отговорност във връзка с изпълнението на бюджета.
<SPEAKER ID="060" NAME="Véronique Mathieu" AFFILIATION="PPE">
(FR) Г-н председател, бих искала да започна, като поздравя докладчиците за огромната работа, която свършиха във връзка с освобождаването от отговорност, и съм доволна, че Съветът присъства на това разискване.
<P>
Въпросът за седалището на Европейския парламент в Страсбург се отнася до европейската идентичност и не е свързан само с икономиите на средства. Обсъждам тази тема днес в Парламента по време на разискванията относно освобождаването от отговорност във връзка с изпълнението на бюджета за финансовата 2009 година, защото символът на френско-германското помирение се разглежда от някои членове на комисията по бюджетен контрол като благословия и лесен начин за намаляване на разходите.
<P>
Въпросът с разходите на Европейския парламент също ме интересува. Докато сме на тази тема, предлагам седмиците за заседанията на политическите групите да се провеждат в Страсбург, а не в Брюксел и така ще гарантираме, че седалището на Парламента в Страсбург е рентабилно. Тъй като искаме да спестяваме, предлагам и други неща, като премахване на дневните надбавки за петък за нашите колеги, както и дневните надбавки за журналистите. Европа е достатъчно привлекателна за журналистите, така че не се налага да получават дневни надбавки.
<P>
Не следва да използваме бюджета като извинение за важен въпрос, който излиза извън обхвата на бюджетния контрол, и макар че приветствам свършената от нашия докладчик, г-н Itälä, съществена работа, казвам това във връзка с освобождаването от отговорност.
<P>
И накрая, тъй като говорим за спестявания, бих желал също така да прочистим и реорганизираме системата за възстановяване на разходите за посещения на спонсорирани групи. Не мисля, че е морално да възстановяваме разходите на водача на групата в брой в деня на посещението, без да положим усилия да проверим какви средства е изразходвала тази група. Това създава много лошо впечатление за нашата институция. Ще ви кажа, че понякога разпределените средства надхвърлят действително похарчените. Би било разумно групите да изпращат приблизителна стойност на разходите преди посещенията, за да може Парламентът да им изпраща авансово плащане за техните разходи и това да става по банков път, а балансът да се изплати след представяне на фактурите, в които подробно са описани действително направените разходи, до определен размер, разбира се.
<SPEAKER ID="061" NAME="José Manuel Fernandes" AFFILIATION="PPE">
(PT) Г-н председател, г-н Шемета, г-н Бечей, госпожи и господа, първо, искам да поздравя всички докладчици за отличната им работа. Искам в това изказване да се концентрирам по-специално върху функция 5, свързана с административните и оперативните разходи на различните институции, и да припомня, че размерът на административните и оперативните разходи е под 6 % от годишния бюджет на Европейския съюз.
<P>
Въпреки тази цифра, считам, че е важно да се прилагат принципите за икономии, ефективност и ефикасност. Преди всичко спестяванията трябва да се насърчават и стимулират при изпълнението на бюджета. Същевременно при никакви обстоятелства не можем да стимулираме и насърчаваме цялостното усвояване на всички средства за всяка функция.
<P>
Важно е да препоръчваме строгост и бюджетни съкращения и в същото време Парламентът да разполага с минималните необходими средства за отлична законодателна работа. Що се отнася до устните и писмените преводи, считам, че е съществено и от решаващо значение членовете на ЕП да могат да се изразяват и работят на родния си език. По същество, по този начин ние осмисляме девиза "Единство в многообразието".
<P>
Считам, че на мястото на постъпателно нарастващи бюджети трябва да въведем бюджетиране на нулева основа в началото на всяка парламентарна сесия и освен това бюджетите на институциите следва да бъдат многогодишни. Контролът не може да означава бюрокрация, тъй като тя винаги води до ненужни разходи. В институциите трябва да преобладава принципът на доверието.
<P>
И накрая, освобождаването от отговорност не е подходящ момент за обсъждане на подробна политика, която се нуждае от широк консенсус, по-конкретно преразглеждане на Договорите. Например считам, че не е подходящо в докладите за освобождаване от отговорност да се обсъждат въпроси, свързани с работното място.
<SPEAKER ID="062" NAME="Thomas Ulmer" AFFILIATION="PPE">
(DE) Г-н председател, уважаеми членове на Съвета и Комисията, госпожи и господа, искам да се спра на агенциите, с които се занимавам като член на комисията по околна среда, обществено здраве и безопасност на храните.
<P>
Първо обаче, ми позволете да кажа нещо във връзка с вечния дебат Страсбург срещу Брюксел. Аз определено съм за Страсбург и считам, че ако има някакво съмнение, тогава следва да преместим целия Парламент в Страсбург, а не в Брюксел. Страсбург е символ на европейското единство и този факт не трябва да се пренебрегва.
<P>
В Комисията по околна среда, обществено здраве и безопасност на храните ние разгледахме шест агенции, които постигнаха забележителни резултати по отношение на интензивността и качеството на своята работа. Процентът на грешки е намалял значително. Ето защо бих искал да се възползвам от тази възможност и да поздравя техните служители.
<P>
В Европейската агенция по химикалите, чиято основна дейност е да контролира проектите на REACH, са създадени общо 104 нови работни места. При Европейския орган за безопасност на храните, или ЕОБХ, следва да се отбележи, че трябва да постигнем по-точен мониторинг и по-голяма прозрачност. В случая с Европейския център за контрол върху заболяванията, или ЕЦПКЗ, установихме, че средствата не са били усвоени изцяло и той не е освободен от отговорност за всичките си задачи. Европейската агенция за околната среда надеждно предоставя информация и данни, които са изключително важни за нашата работа, за начина, по който формираме бъдещето. Бих искал обаче да посочим по-точно какви ще бъдат общите спестявания на Съюза в резултат от направените подобрения в областта на околната среда и да предостави тези данни. Европейската агенция по лекарствата все още все изпитва затруднения да задвижи нещата, въпреки че съществува вече няколко години. Установихме някои счетоводни грешки и неправилно координиране между финансовите и научните служби в рамките на тази агенция
<P>
Като цяло обаче считам работата на агенциите за положителна.
<SPEAKER ID="063" NAME="Jens Geier" AFFILIATION="S&amp;D">
(DE) Г-н председател, бих искал да благодаря на г-н Ulmer за забележителния му фактически принос. Той е приятно изключение от всички неща, които чух за агенциите тази сутрин. Изключително депресиращо е, че много от членовете на ЕП, представители на евроскептиците в Парламента, никога не мислят за друго освен за агенциите, когато става въпрос за съкращения в бюджета.
<P>
Позволете ми да ви припомня, че когато се разпределяха тези агенции, изглеждаше сякаш министър-председателите и правителствата на държавите-членки на Европейския съюз не можеха да се наситят на присъствието им на тяхна земя. Въпреки това сега някои хората се държат така сякаш агенциите са бичът на Европейския съюз.
<P>
Много съм доволен от съобщението за проучване на Европейската сметна палата на управлението на разходите за тези агенции. Считам, че то ще ни осигури основа, за да можем най-накрая да проведем по-обективно разискване.
<P>
Радвам се, както казах и по-рано в своето първо изказване, че представителите на унгарското председателство са тук с нас тази сутрин. Това не е нещо, което можем да приемем за даденост, когато има разискване, включващо процедура за освобождаване от отговорност на Съвета във връзка с изпълнението на бюджета. Ето защо искам да се обърна съвсем директно към Вас, г-н Бечей. Доволен съм, че Съветът е готов да признае, както разбрах от коментарите на г-н Deutsch, че е необходим различен подход при бюджетните процедури и процедурата по освобождаване от отговорност.
<P>
Европейският парламент представлява хората и изисква отчетност за начина, по който се изразходват парите на данъкоплатците. Ето защо ние няма да престанем да настояваме Съветът да бъде държан отговорен за средствата, които му се отпускат от бюджета на Общността, за да финансира дейността си. Разбира се, има много въпроси, по които можем да преговаряме, като например под каква форма трябва да се провежда процедурата за освобождаване от отговорност във връзка с изпълнението на бюджета в бъдеще. Бих искал да ви попитам обаче дали наистина очаквате Европейският парламент да преговаря за нещо, което е наше право съгласно Договорите. В крайна сметка това може да доведе единствено до ограничаване на въпросното право. Не разбирам защо като член на Европейския парламент бих направил това.
<P>
За съжаление, ние нямаме много възможности да обсъждаме нещата заедно и ще се радвам, ако се възползвате от тази възможност и ни обясните веднъж за винаги всъщност кой в Съвета се бори срещу необходимата прозрачност.
<SPEAKER ID="064" NAME="Jaroslav Paška" AFFILIATION="EFD">
- (SK) Г-н председател, беше ми интересно да чуя информацията относно проблемите с комуникацията с Европейския съвет във връзка с изпълнението на тази глава от общия бюджет.
<P>
Доколкото знам, контролът над изпълнителния орган е една от основните задачи на членовете на ЕП. Съветът, Комисията и институциите на ЕС управляват финансовите ресурси на гражданите на ЕС според приети правила. Ето защо е съвсем естествено избраните представители на народа да правят проверки от името на данъкоплатците за това дали институциите управляват средствата на гражданите внимателно и в съответствие с приетите правила. Това е типично за всички демократични страни. Следователно не мога да разбера позицията на Европейския съвет, който отказва да ни сътрудничи, за да изготвим оценка на неговия бюджет.
<P>
Ние не питаме дали г-н Саркози или г-жа Меркел посещават по-добър или по-лош ресторант, или дали купуват по-хубав или по-лош куфар, нито дали си купуват дрехите от тази или онази фирма. Ние питаме как те управляват публичните средства на данъкоплатците и имаме пълното право на това, а те са изцяло задължени да предоставят тази информация.
<SPEAKER ID="065" NAME="Жолт Ласло Бечей" LANGUAGE="HU">
Г-н председател, тъй като разполагаме само с две минути за реакция, бих искал да се спра само на няколко неща. Първо, бих искал да подчертая, че ние сме готови да постигнем дългосрочно споразумение при разискването между Съвета и Парламента. Това е единственото решение на проблема, а именно, проблемът с легитимността, който беше споменат от г-жа Gräßle. Нека да ви кажа, че знам, че Парламентът е орган, който е избран пряко, в крайна сметка и аз съм бил негов член, но в Съвета също има легитимни лидери, министри. Освен това и двата органа имат равно участие при процедурата за освобождаване от отговорност във връзка с изпълнението на бюджета: единият от тях на равнище на препоръки, а другият при окончателното освобождаване от отговорност. Във внесената от нас препоръка ние разделихме бюджетната процедура от процедурата за освобождаване от отговорност.
<P>
Бих искал да се назначи делегация, която да преговаря от името на Парламента, и ние следва да постигнем споразумение чрез политически представителна делегация за Парламента. Не би било от полза тези проблеми да продължават. От внесеният от нас проект на Меморандум за разбирателство също така става ясно, че ние също трябва да уточним предоставянето на кои данни е от компетентността на Съвета и на кои не е. Мисля, че това ще насърчи представянето между различните администрации. След това всъщност можете да поискате да ви предоставим данни, които са от компетентността на Съвета.
<P>
По отношение на националните делегации - въпрос, който също беше засегнат няколкократно - предлагам да го решим при разискването относно Финансовия регламент. Знам, че има предложения във връзка с това. Разбира се, трябва да се отчете сложността на въпроса в някои държави-членки, но повтарям, че това ще бъде много важна тема за разискване при друга процедура.
<P>
Г-н председател, благодаря ви за възможността да се изкажа. Искам отново настоятелно да призова всички да не превръщат отношенията между органите по освобождаване от отговорност или институциите в състезание по борба. Нека да седнем и да преговаряме, да стигнем до споразумение, вместо да пренебрегваме този проблем и да го превръщаме в разискване по пощата между секретариати и бюрократични машини.
<SPEAKER ID="066" NAME="Алгирдас Шемета" LANGUAGE="EN">
Г-н председател това разискване потвърждава широкото общо разбиране между Парламента и Комисията относно перспективите и относно необходимостта от подобряване на нашите политики и програми, които носят добавена стойност за гражданите на ЕС. Мисля, че се движим в правилната посока и въпросите, които поставихте относно въвеждането на декларации за управление, по-голяма степен на автоматизиране при налагането на санкции и дейността по възстановяване на средствата, наистина са важни проблеми, по които Комисията работи.
<P>
Бих искал по-конкретно да благодаря на г-жа Grässle за работата й по Финансовия регламент. Считам, че е много важно, че внесеното от Комисията предложение относно въвеждането на декларации за управление най-накрая беше одобрено, тъй като този въпрос наистина засяга повишаването на отчетността на нашите държави-членки, които са отговорни за управлението на 80 % от вашия бюджет. При наличие на рационализирано и много по-автоматизирано прилагане на процедурата за прекъсване на плащанията считам, че при освобождаването от отговорност във връзка с изпълнението на бюджета за финансовата 2010 г. честотата на прекъсване на плащанията ще нарасне и службите вече няма да се страхуват да прилагат този инструмент в работата си.
<P>
Ние работим съвместно с държавите-членки и по възстановяване на средства, като предадохме на докладчика много информация във връзка с това. Мисля, че чрез съвместната ни работа можем да открием начини за подобряване на положението в тази област. Разбира се, санкциите са нещо хубаво, но ние също така трябва да търсим стимули и това е важна тема във връзка с улесняване на дейността на държавите-членки.
<P>
Всички сме съгласни, че сме постигнали напредък при опростяването на нашите правила и представихме становището си по въпроса. Тези предложения ще бъдат взети предвид, когато подготвяме нови програми за следващата Многогодишна финансова рамка. Напълно съм съгласен, че нашето законодателство в областта на възлагането на обществените поръчки е много сложно и се допускат огромен брой грешки в тази област. Ето защо Комисията стартира обществена консултация относно опростяването и усъвършенстването на правилата за възлагане на обществени поръчки и се надявам то да доведе до много по-опростена и по-ефективна система.
<P>
По отношение на Правилника за длъжностните лица, време е отново да го разгледаме и моят колега, Марош Шефчович, работи по прегледа на Правилника. Това, разбира се, е сложен въпрос и ще трябва да отчетем всички онези чувствителни въпроси, свързани с опростяването му, но е факт, че някои разпоредби в Правилника наистина са остарели и трябва да бъдат преосмислени и преразгледани.
<P>
Разбира се, Комисията ще отговори официално на вашите препоръки в последващ доклад, който ще бъде представен след лятото, но, както виждате, ние вече работим усилено за подобряване на управлението на бюджета на ЕС и по-успешното изпълнение на нашите програми. Очаквам с нетърпение да си сътрудничим в бъдеще.
<SPEAKER ID="067" NAME="Jorgo Chatzimarkakis" LANGUAGE="DE">
Г-н председател, преди всичко бих искал отново да благодаря на члена на Комисията, от името на Парламента, за отличното сътрудничество. Вие отново поставихте някои важни въпроси, които ние трябва да приемем за отправна точка за нашата продължителна работа. Бих искал обаче също така да предам нашите благодарности и към вашите колеги, защото работихме интензивно с много от тях, искам да спомена по-конкретно г-н Чолош и г-н Хаан - и двамата бяха много отзивчиви. Бихте ли им предали това съобщение още веднъж.
<P>
Бих желал да благодаря на действащия председател на Съвета, г-н Бечей, за ясното изказване. Той говори открито. Може и да не ни харесва това, което той каза, но поне беше открит, за което сме благодарни. Според мен е съвсем редно да сте тук. Не мисля, че има конкретна причина да го споменавам. И все пак е хубаво, че сте тук.
<P>
Запазих за най-накрая благодарностите си към председателя на Европейската сметна палата, г-н Калдейра, с който Парламентът винаги се радва на открито и положително сътрудничество. Високо ценим това. Работата ни не би била възможна без Вашата подготвителна работа. Освобождаването ни от отговорност се основава главно на Вашия принос. Бихме искали да играете по-съществена роля в бъдещата оценка на одита на резултатите от дейността, г-н Калдейра. Бъдещето на Европейския съюз зависи не само от законното и правилно изразходване на средствата, но преди всичко и от използването им по предназначение; с други думи, ефикасно и ефективно. Това ще бъде част от одита на резултатите от дейността съгласно член 318 от Договора от Лисабон. Като Парламент ние бихме искали да се провежда годишно разискване относно одита на резултатите от дейността на Комисията и бих желал Вие да сте поканен да присъствате на разискването с нас като представител на Европейската сметна палата. Поднасям искрени благодарности към колегите си и всички, които участваха в процеса.
