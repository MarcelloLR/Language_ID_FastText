<CHAPTER ID="017">
Специален доклад на Сметната палата № 10/2008 относно помощта за развитие, предоставяна от ЕО за здравни услуги в държавите от Африка на юг от Сахара (разискване) 
<SPEAKER ID="468" NAME="Председател">
Следващата точка е разискването по въпроса, изискващ устен отговор, от г-н Borrell Fontelles - от името на комисията по развитие, към Комисията относно специалния доклад на Сметната палата № 10/2008 относно помощта за развитие, предоставяна от ЕО за здравни услуги в държавите от Африка на юг от Сахара - B6-0016/2009).
<SPEAKER ID="469" NAME="Anne Van Lancker">
автор. - (NL) Г-жо председател, г-жо член на Комисията, госпожи и господа, Африка е единственият континент, който не е отбелязал реален напредък по отношение на Целите на хилядолетието за развитие, особено в областта на здравето, т.е. по отношение на майчината и детската смъртност, борбата с ХИВ/СПИН, туберколозата и маларията. Това изоставане като цяло се дължи на слабите системи на здравеопазването и кризата на човешки ресурси, през която преминава този сектор. Ето защо напълно логично е значението на инвестирането в системите на здравеопазването за борбата с бедността.
<P>
Така смята и Комисията, но според доклада на Сметната палата, макар и Комисията да говори за всичко това от години насам, тя е направила прекалено малко, за да се стигне до промени на практика. Комисията полага усилия основно чрез вертикални средства в борбата със СПИН и това може да се окаже много уместно според нас, но не следва да бъде в ущърб на цялостния пакет от инвестиции в основното здравно обслужване.
<P>
Г-жо член на Комисията, бюджетът за основното здравно обслужване не се е увеличил дори пропорционално от 2000 г. насам в рамките на цялостния пакет от официалната помощ за развитие. Поради това има достатъчно основания, въз основа на доклада на Сметната палата, Парламентът да зададе на Комисията няколко въпроса и да отправи няколко препоръки. Бих искала да отбележа четири неща.
<P>
Първо, бюджетът за здравно обслужване трябва да бъде увеличен. Очевидно е необходима съвместна инициатива на ЕС и страните партньори. Развиващите се страни са се ангажирали с инвестиране на 15 % от бюджета им в рамките на Декларацията от Абуджа. Това няма как да стане обаче, г-жо член на Комисията, ако Комисията и Европа са готови да изразходват за тази цел само 5,5 % от Европейския фонд за развитие (ЕФР). Ето защо бих искала да разбера от Вас по какъв начин Комисията може да гарантира, че в рамките на 10-ия ЕФР инвестициите в здравното обслужване ще бъдат увеличени.
<P>
Второ, при едно по-добро и по-ефективно усвояване следва да има подкрепа от бюджета. Дори и това е да е един от образцовите примери на Комисията, той е получил ниска оценка в доклада на Сметната палата. Независимо от това, бюджетната подкрепа със сигурност може да преодолее недостатъците в системите на здравеопазването на южните страни. Макар и секторната бюджетна помощ да може да бъде целево отпусната на системите на здравеопазването, тя едва се усвоява в страните на юг от Сахара.
<P>
Общата бюджетна подкрепа може също да се окаже от полза, ако Комисията се ангажира и прояви ентусиазъм партньорите да изберат здравеопазването като централен сектор, за реализацията на което ние ще настояваме пред Комисията. Въпросът ми към Комисията е следният: по какъв начин ще гарантирате, че се предприемат много по-уместни и по-целеви действия както чрез секторната подкрепа, така и чрез общата бюджетна подкрепа?
<P>
Договорите за Целите на хилядолетието за развитие (ЦХР) са едни от обещаващите инструменти на Комисията. Аз ги поддържам 100 %, но трябва да призная, че са някак си прекалено несъществени и прекалено ограничени, тъй като са писани само за отличници, а за останалите трябва да се намерят алтернативи.
<P>
Трето, трябва да се насърчава опитът. Според доклада Комисията има твърде малко опит, за да осъществи на практика предложенията си за политика в сектора на здравеопазването. Ето защо трябва да поискаме от Комисията да гарантира това, като работи по-усилено със здравни специалисти и по-ефективно със Световната здравна организация (СЗО) и държавите-членки.
<P>
Четвърто, секторът на здравеопазването има нужда от по-добра координация. Г-жо член на Комисията, от жизненоважно значение е Кодексът за поведение на ЕС относно разделението на труда да се прилага на практика, както и инвестициите в и програмите за здравеопазване между различните държави от ЕС да бъдат по-добре координирани. В допълнение към това, трябва да гарантираме, че така наречените "сираци" сред нуждаещите се страни също могат да гарантират помощ в областта на здравеопазването.
<P>
Бих искала да завърша, като отправя благодарности към г-н Staes, който от името на комисията по бюджетен контрол подкрепи изразената от комисията по развитие загриженост и поиска Комисията да изясни плановете си, предвид процедурата по освобождаване от отговорност, за предпочитане преди края на 2009 г.
<P>
Ясно е, г-жо член на Комисията, госпожи и господа, че Парламентът настоява Комисията най-накрая да изпълни на практика приоритетите на политиката си с по-голяма убеденост и с по-добри инструменти. Няма друг начин, ако искаме да имаме шанс да постигнем Целите на хилядолетието за развитие до 2015 г., тъй като, г-жо член на Комисията, основното здравно обслужване заслужава устойчиви инвестиции в дългосрочен план.
<SPEAKER ID="470" NAME="Androulla Vassiliou" LANGUAGE="EN">
Г-жо председател, Комисията приветства доклада на Европейската сметна палата относно подкрепата, предоставяна от ЕО за здравни услуги в държавите от Африка. Разискването по този въпрос, изискващ устен отговор, ни дава възможност да обсъдим здравната подкрепа, която оказваме на Африка, заедно с вас в Европейския парламент.
<P>
Няма да повтарям пак официалната реакция на Комисията по отношение на специалния доклад на Сметната палата, която вече беше публикувана в интернет.
<P>
За съжаление, този доклад не получи широко отразяване в пресата, а когато беше споменаван, понякога нещата се опростяваха, като се твърдеше, че Европа не е спазила обещанията си към Африка. Затова, позволете ми да изясня няколко съществени точки, преди да започнем разискването.
<P>
Комисията продължава да е изцяло ангажирана, като подкрепя Целите на хилядолетието за развитие, свързаните със здравето цели 4, 5 и 6, които са неразделна част от тях: намаляването на детската смъртност с две трети, намаляването на майчината смъртност с три четвърти и овладяването и обръщането на тенденцията в разпространението на ХИВ/СПИН. Това цели и сътрудничеството ни за развитие, но ангажиментът ни не трябва да се измерва с отпускане на бюджетни средства само за здравния сектор.
<P>
Несъмнено детската смъртност ще бъде намалена с ефективни мерки за здравно обслужване, като например ваксинации. Ето защо следим ваксинации да се извършват не само по нашите здравни програми, но също така и като част от много от операциите по общата бюджетна подкрепа. Въпреки това детската смъртност зависи и от други фактори като хранене, настаняване, достъп до чиста вода и канализация и образование. Следователно нашият принос може и често ще излиза извън самия сектор на здравеопазването.
<P>
Когато вземахме решения за отпускане на средства за сектора и за правилата за помощта ни за развитие, в Париж и в Акра постигнахме съгласие да спазваме по-стриктно основните принципи и ефективността на помощта. Ето два примера. Първият е лидерството от правителствата партньори. Това означава след задълбочено обсъждане със страната партньор да се определят секторите, за които се предлага подкрепата. Това може да не е секторът на здравеопазването, а секторът на образованието или водоснабдяването и канализацията.
<P>
Второ: уеднаквяване на националните системи. Това означава канализиране на отпусканата от нас помощ, за предпочитане като бюджетна подкрепа (при изпълнени основни критерии). Ако страната има достатъчно добре формулирана стратегия за борба с бедността, за предпочитане е подкрепата ни да бъде канализирана като обща бюджетна подкрепа.
<P>
Макар и тази подкрепа след това да не бъде определена като подкрепа за здравния сектор, тя е свързана със здравни цели, като проценти извършени ваксинации или процент раждания, подпомогнати от квалифициран здравен персонал. Такива цели обикновено са част от стратегията за борба с бедността и се наблюдават, като разходването на бюджетната подкрепа често се свързва с постигнатия напредък.
<P>
В допълнение към глобалните ангажименти за ефективността на помощта, поети в Акра и в Париж, ние, Европейският съюз, колективно приехме кодекс за поведение, който предвижда например намаляване на броя на секторите, в които всеки и всички донори са активни, за да се намали административната и управленска тежест върху страните партньори при множество донори. Това е смисълът на подхода за разделение на труда, приет от държавите-членки на ЕС и от Европейската комисия. Знаем, че невинаги ще е лесно да се постигне съгласие на равнището на една страна, особено, тъй като здравето заема много високо място в общественото мнение и всички донори и страни донори искат да присъстват и да получат публичност. Понякога ще трябва да оказваме съпротива на подобни тенденции и да се отдръпнем в полза на други донори.
<P>
Ето защо се надявам, че разискването ни днес ще допринесе за допълнително изясняване на тези проблеми и ще помогне да се гарантира, че Европа ще изпълни обещанията си към Африка.
<SPEAKER ID="471" NAME="John Bowis" LANGUAGE="EN">
Г-жо председател, благодаря на члена на Комисията за отговора й. Сигурно сте права, г-жо член на Комисията, че цифрите могат да означават много неща и трябва внимателно да ги тълкуваме. Днес, разбира се, разглеждаме доклад на Сметната палата и е нормално да се занимаваме с цифри. Понякога ми се иска да се занимаваме повече с хората, отколкото с цифрите, но знаем, че богатство без здраве няма. Това не е просто лозунг, а реалност в много страни с ниски доходи.
<P>
Приемаме това, че Сметната палата казва, че само 5,5 % от средствата от Европейския фонд за развитие (ЕФР) се отпускат за здравеопазване, докато политиката на Европейския съюз, и съответно политиката на Парламента, изискват за здравни и образователни нужди да се отделят 35 %. Може би тези цифри са грешни и може да се окаже, че положението не е толкова трагично, както показват цифрите. Въпреки това цифрите показват, че трябва да направим много повече, а това включва сътрудничество - ако мога да използвам тази дума - предвид обещаните 15 % в Декларацията от Абуджа от самите страни.
<P>
Все пак, г-жо член на Комисията, искам да се върна отново на хората. Отидете в Мали и вижте как диабетът е извън всякакъв контрол и колко много струва това заболяване на семействата: над 30% от семейния бюджет се изразходват за инсулин, ако трябва да го купуват, а друг начин няма. Отидете в Чад и попитайте имат ли здравни грижи за психично болните - ще ви отговорят, че са имали преди гражданската война. Отидете където и да е в Африка и вижте нечовешкото отношение към хората с епилепсия, докато за няколко цента, припадъците им могат да бъдат овладени. Отидете където и да е в Африка и вижте децата, останали сираци заради СПИН, и бабите и дядовците им, които се опитват да ги отгледат, защото родителите им са починали.
<P>
Такава е статистиката. Знаем, че в Северна и Южна Америка на 14 % от световното население се падат 10 % от глобалната тежест на заболяванията и 42 % от здравните работници. В страните от Африка на юг от Сахара живее 11 % от световното население, на което се падат 25 % от глобалната тежест на заболяванията и 3 % от здравните работници. Всичко това има отношение към допреди малко воденото разискване. Но не може да се абстрахираме от тези неща, тъй като не може хората да бъдат здрави без здравно обслужване, без здравни работници и без здравно образование.
<P>
Трябва да разгледаме и някои проекти, които сме започнали. Не само за туберкулоза, СПИН и малария, но и за всички останали заболявания. Именно по отношение на пренебрегваните заболявания Комисията се гордее със сътрудничеството си с фармацевтичните дружества за подпомагане на хората, които имат нужда от съответните лекарства. Трябва да се търсят причините за здравните проблеми и разискването тази вечер беше насочено именно към тях.
<P>
Само ако видим в цялост всички тези неща, статистиката ще стане правдоподобна и оттам хората ще станат по-важни. Ако изпълняваме мерките по-добре, това ще доведе до подобряване на положението на хората, а оттам и на икономиките.
<SPEAKER ID="472" NAME="Bart Staes" LANGUAGE="NL">
Г-жо председател, госпожи и господа, докладът на Сметната палата ще бъде официално представен в комисията по бюджетен контрол не по-рано от следващата седмица. Бих искал да поздравя комисията по развитие, както и г-жа Van Lancker, които направиха нужното за провеждането на днешното разискване, както и за утрешното приемане на резолюция, в която ясно ще бъдат посочени грешките.
<P>
Трябва да обърнем особено внимание на дългото изказване на г-жа Van Lancker и препоръките й. Г-жо член на Комисията, трябва да разгледаме подробно и изказването на г-н Bowis, който съвсем експертно успя да изброи недостатъците.
<P>
Всеки, който е чел доклада на Сметната палата, не може просто така да подмине проблема. Всеки може да разгледа цифрите и г-жа Van Lancker с основание изтъкна, че Целите на хилядолетието за развитие в този сектор ще бъдат постигнати много трудно, ако въобще това се случи. Ако разгледате цифрите на Сметната палата за всяка страна, ще се приземите с един удар на земята.
<P>
Болестта СПИН е толкова широко разпространена, че тя засяга 34 % от населението в Свазиленд, 23 % в Лесото и 14 % в Малави. Детската смъртност в Свазиленд беше 78/1000 през 1997 г. при 86/1000 сега. В Лесото продължителността на живота в средата на 90-те години на ХХ век беше 60 години, а сега е 41 години. В Кения повече от 1 на всеки 10 деца умира преди да навърши петгодишна възраст. Препоръката, анализът на Сметната палата за ефективността на политиката на ЕС през последните години бяха болезнено тревожни.
<P>
Ето защо се надявам, г-жо член на Комисията, че Комисията наистина ще успее да отговори на въпросите до 10 април, които аз, в качеството ми на докладчик на комисията по бюджетен контрол, успях да включа в резолюцията, така че да можем да включим отговорите в процедурата по освобождаване от отговорност, която предстои в края на април.
<SPEAKER ID="473" NAME="José Ribeiro e Castro" AFFILIATION="PPE-DE">
(PT) Г-жо председател, г-жо член на Комисията, всеки, който посети държавите в Африка на юг от Сахара, лесно ще забележи в повечето от тях огромните проблеми в здравеопазването им и изключително отрицателните последици на тези недостатъци върху живота и здравето на хората, които се нуждаят от здравно обслужване.
<P>
Периодично публикуваните на международно равнище цифри постоянно го потвърждават. Във връзка с това идеята, че обикновени и практически действия, които не са особено сложни или дори особено скъпи, могат да са достатъчни за спасяването на много животи, е особено тревожна. Финансовата подкрепа от Европа може да бъде от съществено значение в този смисъл и винаги трябва да помним, че сътрудничеството в областта на здравето е наистина от стратегическо значение и се отнася пряко не само до една, а до много повече от Целите на хилядолетието за развитие (ЦХР). Сметната палата намира, цитирам, че "като дял от общата помощ за развитие финансирането на ЕО за сектора на здравеопазването не е увеличавано от 2000 г. досега, въпреки ангажимента на Комисията за постигане на ЦХР и здравната криза в Африка на юг от Сахара". Край на цитата. Също така тя признава, отново цитирам, че "Комисията е внесла значителни средства за подпомагане на основаването на Глобалния фонд [за борба със СПИН, туберкулоза и малария], но не е обърнала същото внимание на укрепването на системите на здравеопазването, въпреки че това се е смятало за неин приоритет". Край на цитата.
<P>
Според Сметната палата, това ще е станало и отново цитирам, защото "Комисията не е имала достатъчно опит в областта на здравеопазването, за да гарантира възможно най-ефективно усвояване на отпуснатите за здравеопазване средства". Край на цитата.
<P>
Ето защо Сметната палата директно изправя Европейската комисия пред голямо предизвикателство, нещо, което аз самият подкрепям. От наша страна, искам да потвърдя това предизвикателство, базирано на обективността на представените данни и оценка. Здравното обслужване вече е, но трябва да стане още по-важен приоритет за помощта за развитието, поради което заслужава увеличаване на финансирането му. Оптимизирането на предоставянето на помощта, като се имат предвид очевидно противоположните потребности от координация на управлението и близост до народите бенефициери, означава да се предложи обслужване, което ще спаси живота на мнозина.
<P>
Европейската комисия не може да не отговори положително на това предизвикателство и аз настоявам за това. Току-що г-н Bowis направи много вълнуващо изказване, като успя да придаде лице, човешко лице на сухите и безжизнени цифри на Сметната палата. Предизвикателството за нас, г-жо член на Комисията, е да се гарантира, че сътрудничеството ни може да върне надеждата и усмивката върху лицата на тези хора. Ето защо, г-жо член на Комисията, от съществено значение е да променим числата в сътрудничеството в здравеопазването.
<SPEAKER ID="474" NAME="Marie Anne Isler Béguin" AFFILIATION="Verts/ALE">
(FR) Г-жо председател, всъщност не исках да говоря по този доклад, а само да добавя една много близка на сърцето ми тема, която съм повдигала няколко пъти на срещи със страните от АКТБ. А именно темата за здравните условия на народа Туарег в Нигер. В този контекст, г-жо член на Комисията, наистина трябва да повдигна проблема с европейските дружества, които използват природните ресурси в африканските страни, и по-конкретно френското дружество "Areva", което експлоатира уранови находища в Нигер, без да информира местните общности, в резултат на което живеещите там хора използват за готварски прибори радиоактивни материали или бракуван метал, например.
<P>
Днес органите в Нигер не позволяват да се проучи радиоактивността сред хората, но знаем, че положението им е тревожно.
<P>
На среща със страните от АКТБ поискахме да се проведе епидемиологично проучване сред тези хора. Отправям това искане отново днес към Комисията.
<SPEAKER ID="476" NAME="Androulla Vassiliou" LANGUAGE="EN">
Г-н председател, не само слушах внимателно казаното в залата тази вечер и не само обърнах внимание на написаното в доклада на Сметната палата, но както вече споменах, току-що се връщам от посещение в Кот д'Ивоар и Либерия и със собствените си очи видях какви са нуждите на въпросните страни в областта на здравеопазването. Нуждите им са свързани с инфраструктура, с квалифицирани доставчици на здравни услуги, за което вече говорихме, както и с лечение.
<P>
Нуждите им са необятни и мога само да се съглася с вас, че трябва да активизираме усилията си по отношение на предлаганата от нас помощ в областта на здравеопазването в бедните страни на Африка.
<P>
Уверявам ви, че ще предам забележките ви на колегата ми Луи Мишел и съм сигурна, че и той, също като мен, ще обмисли с нужното внимание предложенията и коментарите ви.
<SPEAKER ID="477" NAME="Председател">
Внесено е предложение за резолюция съгласно член 108, параграф 5 от Правилника за дейността.
<P>
Разискването приключи.
<P>
Гласуването ще се проведе утре.
