<CHAPTER ID="023">
Външно измерение на социалната политика, насърчаване на трудовите и социалните стандарти и европейска корпоративна социална отговорност (кратко представяне) 
<SPEAKER ID="221" NAME="Председател">
Следващата точка е докладът на г-н Falbr - от името на комисията по заетост и социални въпроси, относно външното измерение на социалната политика, насърчаване на осигуряването на трудови и социални стандарти, както и европейската корпоративна социална отговорност.
<SPEAKER ID="222" NAME="Richard Falbr" LANGUAGE="CS">
Г-н председател, както посочих в неотдавнашното си изказване, външното измерение на социалната политика обхваща мерки и инициативи на ЕС, насочени към насърчаване на трудовите и социалните стандарти в трети държави. Въпреки че Лисабонската стратегия и инициативата "Европа 2020" поставят по-голям акцент върху социалната политика отколкото когато и да било досега, все още в центъра на вниманието продължават да бъдат въпросите, свързани с конкурентоспособността и икономическите фактори. Ето защо подходих критично към изготвянето на този доклад. Ако искаме третите държави, с които водим преговори за сключване на споразумения, да спазват принципите и самата същина на европейския социален модел, и ние самите трябва да се придържаме към този модел в рамките на Европейския съюз. Ако искаме държавите, с които договаряме международни споразумения, да спазват основните конвенции на Международната организация на труда, и ние самите трябва да ги спазваме. Лесно е да се види обаче, че конвенциите на МОТ се нарушават в някои държави-членки.
<P>
Що се отнася до корпоративната социална отговорност, това несъмнено е добра идея, която е обект на обсъждане от началото на 70-те години на XX век. Проблемът обаче е, че не може да бъде наложена. Когато разисквахме мненията и измененията по този настоящия доклад, един от изразените възгледи беше, че следва да бъде изготвена директива, тъй като редица предприятия просто не действат по социално отговорен начин. Във връзка с доклада бяха внесени над 150 изменения, но ми се струва, че въпреки това към съдържанието му следва да се подходи критично. Необходимо е Европейският съюз да направи повече, за да подкрепи Международната организация на труда, тъй като е абсурдно, докато ние заявяваме подкрепата си за нея, все по-малко държави да ратифицират и спазват нейните конвенции. През последния парламентарен мандат Комисията дори направи предложения, например относно директивата за работното време, които напълно противоречат на Конвенция № 1 на МОТ относно работното време, която е приета през 1919 г. и в която е залегнала работна седмица от 48 часа. Много съм доволен, че Парламентът отхвърли тази директива.
<P>
Така стигам до края на изложението на мотивите си. Не е нужно да казвам нещо повече, тъй като това е въпрос, който всеки разбира. Това, за което настоявам преди всичко, е зачитане на социалните права и зачитане на онова, което обявяваме за основно достижение на Европейския съюз.
<SPEAKER ID="223" NAME="Vasilica Viorica Dăncilă" AFFILIATION="S&amp;D">
(RO) Г-н председател, според европейската статистика над половината работници в Европейския съюз - особено имигрантите - нямат социална закрила. Затова считам, че когато става дума за социалната закрила на работниците в Европейския съюз, следва да се насърчават основните общи стандарти, като същевременно се налагат санкции в случай на нарушаване на актуалното законодателство. Ратифицирането на преразгледаната Европейска социална харта ще поощри вътрешните социални реформи на равнището на държавите-членки на ЕС, като същевременно ще улесни процеса на хармонизиране на националните законодателства с регламентите на ЕС. Това е важно като политически ангажимент за насърчаване и гарантиране на социалните стандарти и за адаптиране на правните и институционални механизми към специфичните норми и ценности на европейските демокрации. Социалните права, предвидени в настоящото споразумение, съответстват на правото на Общността в социалната област и на съответните стандарти на държавите-членки на Европейския съюз.
<SPEAKER ID="224" NAME="Tatjana Ždanoka" AFFILIATION="Verts/ALE">
(EN) Г-н председател, като докладчик в сянка от името на групата на Зелените/Европейски свободен алианс, бих искала позицията ни по този доклад да е напълно ясна. Преди всичко, макар да оценяваме, че окончателният текст може да се подобри при гласуването утре, и в този вид той е достатъчно силен и ние просто бихме искали да подчертаем, че ролята на Международната организация на труда следва да бъде засилена. В това отношение сме съгласни с докладчика.
<P>
Доброволната корпоративна социална отговорност е нещо добро, но първостепенната роля за насърчаване и защита на правата на човека принадлежи на държавите и международните организации. Ние не считаме, че правно обвързващите норми следва да се избягват в областта на социалната отговорност.
<P>
Нарушаването на основните принципи и правата на работното място не може да се използва като легитимно сравнително предимство и по време на двустранните и многостранните контакти с нашите партньори ние трябва да настояваме за надлежно спазване на стандартите по отношение на достойните условия на труд.
<SPEAKER ID="225" NAME="Ilda Figueiredo" AFFILIATION="GUE/NGL">
(PT) Г-н председател, като се има предвид, че в Доклада на Международната организация на труда (МОТ) относно социалната сигурност по света за 2010 г. се посочва, че над 50 % от всички работници нямат никаква социална закрила, лесно може да се направи изводът, че в повечето случаи няма и никаква корпоративна социална отговорност.
<P>
Въпреки това Комисията продължава да договаря споразумения за свободна търговия, които като цяло просто обслужват интересите на големите дружества и финансови институции, не обръщат необходимото внимание на трудовите права и не насърчават свободата на сдружаване и правото на колективно трудово договаряне. Те не предвиждат мерките, необходими за ефективното премахване на дискриминацията, свързана с работното място и професията, нито мерки за премахването на принудителния труд или на несигурната и недостатъчно добре платена работа, включително и на детския труд.
<P>
Докладът би трябвало да извади наяве и да осъди всичко това, но не го прави и ние се надяваме утре Комисията да продължи усилията си за консолидиране на подхода си към тези въпроси...
<P>
(Председателят отнема думата на оратора)
<SPEAKER ID="226" NAME="Jaroslav Paška" AFFILIATION="EFD">
(SK) Г-н председател, вярно е, че социалната закрила за работниците често е много по-слаба, отколкото следва да бъде, дори в рамките на Европейския съюз.
<P>
Това важи с особена сила за групите на мигрантите, които отиват да работят в чужбина на места, където не знаят езика и местните разпоредби, следователно, разбира се, не успяват да бъдат на професионалното равнище на местните работници.
<P>
Въпреки това считам, че е важно за Европейския съюз да работи за прилагане на правилата и договореностите на Международната организация на труда, когато сключва международни договори с трети държави, тъй като колкото повече научаваме за трудовия пазар и условията на труд в Азия, Африка и по други краища на света, ми се струва, че ние трябва да се стремим да гарантираме, че и в тези региони и области се извършват значителни подобрения на статута на работниците.
<P>
Ето защо лично аз подкрепям г-н Falbr и неговия доклад. Сигурен съм, че той ще доведе до подобряване на въпросните разпоредби и в Европа.
<SPEAKER ID="227" NAME="Silvia-Adriana Ţicău" AFFILIATION="S&amp;D">
(RO) Г-н председател, и аз бих искала да поздравя докладчика, като същевременно призова Европейската комисия да приеме необходимите мерки, така че европейските дружества да се придържат към европейските принципи и ценности дори когато извършват дейност в други страни.
<P>
Европейският съюз трябва да насърчава европейския социален модел. Затова е от изключително значение да се придържаме към принципите и ценностите на Европейския съюз. Изразяваме съжалението си, че Европейският съюз не разполага с единна формула за социална клауза, която да се включва във всички двустранни търговски споразумения. Бих искала да изтъкна, г-жо член на Комисията, че неотдавна гласувахме хоризонтално споразумение между Европейския съюз и Канада относно сигурността на гражданската авиация. Това е най-амбициозното споразумение от този вид, подписвано от Европейския съюз, макар че в него няма никакви социални клаузи. И двете страни са решени да работят и развиват нещата в тази област. За съжаление обаче, следва да подчертая, че Европейският съюз не разполага с единна формула за социална клауза, която да се включва в международните споразумения.
<SPEAKER ID="228" NAME="Richard Howitt" AFFILIATION="S&amp;D">
(EN) Г-н председател, поздравявам г-н Richard Falbr за всеобхватния подход на доклада му към международните трудови стандарти. Имах удоволствието да дам своя принос за работата му конкретно по въпроса за корпоративната социална отговорност (КСО).
<P>
Тази вечер имаме възможност да повлияем на Комисията, преди тя да излезе със съобщение относно КСО, като поискаме преди всичко да запази отворената дефиниция на КСО, която наскоро беше приета на Многостранния форум на заинтересованите страни; да се завърне към принципа на конвергенция в частните и доброволните инициативи, свързани с КСО, което беше предишната й политика; да направи конкретни предложения относно прилагането на глобални стандарти за КСО, и по-конкретно на актуализираните насоки на ОИСР за многонационалните предприятия и рамката на ООН за предприятията и правата на човека, предложена от професор John Ruggie; да се ангажира с принципа на интегрирано отчитане от страна на предприятията относно финансовите и екологични въпроси, социалните права и правата на човека - с което на практика да се отвори пътят към възможността за едно бъдещо законодателство в тази област; да допринесе за увеличаване на отговорността на европейските предприятия за глобалната им снабдителна верига, с което да се отговори на пропуските в управлението, установени в неотдавнашното проучване, извършено за Комисията от Единбургския университет.
<P>
Парламентът винаги иска да помага на Комисията, г-жо Рединг. Надявам се направените тази вечер предложения да са от полза.
<SPEAKER ID="229" NAME="Вивиан Рединг" LANGUAGE="EN">
Г-н председател, от името на моя колега, г-н Ласло Андор, бих искала да приветствам факта, че обсъжданото днес предложение за резолюция се занимава с толкова много решаващи аспекти на външното измерение на социалната политика.
<P>
Комисията твърдо подкрепя по-тясното сътрудничество на глобално равнище, при което целите по отношение на заетостта и социалната сфера вървят ръка за ръка с икономическите цели. По-конкретно, ние даваме подкрепата си за продължаване на обсъжданията и координирането на усилията в рамките на Г-20. Във връзка с това подготовката на срещата на министрите на труда и заетостта от Г-20 представлява добър пример за едно по-голямо сближаване, вече на световно равнище.
<P>
Комисията също така подкрепя тясното сътрудничество със и между международните организации, което - и тук се позовавам на позицията на ОИСР и Международната организация на труда - е от първостепенно значение за постигане на равнище на равнопоставеност в международен мащаб, и по-конкретно при определянето на международните трудови стандарти.
<P>
Стотната сесия на МОТ започна миналата седмица: в центъра на вниманието й ще бъде новата конвенция на МОТ относно домашните работници - въпрос, който неотдавна обсъдихме в Парламента. Социалната закрила, включително развитието на инициативата на ООН за осигуряване на минимално равнище на социална закрила, е друга област от особен интерес за тазгодишната конференция на МОТ. Ние ще следим отблизо и внимателно обсъжданията, свързани с прилагането на трудовите стандарти, залегнали в Конвенцията на МОТ, и бих искала да изтъкна, че Комисията приветства ударението, поставено в днешното предложение за резолюция, върху необходимостта ЕС да насърчава по целия свят основните трудови стандарти и Програмата за достоен труд на МОТ, включително равнопоставеността между половете и политиката на недискриминация в качеството им на пресечна точка на редица въпроси.
<P>
Комисията освен това ще продължи да насърчава устойчивото развитие, достойните условия на труд, трудовите стандарти и корпоративната социална отговорност и в други области на политиката си, например в търговската политика и в политиката за развитие. През 2011 г. Комисията възнамерява да излезе със съобщение относно корпоративната социална отговорност, в което да очертае предложения за по-нататъшни действия на международно равнище, включително за насърчаване на корпоративната социална отговорност в отношенията със страните партньорки.
<P>
Нашето становище е, че участието на предприятията също е крайно необходимо, за да се справим с въпроси като заетостта на младежите, обучението, уменията на работната сила, здравеопазването и разнообразието, отговорното преструктуриране и местното управление, особено като се имат предвид настоящите икономически и социални трудности, пред които е изправена Европа.
<SPEAKER ID="230" NAME="Председател">
Разискването приключи.
<P>
Гласуването ще се проведе във вторник, 7 юни, от 12,00 ч.
<P>
Писмени изявления (член 149)
<SPEAKER ID="230" NAME="Siiri Oviir" LANGUAGE="ET">
Отдавам голямо значение на дейностите и инициативите, свързани с външното измерение на социалната политика на Европейския съюз, чиято цел е насърчаването на социалните стандарти в трети държави, за да се предотврати, наред с другото, и съвременната форма на робство, при което хората са третирани просто като "машини за производство", а не като индивидуалности, ценни сами по себе си.
<P>
В резултат на широко разпространената и засилваща се икономическа конкуренция в света условията за работниците продължават да се влошават, като заплащането на работниците е основният обект на извършваните намаления, а горната граница на трудоспособната възраст постоянно се отмества в опит за печалба. Следователно, за да се промени тази тенденция, трябва да преминем от думи към дела и да приложим Програмата за достоен труд и съответните конвенции на Международната организация на труда. Ако е необходимо, трябва да приложим и крайни мерки - различни икономически санкции и ограничения - срещу държавите и дружествата, които системно пренебрегват тези документи. Разбира се, до съответните санкции не следва да се прибягва с лека ръка или поради желание за отстраняване на икономическата конкуренция.
<P>
Нарушенията на трудовите норми от трети държави допринасят и за изключително високите мита в развитите държави и в единния пазар на Европейския съюз, затова трябва да изпълняваме изискванията на МОТ, ако искаме да сме конкурентоспособни. В това отношение Европейският съюз не следва да се държи назидателно, а да предложи свои решения и компромиси с оглед подобряване на ситуацията.
<P>
Приветствам увеличаването на социалната отговорност на дружествата и отговорното им отношение към собствените им работници. Същевременно не можем да приемем задълженията на държавите и местните органи на управление да се прехвърлят върху дружествата. Това прилича на политиката, свързвана с бившия Съветски съюз и с настоящите държави от ОНД, където държавните органи на практика канализират финансовите средства на предприятията.
<SPEAKER ID="230" NAME="Sirpa Pietikäinen" LANGUAGE="FI">
Искам да поздравя г-н Falbr за отличната му работа по доклада относно външното измерение на социалната политика, насърчаване на осигуряването на трудови и социални стандарти, както и европейската корпоративна социална отговорност. Един политически и икономически интегриран ЕС сега по-спешно от всякога се нуждае и от социално измерение. Важно е да се гарантира наличието на основните услуги, основната сигурност и достойните условия на труд за всички граждани на ЕС, особено през настоящата икономическа криза. Както посочва докладчикът, избраният от Европа подход към социалната политика следва също така да се прилага и в отношенията ни с трети държави. Съюзът трябва още по-категорично да настоява ратифицирането, изпълнението и наблюдението на международните споразумения да бъдат едно от условията на бъдещите търговски и инвестиционни споразумения. Освен това от европейските дружества следва да се изисква да бъдат по-открити по отношение на своето счетоводство и вериги от подизпълнители с цел силните социални и политически ценности на Европейския съюз да не бъдат илюзорни.
