<CHAPTER ID="017">
Електронни съобщителни мрежи и услуги (разискване)
<SPEAKER ID="069" NAME="Председател">
Следващата точка е докладът на г-жа Trautmann - от името на делегацията на Европейския парламент в Помирителния комитет, относно съвместен проект, одобрен от Помирителния комитет, на директива на Европейския парламент и на Съвета за изменение на Директиви 2002/21/ЕО относно общата регулаторна рамка за електронните съобщителни мрежи и услуги, 2002/19/ЕО относно достъпа до електронни съобщителни мрежи и тяхната инфраструктура и взаимосвързаността между тях и 2002/20/ЕО относно разрешението на електронните съобщителни мрежи и услуги [03677/2009 - -.
<SPEAKER ID="070" NAME="Catherine Trautmann" LANGUAGE="FR">
Г-н председател, г-жо член на Комисията, госпожи и господа, отново сме тук - този път за последен път, за да обсъждаме пакета за телекомуникациите, и по-конкретно моя доклад относно директивите за "рамката", "достъпа" и "разрешението", който представлява последният крайъгълен камък.
<P>
Това е възможност за мен да благодаря на моите колеги, особено на съдокладчиците Pilar del Castillo и Malcolm Harbour, на председателя на Помирителния комитет г-н Vidal-Quadras, на председателя на комисията по промишленост, изследвания и енергетика Herbert Reul и на всички служби на Европейския парламент, които участваха. Искам да благодаря и на члена на Комисията за нейното участие и подкрепа през цялото време, а също и на нейните служби. Накрая, приветствам и усилията на шведското председателство за постигането на удовлетворително решение. Нека отделим един момент, за да си спомним Ulrika Barklund Larsson.
<P>
Утрешното гласуване ще даде много положителен сигнал на онези, които очакват по-динамична европейска промишлена политика. Тъй като споразумението от второто четене относно 99% от проекта беше запазено, аз просто ще обобщя аспектите, които направихме свой приоритет. По-конкретно, искахме да съхраним ефективната и трайна конкуренция, но също така да направим тази конкуренция полезна за икономическото и социално развитие чрез пълно покритие на територията на Европа, що се отнася до достъп, високоскоростен интернет за всички граждани и за всички региони - включително по-добро управление на радиочестотния спектър - и пълни права за потребителите.
<P>
Това включва създаване на последователна, оперативна рамка за онези, които ще използват въпросните директиви, а именно регулатори, Органът на европейските регулатори в областта на електронните съобщения и Комисията; гарантиране на правна сигурност; насърчаване на инвестициите, необходими за възобновяване на нашата икономика и за това, пазарът да стане по-динамичен за операторите, техните клиенти и служители; и накрая - развиване на голям брой висококачествени услуги - достъпни за мнозинството и на справедливи цени.
<P>
Важно е да се придържаме към условията на споразумението и, за съжаление, последните изказвания, направени от някои държави-членки, пораждат известни съмнения относно ангажираността им по този въпрос. Ще подкрепя тълкуването на Комисията на резултата от преговорите ни относно член 19. Като въпрос, представляващ интерес, редакцията на текста, избрана за този член, е тясно свързана с разискването относно механизмите на член 7 и член 7, буква а). Би било разочароващо, ако Съветът чрез необвързващи декларации отправи посланието, че по някакъв начин иска да си вземе своето, като отрича справедлив баланс на правомощията между държавите-членки, Органа на европейските регулатори в областта на електронните съобщения и Комисията, както се оказа при окончателния компромис.
<P>
Накрая, разбира се, важната точка, която ни доведе до помирение: изменение 138. Искам само да кажа, че полученият резултат беше максимумът, който Парламентът успя да получи с правното основание, което имахме: хармонизация на вътрешния пазар. Така че този резултат не трябва да се подценява - той предлага на всички потребители на електронни връзки солидна защита на правото им на личен живот, на презумпцията за невинност и на процедурата за право на опровержение, без значение пред какъв метод на действие са изправени и преди да бъдат приети каквито и да е санкции.
<P>
Също така се радвам на желанието на Комисията да направи оценка на положението при неутралността на интернет в Европа и да осигури подходящите инструменти на Европейския парламент и на Съвета до края на годината въз основа на резултатите от тези наблюдения.
<P>
В заключение, моля всички да помислят за транспонирането на пакета. Вече знам, че Парламентът, за който този пакет означава много, ще се увери, че транспонирането ще бъде осъществено със зачитане на предишните споразумения. Г-н председател, сега ще слушам внимателно изказванията на моите колеги, преди отново да взема думата в края на разискването.
<SPEAKER ID="072" NAME="Вивиан Рединг" LANGUAGE="EN">
Г-н председател, днес е кулминацията на това, което в продължение на много време и много често представляваше интензивен, законодателен процес, а усилията, положени от всички страни в преговорите, показаха резултати, за които си струваше да се чака. Искам да благодаря на докладчиците, на председателите на комисии, на председателя и на членовете на Помирителния комитет и на всички отделни членове на Парламента, които допринесоха със своята ангажираност и експертни познания.
<P>
С приемането на пакета от реформи в сегашния му вид Европейският съюз ще има регулаторна рамка, която може да отговори на предизвикателствата на бързо развиващата се цифрова икономика чрез справедливи цени, на които всички да могат да получат телефонни и интернет връзки, като същевременно подготвя почвата за инвестиции във високоскоростни мрежи, предоставяйки висококачествени, новаторски услуги.
<P>
Тези правила, тези реформи ще направят Европейския съюз световен лидер в регулирането на електронните съобщения, не просто като подобряват механизма за преминаване към конкурентен единен пазар, но също и чрез поставяне на правата на гражданите в центъра на регулаторната политика.
<P>
Компромисът, постигнат чрез процедурата по съгласуване, изправя за пръв път в законодателството на Европейския съюз основните права на потребителите на интернет срещу мерки, които биха могли да ограничат техния достъп до интернет. Това е много важна предпоставка за свободата в интернет. Тя прави ясен факта, че интернет, който заема все по-централно място в нашето ежедневие, трябва да се подчинява на същите гаранции за нашите основни права, както и други сфери на дейност. Предварителни, справедливи процедури, с презумпцията за невинност и правото на неприкосновеност на личния живот, последвани от правото на ефективен и своевременен съдебен контрол: такива са правилата, които бяха заложени в новия пакет от реформи.
<P>
В същото време, пакетът от реформи съхранява визията за открит и взаимен интернет като цел на регулаторната политика. Подходът на Европейския съюз е много прагматичен. Между другото той вече беше приветстван на други континенти като важен носител на нови тенденции.
<P>
Защитата на потребителите от загуба на лични данни и от спам също така беше засилена конкретно чрез изискването към операторите да уведомяват потребителите в случай на нарушения по отношение на личните данни и чрез укрепването на принципа на съгласието на потребителя, когато става дума за използване на "бисквитки". Сред другите големи ползи за потребителите е правото да променят своя стационарен или мобилен оператор в един работен ден, запазвайки стария си телефонен номер.
<P>
Благодарение на Парламента новите разпоредби за радиочестотния спектър ще доведат до по-ниски цени и ще насърчат въвеждането на нови услуги, като по този начин спомагат за преодоляване на цифровото разделение. Парламентът ще има ключова роля при определянето на стратегическите насоки на политиката за радиочестотния спектър на европейско равнище чрез новата многогодишна законодателна програма за политика в областта на радиочестотния спектър. Реформите също ще позволят инвестиции от страна на операторите в мрежи от следващо поколение. Те ще засилят стимулите за ефективно инвестиране в нова инфраструктура, като се отчитат инвестиционните рискове и същевременно се гарантира, че конкуренцията не се задушава.
<P>
На институционално ниво Органът на европейските регулатори в областта на електронните съобщения, известен като ОЕРЕС, дава възможност на 27-те национални регулатора да допринесат за функционирането на единния пазар по по-прозрачен и ефективен начин. По-засиленото наблюдение от страна на Комисията на мерките с подкрепата на ОЕРЕС ще консолидира единния пазар чрез подобряване на последователността и качеството на изпълнение на рамката в цяла Европа и ще гарантира, че операторите са равнопоставени.
<P>
Нека не забравяме постигнатото важно споразумение по отношение на член 19 от рамковата директива, което дава на Комисията по-големи правомощия за хармонизация по общите регулаторни подходи, включително по отношение на мерките. Това дава на Комисията централната роля в сътрудничество с ОЕРЕС да гарантира, че регламентът за телекомуникациите ще се прилага последователно в рамките на единния пазар в интерес на гражданите и стопанските субекти.
<P>
Вече ви представих изявленията си по време на пленарната сесия през месец май, като казах, че Комисията ще развива реформите чрез широки консултации през следващата година относно обхвата на бъдещата универсална услуга и чрез по-широко прилагане на принципите, свързани с уведомяването за нарушения по отношение на данните. Днес отново потвърждавам тези ангажименти - разбира се, адаптирани с изминалото от тогава време.
<P>
Комисията също така ще даде своя принос, за да гарантира, че новите инструменти ще бъдат използвани за добри цели, когато бъдат необходими. Посочила съм, че Комисията ще следи въздействието, което пазарът и технологичното развитие оказват върху свободата в интернет, и ще докладва пред Европейския парламент и пред Съвета преди края на 2010 г. дали са необходими допълнителни насоки. Комисията също така ще използва правомощията си по силата на съществуващия закон за конкуренцията, за да отговори на всякакви антиконкурентни практики, които биха могли да се появят.
<P>
Считам, че доверието и правната сигурност, предвидени от тези реформи, ще бъдат от критична важност, за да се подпомогне отрасълът на електронните комуникации да допринесе за икономическото възстановяване на Европа. Затова поздравявам Парламента за подкрепата по отношение на пакета и призовавам членовете на ЕП да гласуват в полза на приемането му.
<P>
(Ръкопляскания)
<SPEAKER ID="073" NAME="Pilar del Castillo Vera" LANGUAGE="ES">
Г-н председател, госпожи и господа, бих искала на първо място да изразя своята благодарност на колегите от Европейския парламент, а в този случай основно на докладчика, г-жа Trautmann, защото тя наистина свърши изключителна работа. Трябва да сте били свидетели, за да знаете колко беше постигнато през този последен етап, който доведе до успех на процедурата по съгласуване.
<P>
Бих казала, че в момента се намираме в отлична позиция да започнем да работим по едно бъдеще, което в известен смисъл е революционно или би трябвало да е революционно.
<P>
Най-накрая имаме - или скоро ще имаме -регулаторна рамка, която изгражда някои много добри основи за поставянето на развитието на интернет, на информационното общество и на цифровата икономика най-напред в нашите цели. Тази рамка осигурява добра защита за потребителите, насърчава техните права и също така предоставя сигурност на инвеститорите.
<P>
Мисля обаче, че сега е много важно за нас да гледаме решително към бъдещето. Трябва да гледаме решително отвъд 2010 г., така че да можем да посветим всичките си усилия на създаването на програма в областта на цифровите технологии след 2010 г. Основните цели на тази програма в областта на цифровите технологии трябва да включват: възможност за всички, като потребители и като граждани, да разполагат с всички ресурси, необходими за достъп и участие чрез интернет и, разбира се - развитие на вътрешен пазар на цифрови технологии, който да е отворен и конкурентен.
<P>
Това е абсолютно задължителна цел, ако искаме да поставим европейската икономика там, където трябва да бъде в днешния глобален свят.
<SPEAKER ID="074" NAME="Corinne Lepage" LANGUAGE="FR">
Г-н председател, г-жо член на Комисията, госпожи и господа, зарадвах се, г-жо член на Комисията, когато Ви чух да казвате, че свободата на достъп до интернет трябва да се гарантира по същия начин, както други основни права.
<P>
Точно това е проблемът, за който ние, членовете на Европейския парламент, се борихме: да се получи същото равнище на гарантиране, а именно предварителна процедура пред безпристрастен съдия.
<P>
Не успяхме да направим много за това, но благодарение на работата на нашия докладчик, изглежда сме получили възможно най-доброто решение. То не е съвършено. Не е съвършено, защото ще проправи пътя за спорове, които бихме предпочели да избегнем; а ако бяхме казали нещата толкова ясно, колкото аз току-що ги казах, нямаше да има никакви спорове. За съжаление не постигнахме компромис по този въпрос.
<P>
Това означава, че ще трябва да се върнем към темите за свободата на достъпа до интернет, неутралността на интернет и начина, по който в едно отворено общество, като нашето днес, трябва да има определено ниво на свободен достъп до знания и информация. Всичко това е част от един и същи въпрос. Направихме първата стъпка; имаме основния, жизненоважен първи текст и това е причината, поради която аз лично ще гласувам за него, дори и ако другите се колебаят.
<P>
Въпреки това ще трябва да отидем още по-далеч в защитата на свободата на достъп до отворената наука, отворените изследвания и до цялото интелектуално творчество, разбира се, имайки предвид, че правата на собственост в областта на литературата, изкуството и изследванията следва също да бъдат защитени. През следващите години обаче ние почти сигурно ще трябва да направим нови компромиси.
<SPEAKER ID="075" NAME="Philippe Lamberts" LANGUAGE="FR">
Г-н председател, госпожи и господа, щастливи сме, че действията, предприети от Европейския парламент, позволиха на потребителите на интернет да се радват на гарантирана, а сега вече и изрична, защита. Вярно е, че ако Парламентът не беше гласувал два пъти за прословутото изменение 138, ние нямаше да сме там, където сме днес. Ясно е, че съдържанието на компромисния текст днес се получи благодарение на това.
<P>
Въпреки това, както каза г-жа Lepage, компромисът, който постигнахме, със сигурност не е алфата и омегата, когато става дума за защитата на правата на потребителите на интернет.
<P>
Мисля, че направихме всичко възможно в рамките на конституционния ред, по който работи Европейският парламент днес. Затова компромисът проправя пътя за приемането на този пакет за телекомуникациите, който за нас представлява реален напредък по отношение на системата, която наследихме от времето на телекомуникационни монополи - една епоха, която, за щастие, е в миналото.
<P>
Утрешното гласуване обаче е само началото. Както тук, така и в националните парламенти ще наблюдаваме изключително зорко начина, по който компромисът, който ще бъде приет утре, ще се транспонира в националното законодателство, защото знаем, че някои от държавите-членки на Европейския съюз са, да кажем, с малко по-твърда ръка, когато става дума за публични свободи -особено когато се отнася до интернет, а аз не съм сигурен, че те ще избегнат опасността от отклоняване от правилото, което ще приемем утре.
<P>
На последно място, време е Европейският съюз да има истинска харта за правата на потребителите на интернет, която да дефинира правата на достъп, разбира се, правата на лична неприкосновеност, свободата на изразяване и неутралността на интернет. За нас една обикновена декларация за неутралността на интернет не е достатъчна.
<P>
Вярно е също така, че трябва да обърнем специално внимание на правата на авторите и творците, така че разпространението на работата им в интернет да бъде поощрение за тях. Въпреки всичко, това не трябва води до лишаване от този забележителен инструмент в полза на частни интереси.
<SPEAKER ID="076" NAME="Malcolm Harbour" LANGUAGE="EN">
Г-н председател, като един от тримата докладчици, които работиха в много тясно сътрудничество по целия пакет - а това очевидно е пакет, искам да кажа колко топло приветствам това компромисно споразумение, както и да прибавя почитанията си към Catherine Trautmann, която водеше преговорите с голямо умение. Широкомащабният характер на окончателния текст и гаранциите, които предоставя за правата на потребителите, говорят за нейните изключителни умения в преговорите.
<P>
Приветствам факта, че всички политически групи, участвали в съгласуването, подкрепиха текста и че най-накрая можем да отприщим ползите от целия този пакет с нашия вот утре, защото вече изминаха няколко месеца, откакто работим по него. Съветът вече беше приел на 26 октомври моя собствен доклад относно универсалната услуга и правата на потребителите, някои точки от който г-жа Рединг подчерта. Аз няма да ги повтарям, а ще се задоволя да кажа, че това е значителен напредък за потребителите.
<P>
Искам да направя една-две забележки относно някои елементи на собствения си доклад, и по-специално да отбележа преговорите ни със Съвета - г-н председател, за съжаление Вие нямахте възможност да говорите, но се включихте активно в тях - които осъществиха значителни постижения в областта на нарушенията по отношение на данните и по-специално относно въпросите, свързани с използването на "бисквитки" и правата, които имат потребителите да отказват устройства, които могат да събират информация на техните компютри.
<P>
Г-жо член на Комисията, силно приветстваме изявлението, което вече направихте за нарушенията по отношение на данните, но трябва да кажа, че останах доста изненадан, когато получих изявление от 13 държави-членки - според мен то до голяма степен съдържаше нови тълкувания на споразумението, което те вече бяха подписали на 26 октомври. Може би ще поискате да коментирате по този въпрос по-късно. Просто искам да потвърдя становището - и съм сигурен, че ще се съгласите, г-н председател, че това, за което се споразумяхме, е позицията. Комисията сега ще трябва изпълни тази позиция. Ако е нужно изясняване, това е работа на Комисията. Очакваме с нетърпение тя да я приложи и придвижи колкото е възможно по-бързо, особено що се отнася до областта на неутралността на интернет, относно която е и Вашата декларация, която беше така топло приветствана, защото това е нещо, за което се борихме много в моята комисия. За потребителите това е важна стъпка напред. Приветствам я сърдечно от името на моята група и, надявам се, на целия Парламент.
<SPEAKER ID="077" NAME="Eva-Britt Svensson" LANGUAGE="SV">
Г-н председател, за пакета за телекомуникациите ще се решава утре. Искам да благодаря на г-жа Trautmann и на всички мои колеги, които се бориха за един свободен интернет. Преди всичко благодаря на всички онези граждани, които показаха своята ангажираност към този въпрос. Те участваха много активно и това е съвсем обосновано, тъй като тук в крайна сметка става дума за свободата на изразяване и за нашите граждански права и свободи. Благодарение на ангажимента на гражданите, защитата на потребителите на интернет от следенето и злоупотребата с власт е по-добра от очакваното, но по мое мнение и по мнение на Конфедеративната група на Европейската обединена левица - Северна зелена левица, това не е достатъчно.
<P>
Има три причини, поради които ще гласувам против този пакет. На първо място, компромисът - изменение 138, не дава на гражданите достатъчна защита от властта на органите и доставчиците на интернет услуги. Той просто говори за контрол преди изключване - и то не съдебен контрол. Това би могло да отвори вратата за произволни мерки. Текстът не допуска правата на крайните потребители да бъдат ограничавани от държавите-членки и това е добре, но компаниите могат да въвеждат ограничения, при условие че направят това чрез споразумението.
<P>
Втората причина е, че моите изменения, засягащи правата в интернет, с други думи добре известните изменения за правата на гражданите, не бяха включени в компромиса. Това всъщност проправя пътя на мрежа, при която не е предрешен въпрос дали всички потребители ще имат достъп до цялата мрежа и където не за всички уебсайтове има еднаква възможност да бъдат преглеждани. Мисля, че следваше ясно да посочим, че не трябва да се позволи интернет да бъде поведен в такава задънена улица. Тогава крайният резултат рискува да прилича по-скоро на колекция от канали на кабелна телевизия, а не на свободна комуникация за всички.
<P>
Третата причина е, че пакетът за телекомуникациите попада в обхвата на регулаторната рамка за вътрешния пазар. Това означава, разбира се, че в случай на конфликт компетентен ще бъде Съдът на Европейските общности. Свободата на изразяване не трябва да се решава от Съда на Европейските общности. Не е достатъчно да имаме посредствена защита на правата на гражданите; те трябва да имат пълна защита.
<SPEAKER ID="078" NAME="Jaroslav Paška" LANGUAGE="SK">
В края на времето за гласуване на пленарната сесия на 6 май 2009 г. Европейският парламент одобри проект за директива за определяне на реда и условията за електронна комуникация.
<P>
Въпреки това на пленарното заседание също така беше одобрено едно предложение за изменение, което Съветът оцени като трудно за прилагане. Поради това се проведе процедура по съгласуване до 29 септември в опит да се хармонизират становищата на Съвета, Комисията и Европейския парламент, за да се гарантира, че изискванията, съдържащи се в член 138, може да се транспонират правилно в съществуващото европейско законодателство.
<P>
Искам да приветствам усилията на преговарящия екип на Европейския парламент, както и деловия и конструктивен подход, възприет от представителите на Съвета и на Комисията, благодарение на които беше възможно да се постигне споразумение по редакцията на спорната разпоредба по такъв начин, че целите и идеите, съдържащи се в оригиналния член 138, бяха транспонирани по приемлив начин в новата директива за телекомуникациите. Твърдо убеден съм, че след процедурата по съгласуване новата директива за телекомуникациите е готова да бъде приложена в европейския обществен живот.
<SPEAKER ID="079" NAME="Herbert Reul" AFFILIATION="PPE">
(DE) Г-н председател, г-жо член на Комисията, госпожи и господа, това беше труден мач, включващ два рунда на ринга, образно казано, но пък си струваше усилията. С резултата от него Парламентът може да се гордее.
<P>
Искам също да благодаря специално от името на моята колега, г-жа Niebler, която за съжаление не може да присъства днес, на докладчиците г-жа del Castillo Vera, г-н Harbour и г-жа Trautmann, както и на всички останали, които спомогнаха за постигането на компромис. Това беше наистина трудна задача, която понякога изискваше огромни усилия от страна на отделните лица и политически групи, но в крайна сметка консенсус беше постигнат.
<P>
Телекомуникационният сектор е жизненоважен сектор от гледна точка на икономическото развитие, тъй като предоставя важен стимул за заетостта. Само през 2007 г. този сектор имаше оборот от около 300 млрд. евро. Това означава, че секторът ще има нова правна рамка, която също ще има голямо влияние върху икономическото развитие в Европейския съюз.
<P>
Европа е изправена пред сериозните предизвикателства да инвестира във високопроизводителни широколентови мрежи и да ги разширява. Предприятията са готови да предприемат действия и ние също искаме да предоставим съответните възможности. Беше взето важно решение.
<P>
Не на последно място, искаме да направим политиката за радиочестотния спектър по-гъвкава и трябва да оползотворим цифровия дивидент. Тук също е изпълнено едно важно предварително условие. И накрая, трябваше да положим много усилия, тъй като в началото много от нас не бяха запознати с проблемите и въпроса за това, как да третираме свободата в интернет и как да укрепим правата на гражданите в интернет.
<P>
Вече сме подсигурили защитата на нашите граждани в много по-голяма степен, отколкото си представяхме в началото на процеса, имайки предвид развоя на събитията. Мерките, предприети в държавите-членки на Европейския съюз във връзка с достъпа или използването на услугите на електронните съобщителни мрежи, по никакъв начин не трябва да нарушават основните права. Трябва да бъдат въведени ограничения само след справедлив и независим процес. Лицето трябва да има право на изслушване и да може да оспори решението в съда. Това е едно изменение, което не можеше да бъде предвидено в началото. Всички допринесоха за този процес и се надявам, че поради това всички ще могат да гласуват в полза на предложенията. Много благодаря.
<SPEAKER ID="080" NAME="Christian Engström" AFFILIATION="Verts/ALE">
(EN) Г-н председател, ние в шведската Партия на пиратите подкрепяме компромиса, който беше постигнат чрез съгласуване. Не е съвършен и не е всичко, което бихме искали, но ние смятаме, че е добра стъпка в правилната посока.
<P>
Никой не трябва да бъде изключван от интернет, без да има предварителна, справедлива и безпристрастна процедура, която включва правото на изслушване и зачита принципа, че човек е невинен до доказване на противното.
<P>
Компромисът дава категоричен сигнал на държавите-членки, че неща като френския закон HADOPI или метода на Менделсън в Обединеното кралство са просто недопустими. Сега зависи от активистите във Франция и в Обединеното кралство да се уверят, че техните правителства ще се съобразят с това.
<P>
Но за нас в Европейския парламент това беше само началото. Имаме нужда, както няколко оратори вече казаха, от подходяща харта за правата в интернет, която да направи абсолютно ясно това, че интернет е важна част от обществото, където нашите основни граждански свободи трябва да бъдат зачитани.
<P>
Това включва правото на свобода на информацията и правото на личен живот, както е посочено в Европейската конвенция за основните права. Имаме нужда от неутралност на интернет и от политика, която оценява положително фантастичните възможности, които интернет и новите информационни технологии дават на всички нас.
<P>
Европа има уникална възможност да покаже лидерство и да даде пример на света за свободен и отворен интернет. Това е възможност, която трябва да използваме. Пътят напред е отворен. Този компромис е само първата стъпка, но това е стъпка в правилната посока. Така че аз насърчавам всички колеги да гласуват в негова подкрепа.
<SPEAKER ID="081" NAME="Trevor Colman" AFFILIATION="EFD">
(EN) Г-н председател, перспективата на тази предвиждана мярка разбуни духовете сред потребителите на интернет във всички държави-членки. Тя заплашва с безпрецедентни нива на наблюдение от страна на държавата, държавна намеса и търговска експлоатация и се стреми да лиши потребителите на интернет дори от съдебна защита.
<P>
Съветът заяви, че Парламентът превишава своите правомощия, като подсигурява запазването на съдебната защита. Но независимо дали това е вярно, колко повече могат да бъдат превишени тези правомощия, при условие че разпоредба допуска служителите да подслушват и да шпионират потребителите на интернет, поставяйки се над закона?
<P>
Парламентът постави изменение 138 между управляващите и управляваните, за да защити последните от сериозни съдебни грешки, каквито бюрократите несъмнено ще допускат, когато са свободни от съдебен надзор. Според достоверно правно становище процедурата на съгласуване е опорочила духа и буквата на изменение 138. Призовавам всички колеги да решат дали ако Парламентът не може да осигури съответни гаранции, каквито следва да придружават тази мярка, тя изобщо трябва да се приема.
<SPEAKER ID="082" NAME="Gunnar Hökmark" AFFILIATION="PPE">
(SV) Г-н председател, върху защитата на потребителите на интернет беше съсредоточена голяма част от разискването за телекомуникациите. Миналата пролет г-жа Svensson и други гласуваха против едно предложение, което изискваше да се извършва съдебен контрол, ако някой трябва да бъде изключен. Сега имаме различно решение, което защитава потребителите чрез много ясни препратки към регулаторната система, която се изисква да съществува във всяка държава-членка. Мисля, че е важно да се каже, че разликата тук не е дали искаме да защитим потребителите, а се отнася за това, дали уважаваме правото на държавите-членки да решават за собствените си правни системи.
<P>
Във връзка с това е интересно да се отбележи, че една представителка на шведските парламентаристи, която е изключително против Европейския съюз и членството на Швеция, се обявява за по-голяма наднационалност, отколкото обикновено се предлага от който и да е друг в тази пленарна зала, като иска Европейският съюз да законодателства как следва да бъдат организирани правните системи на държавите-членки. Това е важна стъпка и огромното мнозинство в Парламента е против, тъй като ние подкрепяме компромиса, който имаме сега и който ще осигури добра защита за потребителите. Подкрепяме този компромис и защото той ще гарантира, че консуматорите и потребителите на интернет в Европа винаги ще бъдат в състояние да избират между различни доставчици и различни оператори. Създаването на възможност за смяна на оператора, ако даден оператор предоставя некачествена услуга, дава на потребителите и на гражданите власт, която те не са имали никога преди. Г-жо Svensson, нещата са се променили от времето, когато големите монополи определяха правата на гражданите да преглеждат, оценяват и използват информация. Това е огромна промяна, по която г-жа Svensson, а вероятно и други, за съжаление, ще гласуват "против".
<P>
Въпреки това основният въпрос - за което искам да поздравя г-жа Trautmann и члена на Комисията - е, че сега вече се занимаваме и с темата за спектъра и гарантирането, че ние в Европа можем да сме лидери, когато става дума за използване на цифровия дивидент. Това ще донесе на европейските граждани успех и възможности и ще даде на европейската промишленост шанс да се превърне в световен лидер. Ето защо аз и огромното мнозинство в пленарната зала ще подкрепим предложението, което ще гласуваме утре.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Г-н председател, госпожи и господа, трудните разисквания, които бяха част от процедурата по медиация, имаха една основна, важна цел, а именно установяване на основните права и свободи в интернет, и преди всичко - зачитане на принципа на правовата държава. Те не трябва да се определят като неефективни от индивидуалните интереси на големите икономически сили в интернет, защото те искат да се борят със зъби и нокти, за да спасят една остаряла система за авторските права, която не е приспособена към епохата на интернет.
<P>
Имаме нужда от изцяло нова система за защита на правата върху интелектуалната собственост на творческите сили в интернет, една система, която трябва да развием заедно. Въпреки това, от гледна точка на защитата на правата на гражданите, ние трябва да бъдем последователни, а това включва и мониторинг върху прилагането в държавите-членки. В крайна сметка именно Съветът не подкрепяше защитаването на тези права и му се искаше да се провалят. Трябва да се включим в тази борба за власт по отношение на защитата на правата на гражданите и трябва да победим. Следва да не се допуска нито една държава-членка да се опитва да избегне тези задължения.
<SPEAKER ID="084" NAME="Lambert van Nistelrooij" AFFILIATION="PPE">
(NL) Европейският парламент с право постави акцент върху редица въпроси: гарантиране на достъпа, неутралност на интернет и по-добър контрол.
<P>
Целият пакет в настоящия му вид е изключително добре балансиран. От една страна, сега той ни позволява да се възползваме от възможностите за качествена конкуренция, за развитие в този сектор, а също и от икономическа гледна точка - да се оползотворят възможности за заетост и икономически предимства. От друга страна, представлява особено добра разпоредба за защита на потребителите. Потребителите, които са заподозрени в извършване на наказуемо престъпление, може да бъдат изключени от интернет, след произнасяне на съдебните власти, като и следва да се спазва ясна процедура. Имаме също така клауза за обжалване, което означава, че установените права на човека са надлежно гарантирани.
<P>
Миналата седмица се проведе важна конференция на тема управлението на интернет под егидата на ООН, като присъстваше и делегация от Европейския парламент. Оказа се, че целият свят гледа към нас, за да види как сме уредили тази област. В много държави и големи райони по цял свят правителствата се стремят да диктуват какво съдържание може да бъде показвано в интернет и при какви обстоятелства гражданите може да бъдат изключвани от интернет или пък, съответно, да им се разрешава достъп до него. Тук ние даваме пример за добра законодателна рамка и постигаме баланс между пазара и защитата на гражданите. Неправителствени организации на гражданското общество от цял свят наблюдават как е уреден този въпрос в пакета.
<P>
Имах възможността да бъда свидетел на това миналата седмица и искам да подчертая, че пишем една част от историята на телекомуникациите. Искам да поздравя докладчика г-жа Trautmann, която свърши фантастична работа за определяне на границите. Това е изключителен образец на изкуството на преговорите. Все пак първоначално Съветът не беше готов да стигне толкова далеч.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Г-н председател, госпожи и господа, на 4 ноември на Парламента беше дадена гаранция от Съвета, че ограничения на достъпа до интернет може да бъдат налагани само ако са изпълнени определени условия: предварителна честна и безпристрастна процедура, гаранция на принципа на презумпцията за невинност и зачитане на личния живот, също така спазване на Европейската конвенция за защита на правата на човека и основните свободи. Това споразумение е първата стъпка към по-добра защита за гражданите, които са изправени пред нарастващите опити от страна на някои държави и частни оператори да омаловажат принципа на гъвкав подход, съхранение на данни и контрол върху цифровия обмен в интернет.
<P>
Това обаче не е достатъчно. Приемането на ограничения за цифровите свободи и обявяването срещу неутралност на интернет е недопустимо. Това е в противоречие с Лисабонската стратегия и подкопава основните права и ценностите на Европейския съюз. Като единствената пряко избрана европейска институция, с цел да защити интересите на гражданите Парламентът вече има моралното и политическо задължение да се ангажира с този въпрос и да определи правата и задълженията на потребителите на интернет, така че да гарантира тяхната цифрова свобода и достъп до знания.
<P>
Ние ще гласуваме в подкрепа на този текст, но ще направим така, че допълнително да развием темата утре.
<SPEAKER ID="086" NAME="Paul Rübig" AFFILIATION="PPE">
(DE) Г-н председател, г-жо член на Комисията, госпожи и господа, искам на първо място да изразя своята искрена благодарност към члена на Комисията. Законодателството в областта на телекомуникациите, прието през последните пет години, показва, че Европа сериозно и системно постига напредък благодарение на своята ангажираност и ноу-хау, което ни позволи да въведем адекватно законодателство. Тук искам да благодаря на моите колеги и преди всичко на докладчиците.
<P>
Видяхме, че се появяват технологии от ново поколение и че на тези технологии от ново поколение, като например мрежата от четвърто поколение LTE, трябва да им се даде пространство на вътрешния европейски пазар. За да бъде възможно това, трябва също разумно да използваме цифровия дивидент и ни е необходим роуминг на данни, който да съответства на нуждите на вътрешния пазар. Все още предвиждам много работа пред нас в тази област. Въпросът за свободата в интернет се обсъжда оживено и много задълбочено. Искам да благодаря на всички, които участваха в разискването. Въпреки това продължава да е налице необходимостта от действия по въпроса за интелектуалната собственост, за да можем да предприемем необходимите мерки по време на следващия мандат.
<P>
Във връзка с това аз следя също националните регулаторни органи, на които вече бяха дадени допълнителни правомощия чрез Органа на европейските регулатори в областта на електронните съобщения (ОЕРЕС). Тяхна е задачата да помогнат на своите национални предприятия и потребители да отстояват правата си в другите 26 държави. В това отношение има сериозна необходимост националните регулаторни органи да предприемат действия, тъй като това е отправна точка за бъдещо разширение в областта на цифровата комуникация в Европа и извън нея, както и за да може Европа да поеме водеща роля в тази област на международно равнище.
<SPEAKER ID="087" NAME="Ioan Mircea Paşcu" AFFILIATION="S&amp;D">
(EN) Г-н председател, нека да променя посоката и да обърна вниманието Ви към някои факти. Ако човек трябва да съобщи за сериозен инцидент, като например пробив в своята поща, той може да направи това само по електронен път. Няма начин да се говори с истински човек и да се проведе нормален диалог. Ако имате проблем, за който искате да съобщите на доставчик на телефонни или интернет услуги, ще се озовете в лабиринт от записани гласове, които ви прехвърлят от един на друг, докато компанията не ви измъкне достатъчно пари, дори ако проблемът, за който искате да съобщите, се дължи на техни некачествени услуги.
<P>
Ето защо предлагам новата Комисия да разгледа този въпрос и да излезе с регламент, който да принуди доставчиците на услуги да осигуряват връзка с реален човек, който да отговаря след първото прехвърляне. Това ще предпази здравето и ще спести време и пари на потребителите, и дори ще осигури печалба, макар и малка, на доставчика на услуги, плюс няколко работни места повече за безработните.
<P>
В заключение, г-жо член на Комисията, искам да насоча вниманието Ви към друг факт, а именно количеството на личните данни, които се изисква потребителите да предоставят за свободно сваляне на софтуер за продукти, закупени директно от витрината. Къде отива тази информация и за какво се използва?
<SPEAKER ID="088" NAME="Axel Voss" AFFILIATION="PPE">
(DE) Г-н председател, животът ни, и особено животът на младите хора днес се върти около интернет в значителна степен, а както цифровата революция, така и използването на електронни средства за комуникация дават своя принос за постигане на напредък в тази област.
<P>
В резултат много хора възприемат като необходимост да имат лесен достъп до интернет и до богатата информация там. В това отношение ние също не бива - и не трябва - да забравяме за онези хора, които досега не са имали достъп до интернет. Ето защо аз конкретно и категорично приветствам мерките, които бяха предприети до този момент, тъй като сега сме на правилния път за създаване на по-голяма конкуренция и по-добър достъп до важна информация. Сигурен съм, че това, което остава да бъде направено, може да бъде постигнато в бъдеще.
<SPEAKER ID="089" NAME="Seán Kelly" AFFILIATION="PPE">
(EN) Г-н председател, много съм доволен от това, което чух тук тази вечер, и искам да поздравя докладчика и члена на Комисията за това, че изложиха случая ясно и сбито.
<P>
Бяха посочени основните въпроси: правата на гражданите, инвестиции, контрол, прозрачност, консолидиране на единния пазар, равнопоставеност, отчетност, подходяща конкуренция и защита на потребителите. Всичко това е много важно. Г-н van Nistelrooij каза, че тук тази вечер пишем историята на комуникациите. Сега е необходимо възможно най-бързо транспониране в националното законодателство и прилагане, а трите основни аспекта могат да се обобщят така: свободен, справедлив и бърз достъп до интернет за гражданите и стопанските субекти, които ще разполагат с него независимо дали са в центъра на Европейския съюз или в най-отдалечените райони.
<P>
Започнахме да пишем история. Сега трябва да продължим да правим това и да го приложим за доброто на всички граждани. Отлична работа!
<SPEAKER ID="090" NAME="Sophia in 't Veld" AFFILIATION="ALDE">
(NL) Има много добри неща в този пакет, но има и такива, които продължават да ме безпокоят. Едно от тях, разбира се, е клаузата "три нарушения и си вън" - и до ден днешен не мога да разбера защо изобщо беше включена в пакета за телекомуникациите. Тя е изцяло чужд елемент в пакета. Нито пък мога да разбера защо Европа трябва да излага пред държавите-членки причините, поради които въвежда такава клауза. Те самите вече имат доста добра представа защо е въведена и нямат нужда Европа да им казва. Според мен това е още един чудесен пример за "пране на политика".
<P>
Разочарована съм, че Парламентът не показа никаква твърдост пред Съвета и не каза: това е, което сме гласували и ще настояваме на него. Аз продължавам да мисля как да гласувам в крайна сметка, защото, както казах, в този пакет има доста неща, които са добри. В същото време обаче считам, че пакетът за телекомуникациите като цяло все още е твърде еклектичен, че подминава същината и че е необходима яснота за кои области се отнася и за кои - не. Затова приемам, че това е само първа стъпка, но искам повече гаранции и уверения, че няма да разчитаме на този пакет за телекомуникациите да реши проблема, към чието решение е насочена политиката "три нарушения и си вън", и че вместо това ще се стремим към по-добри регламенти, за да възнаградим и защитим интелектуалните, творчески и финансови усилия.
<SPEAKER ID="091" NAME="Lena Kolarska-Bobińska" AFFILIATION="PPE">
(EN) Г-н председател, обсъждането на член 138 и компромисът, който постигнахме, показват, че членовете на Европейския парламент реагират на общественото мнение и интересите на хората и че Парламентът защитава свободата съобразно мнението на гражданите.
<P>
Това е чудесен пример, в който интернавтите проследиха развитието, писаха до членовете на ЕП и приеха позиция в защита на своите права и желания. Той следва да се оцени като успешен пример в практиката на Парламента.
<SPEAKER ID="092" NAME="Вивиан Рединг" LANGUAGE="EN">
Г-н председател, мисля, че мога да се присъединя към всички онези, които казаха, че това е добър пример за сътрудничество, чиято цел е да се получи добър пример за законодателство. Никой законодателен акт не е съвършен; настоящият също не е съвършен, а вие знаете колко време е необходимо, за да се създаде ново законодателство - тогава, когато достигаме до споразумение, светът вече е напреднал толкова много, че трябва отново да започнем от самото начало. Именно това е причината, поради която ние казахме, че защитата на индивидуалните права относно неутралността на интернет е първата стъпка; друга стъпка, която трябва да последва, е как авторското право да се адаптира към онлайн света. Тъй като не можем да чакаме, докато всички тези правила бъдат приложени в националното законодателство, от името на Комисията аз казах, че Комисията ще следи въздействието на пазарните и технологични развития върху свободите в интернет и ще докладва на Европейския парламент и на Съвета преди края на 2010 г. След това всички заедно трябва да видим дали е необходимо да се предприемат други, допълнителни мерки или трябва да настояваме за прилагане в действие на съществуващите мерки, които ще гласуваме утре, на равнището на държавите-членки.
<P>
Два конкретни отговора на два конкретни въпроса: първо, декларацията по член 19, свързана с процедурите по хармонизацията. Съжалявам, колкото и Парламентът, че 16 държави-членки написаха декларация, която поставя под въпрос обхвата на правомощията на Комисията, договорен между Парламента и Съвета по изменения член 19, в частност - правомощията на Комисията по отношение на регулаторните задължения, които може да бъдат наложени от националните регулаторни органи (НРО). И така, поради наличието на тези 16 декларации, Комисията също направи декларация, в която посочва, че макар да не може да взима решения по члена, отнасящи се за специфични нотификации, издадени от националните регулаторни органи съгласно член 7, буква а), тя може да взима решения във връзка с общите регулаторни подходи, свързани с налагането, поддържането, изменението или отменянето на тези задължения. Парламентът е прав - постигнато е споразумение и ние не трябва да се връщаме към такова споразумение през задната врата.
<P>
Второ, относно въпроса за "бисквитките". Сега Комисията, подобно на г-н Harbour, беше изненадана, че някои държави-членки изглежда поставят под въпрос съгласувания текст относно "бисквитките". Искам много ясно да кажа: ние се съгласихме с Парламента и считаме, че окончателният текст е недвусмислен. Първо, трябва да има ясна и изчерпателна информация за потребителите, на базата на която те следва да дадат съгласието си. Това е всичко и сега следва да се приложи в държавите-членки. Не одобрявам това, че след като всичко вече е съгласувано, някои искат да маневрират, за да не спазят изцяло споразуменията и политическия принцип pacta sunt servanda. Така виждам аз нещата. Ето защо съм много горда от европейските институции. Мисля, че те успяха да изготвят добър законодателен акт. Те също така успяха да запазят това равновесие между интересите на операторите, икономическата част от правилата, и интересите на потребителите, правата на гражданите, а това равновесие според мен е именно изразител на идеята на Европа: Европа означава икономика и общество. В този текст ние успяхме да съберем двете заедно. Поздравления за всички, чийто принос направи това възможно.
<SPEAKER ID="093" NAME="Catherine Trautmann" LANGUAGE="FR">
Г-н председател, искам да изразя сърдечната си благодарност към колегите, които взеха участие в това разискване и да кажа, че те определено изясниха колко трудна и свързана с рискове беше работата ни по завършването на този пакет за телекомуникациите. В крайна сметка той беше блокиран от едно изменение, по което шумно гласувахме няколко пъти в Парламента, но което не беше прието от Съвета.
<P>
Подобно на други аз вярвам, че това е основа, а не край. По тази точка не постигнахме успех така, както по други. В отговора си и членът на Комисията подчерта същото нещо относно член 19. Надявах се да стигнем още по-далеч в прилагането на процедура по икономически арбитраж по отношение на европейските регулаторни органи, но, разбира се, няма как да постигнем всичко наведнъж.
<P>
Опитахме се да бъдем ефективни, справедливи и балансирани; искахме да покажем, че докато интернет и информационното общество се задвижват от потребление и мобилност, правата на гражданите не трябва да бъдат подлагани на подигравка, презрение или игнориране.
<P>
Това е първият случай, когато текст от този вид включва такава препратка в първия си член, превръщайки я основен принцип и свързвайки интернет с упражняването на права и основни свободи; вярваме, че това прави делото ни доста значимо, когато създаваме законодателство със Съвета и проекти на текстове с Комисията.
<P>
Всъщност считаме, че информационното общество трябва както да уважава правата на гражданите, така и да бъде положително от икономическа и социална гледна точка, създавайки една нова културна сфера. Ето защо очакваме, че пазарът ще направи това възможно, че правата на потребителите ще бъдат установени и гарантирани, но също така че можем да имаме този разширен достъп и свързаност на разположение на всички. Това е и причината сега да имаме толкова много работа, която трябва да свършим в областта на авторското право, неутралността на интернет и радиочестотния спектър. Европейският парламент ще даде своята подкрепа.
<P>
Искам да кажа какво удоволствие беше да работя с колегите ми и колко се радвам, че този компромис зачита вота, който така категорично изразихме заедно.
<SPEAKER ID="094" NAME="Председател">
Колеги, можете да си представите какво е моето разочарование, че не можах да участвам в това разискване, така че просто ще вляза в своята институционална роля в края на разискването, за да поздравя Catherine Trautmann, Pilar del Castillo Vera и Malcolm Harbour за тяхната работа; да благодаря на Комисията и по-специално на члена на Комисията, г-жа Рединг, за доброто им сътрудничество в един много труден процес; както и да заявя, че щеше да бъде удоволствие да приветствам Съвета на това важно разискване, тъй като те може би щяха да могат по-добре от нас да обяснят тези изненадващи писма, които бяха споменати във връзка с някои правни аспекти на разискването.
<P>
Разискването приключи.
<P>
Гласуването ще се проведе от 12,00 ч., вторник, 24 ноември 2009 г.
<P>
Писмени изявления (член 149)
<SPEAKER ID="999" NAME="Ivo Belet  " LANGUAGE="NL">
Г-н председател, искам да засегна деликатния въпрос за компромиса относно интернет (известен още като "Изменение 138"). Регулаторният пакет, който създадохме, осигурява максимални гаранции за всички потребители на интернет: гарантирахме, че се зачита неприкосновеността на личния живот на потребителите, че се прилага Европейската конвенция за защита на правата на човека и основните свободи, и най-вече, че никога на никого няма да бъде отнет достъпът до интернет без преди това независим орган да разгледа неговия случай и да се произнесе. Това означава по-конкретно, че се разрешава намеса само в случаи на груба злоупотреба. Тази правна разпоредба се прилага както за органите, така и за самите доставчици на интернет. Въпреки това този европейски закон гарантира свободен достъп до интернет и потвърждава де факто, че интернет е услуга от общ интерес, която не може да бъде отнета на нито един потребител, ако няма основателна причина (така както на нито един потребител не може да бъде отказан достъп до газ, вода или електричество). Фактът, че този компромис получи единодушното одобрение на всички парламентарни делегации, е доказателство, че това е отлично споразумение, което превръща правата на потребителя в същностна част от новия пакет за телекомуникациите.
<SPEAKER ID="998" NAME="Tiziano Motti  " LANGUAGE="IT">
Имаме основание да сме много доволни от постигнатия резултат днес във връзка с пакета за телекомуникациите, тъй като той укрепва правата на потребителите на интернет и насърчава конкуренцията между телефонните компании. Новите правила ще гарантират по-големи права за потребителите, безусловна свобода на достъп до интернет и защита на личните данни. Това е един отличен пример за това как работата ни като законодатели оказва влияние върху всекидневния живот на гражданите. В действителност интернет за първи път в света започва да представлява упражняване на право и основна свобода. Като такъв, той ще допълни и ще се оформи в съотношение и в съответствие с други основни свободи, които вече съществуват и които са гарантирани от договора: равенство между половете, зачитане на сексуалната ориентация и религиозните убеждения, защита на правата на детето, както и свобода на изразяване на мнение, която е тясно свързана с опазването на човешкото достойнство. Всички мерки, които ограничават достъпа до интернет, вече може да бъдат налагани единствено ако са "целесъобразни, пропорционални и необходими" в едно демократично общество. Днес декларирахме съгласието си за пълна свобода на интернет, за насърчаване на електронното гражданско общество, за насърчаване на основните свободи и най-добрите практики, и за идентифициране и изолация на всички онези индивиди, по-конкретно педофили и извършители на сексуални престъпления, които се опитват да злоупотребяват с тази абсолютна свобода.
<SPEAKER ID="997" NAME="Siiri Oviir  " LANGUAGE="ET">
Основната цел на промените в рамковата директива за електронните съобщителни мрежи и услуги е укрепване на правата на потребителите на телефони и интернет, а също и увеличаване на конкуренцията между телекомуникационните оператори. В момента електронните комуникации са регламентирани от правила, които бяха одобрени преди седем години. Оттогава секторът е напреднал значително. Като адвокат считам, че Парламентът превиши властта, която му се дава от Договора, като добави в последния момент предложение за промени, които изискват от обществените регулаторни институции насърчаване на интересите на гражданите на Европейския съюз, предписващо, че не могат да бъдат налагани никакви ограничения на основните права и свободи на крайните ползватели без предварително съдебно решение. Радвам се, че в резултат на дискусиите, проведени от Помирителния комитет, беше открит по-добър начин да се осигури правна точност в текста, а също и защита за всички потребители, и да се покаже уважение към правораздаващите органи на държавите-членки. Решението ни позволява най-накрая да одобрим промените в рамковата директива за електронните съобщителни мрежи и услуги.
<SPEAKER ID="096" NAME="Bernadette Vergnaud  " LANGUAGE="FR">
Радвам се да видя как тази продължителна и предизвикала толкова полемики работа достига своя завършек; тя показва важността на сектора на телекомуникациите не само като икономически участник, но и като съществен елемент в съвременното общество. Нашите граждани всеки ден комуникират презгранично и нашата цел беше да гарантираме качеството на услугите и заедно с това зачитането на основните права на потребителите.
<P>
Искам да поздравя г-жа Trautmann и преговарящия екип за компромиса, който постигнаха, а именно санкциите, които се прилагат срещу потребителите, да бъдат обект на предварителна процедура за право на опровержение. Освен това Комисията беше решена да гарантира неутралността на интернет и да се бори срещу антиконкурентни дискриминационни практики, осъществявани от операторите.
<P>
Това споразумение означава, че потребителите ще се възползват от множество положителни промени, които понякога бяха резултат от много трудни преговори. Специално искам да подчертая гарантирания достъп и локализацията за изходящи обаждания към номера за спешни повиквания (112); подобрен достъп за хората с увреждания; повече информация за договорите и таксуването; предупреждения в случаи на необичайно голямо потребление; въвеждане на максимално забавяне за прехвърляне на телефонен номер на клиент, както и информация в случаи на нарушения на сигурността, свързани с личните данни.
