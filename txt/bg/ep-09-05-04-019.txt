<CHAPTER ID="019">
Организация на работното време на лицата, извършващи транспортни дейности в автомобилния транспорт (разискване) 
<SPEAKER ID="140" NAME="Председател">
Следващата точка е докладът на Marie Panayotopoulos-Cassiotou - от името на комисията по заетост и социални въпроси, относно организацията на работното време на лицата, извършващи транспортни дейности в автомобилния транспорт - C6-0354/2008 -
<SPEAKER ID="141" NAME="Marie Panayotopoulos-Cassiotou" LANGUAGE="EL">
Г-жо председател, Директива 2002/15/ЕО наистина се нуждаеше от преразглеждане, поради което след доклада, който беше длъжна да представи, Комисията предложи и съответни изменения, целящи да помогнат на отрасъла да опазва здравето и безопасността на работниците и същевременно да улеснят нормалната конкуренция. Комисията по заетост и социални въпроси възприе становището на комисията по транспорт и туризъм и въпреки моята препоръка отхвърли предложението на Комисията, с други думи не се съгласи да изключи самостоятелно заетите водачи от приложното поле на директивата. Трябва да изтъкна, че директивата от 2002 г. предвиждаше самостоятелно заетите водачи да бъдат обхванати от 23 март 2009 г. Обстоятелствата не са такива, каквито изглеждат под влияние на впечатленията и вълнението от разискванията относно директивата за автомобилния транспорт.
<P>
Има съществено развитие по проблемите с времето за управление и периодите за почивка в сравнение с 2002 г., защото Регламент (ЕО) № 561/2006, който влезе в сила през 2007 г., се прилага за всички водачи на камиони и гарантира наличието на съобразено време на управление и съответни периоди на почивка.
<P>
Поради това включването на самостоятелно заетите водачи в директива относно работното време означава, че не се разбира същината на самостоятелната заетост, тъй като тези хора сами определят работното си време. Ето защо подобна стъпка би имала тежко неблагоприятно въздействие върху малките и средни предприятия, би ограничила свободата на предприемачеството и би спомогнала за създаване на допълнителна административна тежест. Тя би представлявала прецедент, позволяващ да започне разискване за включване на самостоятелно заетите лица и от други отрасли, като по този начин се ограничи възможността им да работят толкова продължително, колкото желаят. Това повдига сериозен въпрос: кой е наистина самостоятелно зает и кой е "фалшиво" самостоятелно заето лице. Ясно е, че някои работници твърдят, че са самостоятелно заети, но в действителност не са такива. Европейската комисия предложи да определим критерии за разпознаване на "фалшивите" самостоятелно заети лица. Но това би било невъзможно, тъй като контролът все още се изпълнява на национално равнище. Затова, ако европейското законодателство определи кои са "фалшиви" самостоятелно заети лица и кои не са, това не би могло да се проверява от националните контролни органи. Новите предложения дават възможност на държавите-членки да определят кой попада и кой не попада в приложното поле на директивата относно лицата, извършващи транспортни дейности в автомобилния транспорт. В нашите предложения призоваваме Европейската комисия да определи отново резултатите от прилагането на директивата. Призовавам всички колеги да отхвърлят изменението, което цели да върне предложението за ново разглеждане в комисия и да гласуват за предложенията на моята група, които се подкрепят и от групата на Алианса на либералите и демократите за Европа, и от групата Независимост/Демокрация.
<SPEAKER ID="142" NAME="Антонио Таяни" LANGUAGE="IT">
Г-жо председател, уважаеми членове на Парламента, известно ви е, че пътната безопасност е един от приоритетите на работата ми като член на Комисията, отговарящ за транспорта.
<P>
Важно е да се подчертае още в началото, че безопасността по пътищата е ключов елемент от всяко обсъждане на работното време на водачите на превозни средства, но днешното разискване не е относно пътната безопасност, а има социален характер - обсъждаме не времето за управление, а работното време.
<P>
Въпросът, на който трябва да отговорим днес, е следният: трябва ли самостоятелно заетите лица да са обект на същите ограничения относно работното време, както наетите работници? Необходимо е много внимателно да обсъдим проблема, защото в европейското законодателство няма прецеденти за определяне колко продължително може да работи самостоятелно заето лице в офис или лаборатория.
<P>
Както докладчикът г-жа Panayotopoulos-Cassiotou вече каза, през 1998 г., когато Съветът и Парламентът за пръв път разискваха директивата относно работното време на работниците в транспорта, положението в областта на автомобилния транспорт беше напълно различно от положението сега: тогава беше честа практика да не се спазват действащите нормативни разпоредби относно времето за управление и професионалните водачи прекарваха твърде много време зад волана. Въз основа на предишния регламент относно времето за управление от 1985 г. беше почти невъзможно ефективно да се контролира продължителността на времето за управление.
<P>
Във връзка с това между 1988 и 2002 г. законодателните институции обсъждаха предложението на Комисията за регулиране на работното време не само на наетите водачи, но и на тези, които са самостоятелно заети. В резултат от това обсъждане беше приета отрасловата директива относно работното време на транспортните работници. Намерението беше да се намалят отрицателните последствия за пътната безопасност, дължащи се на това, че въпросът за времето за управление не е уреден в достатъчна степен, чрез разширяване на обхвата на законодателството в областта на работното време, така че да включва и самостоятелно заетите водачи.
<P>
Но проблемът не беше решен и, след помирителна процедура между Парламента и Съвета, Комисията беше приканена да прецени плюсовете и минусите от разширяването на обхвата на разпоредбите за работното време с включване и на самостоятелно заетите работници и да представи предложение през 2008 г. Комисията изпълни този задача, като през 2007 г. публикува подробно проучване, чиито заключения бяха следните.
<P>
Първо, работното време не бива да се смесва с времето за управление. По отношение на времето за управление нещата са коренно променени. Както знаете, Парламентът и Съветът приеха нови разпоредби относно времето за управление. Освен другите мерки, те изискват употреба на цифров тахограф - изключително надеждно контролно устройство, и специална директива за прилагане.
<P>
Новите разпоредби, които са в сила от 2007 г., се прилагат за всички водачи на камиони, включително самостоятелно заетите. Новият цифров тахограф, който минута по минута записва всяко придвижване на камиона, не позволява на водача да управлява повече от 9 часа на денонощие и средно 45 часа седмично. Накратко, сега е възможно да се контролира прилагането на разпоредбите много по-строго, отколкото през 1985 г.
<P>
Второ, няма прецеденти в социалното законодателство на Общността, уреждащи работата на самостоятелно заетите лица. Самостоятелно заетият работник не може да бъде принуден да работи допълнително, доколкото по определение той е свободен да организира работното си време, както желае. Освен това на практика не е възможно да се контролира работното време на тази група хора.
<P>
Трето, общият баланс между предимствата и недостатъците при обхващане на самостоятелно заетите лица от разпоредбите за работното време е нестабилен и не може да се докаже, че прилагането на въпросната директива и по отношение на самостоятелно заетите водачи ще има определен положителен резултат. При това е много важно да се има предвид, че прилагането на разпоредбите за работното време спрямо самостоятелно заетите водачи е неефективно и много трудно постижимо, тъй като тези водачи не са длъжни да регистрират работното си време за определяне на заплащането за труда им, а и административните разходи по прилагане на подобни разпоредби биха били много високи.
<P>
Четвърто, съществува един проблем, който е необходимо да се уреди, и той е свързан с "фалшивите самостоятелно заети водачи", които формално са самостоятелно заети, но в действителност нямат възможност сами да организират трудовата си дейност, тъй като изцяло зависят от един възложител, който осигурява техните приходи и поръчки. Тези водачи са уязвими от социална гледна точка. На теория те са включени в приложното поле на директивата, но невъзможността тя да се прилага означава, че това практически не е така. Ето защо предложението на Комисията е да се доразвие прилагането на директивата и да се осигури на "фалшивите" самостоятелно заети водачи необходимата социална защита.
<P>
По време на икономическа криза въвеждането на допълнителна административна и финансова тежест за малките и нестабилни предприятия, които трябва да се справят с последствията от рецесията, няма да е добър сигнал. Поради това, в заключение, Комисията подкрепя измененията, внесени от групата на Европейската народна партия (Християндемократи) и Европейските демократи, групата на Алианса на либералите и демократите за Европа и групата Независимост/Демокрация, които съответстват на общата позиция на Съвета, приета на последното заседание на Съвета по транспорта, и чрез тези изменения иска да покаже на отрасъла, че явлението "фалшиви самостоятелно заети водачи" няма да бъде толерирано, а законодателите ще осигурят прилагането на нормативните разпоредби навсякъде в Европа.
<SPEAKER ID="144" NAME="Johannes Blokland">
докладчик по становището на комисията по транспорт и туризъм. - (NL) Г-жо председател, моментът на истината приближава бързо. Утре следобед ще гласуваме доклада на г-жа Panayotopoulos-Cassiotou. Докладчикът и аз, в качеството си на докладчик по становището на комисията по транспорт и туризъм, имаме еднакво мнение за свободата на предприемачеството и съвместно сме подписали десетина изменения, които могат да се приемат и от Съвета. Благодаря на г-н Таяни, че също ги подкрепя.
<P>
Утре ще трябва първо да се занимаем с изменението, внесено от комисията по заетост и социални въпроси, която желае да отхвърлим предложението. Аз все още съм дълбоко възмутен от това изменение. Миналата седмица възмущението ми прерасна в ужас, когато видях становището на Европейските професионални съюзи. Поради страх от някой случаен румънски или български самостоятелно зает водач, в него се трупат една върху друга неистини, за да се убедят членовете на Парламента да гласуват против предложението на Комисията.
<P>
Становището се старае да внуши, че самостоятелно заетите водачи работят по 86 часа седмично. Водачите - както наетите, така и самостоятелно заетите - имат право да управляват по 45 часа седмично, пресметнати средно за двуседмичен период, както изтъкна г-н Таяни. Трябва ли от това да разбираме, че те работят 41 часа седмично по своите предприятия? Аргументът в становището относно пътната безопасност също не издържа на критика. Няма доказателство за връзка между пътната безопасност и изключването на самостоятелно заетите водачи от разпоредбите относно работното време; всъщност е вярно обратното.
<P>
Между другото, от становището става ясно, че професионалните съюзи много добре разбират крайната необоснованост на своята позиция. Проблемите относно околната среда и вътрешния пазар са привлечени изкуствено и насила в опит да се покаже, че трябва да гласуваме за отхвърляне на предложението на Комисията, а същевременно много подробната оценка на въздействието, извършена от Комисията, показва, че предложението всъщност ще има благоприятно въздействие върху функционирането на вътрешния пазар и транспортния отрасъл и върху околната среда. Ето защо утре трябва да гласуваме против изменението, внесено от комисията по заетост и социални въпроси, което цели да се отхвърли предложението на Комисията, и в подкрепа на измененията, предложени от докладчика. Вярвам, че при гласуването ще победи здравият разум.
<P>
В заключение искам да добавя, че намирам съобщението, разпратено миналата събота от г-н Hughes по електронната поща, за напълно неприемливо. Да се прави политика от нещастието на... (Председателят отнема думата на оратора)
<SPEAKER ID="145" NAME="Eva-Riitta Siitonen">
от името на групата PPE-DE. - (FI) Г-жо председател, госпожи и господа, ограниченията на работното време не следва да засягат самостоятелно заетите предприемачи и водачи и, за щастие, както Комисията, така и Съветът са на това мнение.
<P>
В моята държава, Финландия, ограничаването на работното време би имало силен неблагоприятен ефект върху самостоятелно заетите водачи. Повечето водачи във Финландия са дребни предприемачи. Над половината от тях притежават превозното средство, което управляват. Поради това те правят всичко сами: поддържат своите автомобили и водят счетоводството си. Самостоятелно заетите водачи вече са обект на същите ограничения относно времето за управление и задължителните периоди за почивка, както наетите водачи. Това е важно за бъдещето. Времето за управление не може да се превишава, но ако влязат в сила измененията, предложени от групата на Зелените/Европейски свободен алианс и от групата на социалистите в Европейския парламент, водачите няма да могат, например, да поддържат автомобилите си или счетоводството си през другото време. А и освен това, как може да се контролира изпълнението на такава разпоредба?
<P>
По време на икономическа криза е жизненоважно да се поддържа трудовата заетост. Смятам, че всички ще се съгласите със становищата на Комисията и Съвета на министрите на транспорта, че самостоятелно заетите водачи трябва да останат извън приложното поле на директивата по отношение на регулирането на работното време.
<SPEAKER ID="146" NAME="Jan Cremers">
от името на групата PSE. - (NL) Г-жо председател, госпожи и господа, групата на социалистите в Европейския парламент счита, че предложението за изменение на разпоредбите относно работното време в автомобилния транспорт е недостатъчно добре обмислено и противоречиво. Лошото транспониране и спазване на законодателството не може да е повод за смекчаване на изискванията. Както твърди Комисията, законодателството може да е резултатно и действено само ако обхваща всички засегнати страни.
<P>
Чрез въпроси към Комисията се опитах да изясня какво тя възнамерява да предприеме относно използването на "фалшиви" самостоятелно заети водачи. Във връзка с това намерението на Съвета не само да изключи самостоятелно заетите водачи от обхвата на директивата, но и да не предприеме удовлетворителни мерки срещу "фалшивите" самостоятелно заети работници не намира подкрепа в групата PSE.
<P>
Дейността и на наетите, и на самостоятелно заетите водачи има еднакво отношение към тяхната собствена безопасност и към безопасността на други хора. Според нашата група е недопустимо да се прави разлика между тях. Тук трябва да подкрепя члена на Комисията: нееднократно на строителни обекти самостоятелно заетите работници са били включвани в координирането на безопасността, за да се гарантира тяхната собствена безопасност и безопасността на другите хора.
<SPEAKER ID="147" NAME="Биляна Илиева Раева">
от името на групата ALDE. - На последната си за този мандат сесия, Парламентът трябва да приеме директивата за работното време на транспортните работници. Като докладчик на либералите, мисля, че е безотговорно поведението да подкрепим отхвърлянето на текста на Комисията в неговата цялост, както беше предложено. Либералите подкрепяме и заставаме твърдо зад необходимостта десетките хиляди самонаети транспортни работници да запазят своeто конкурентно предимство и смисъла да са самонаети.
<P>
Ситуацията в момента е алармираща. Действащата в момента директива отнема основен принцип на свободния пазар, а именно предприемчивостта, както и нейната подкрепа. Недопустимо е да приравняваме работещите на трудов договор с тези, които са самонаети. Самонаетите за разлика от служителите работят на базата не на определени брой часове, а на товарите, които обслужват, както и на броя и типа на превоза. Включването им в новата директива действително ще убие тяхната предприемаческа сила.
<P>
Законодателство, определящо работното време на самонаети би бил опасен и необоснован прецедент. Подобно регулиране не съществува в никой друг сектор. Едно подобно наше решение би оказало негативно отражение върху европейската икономика.
<P>
От голямо практическо значение също така е и дефиницията на нощната работа. Днес страните-членки могат сами да определят нощното време и по този начин да оптимизират работните часове за транспорт на пътници и товари според вариращата дневна светлина. Както вие знаете нощното време във Финландия е различно от това в Италия и гъвкавостта помага да се намалят задръстванията в пиковите часове, както и да се облекчи повечето вредни емисии от трафика.
<P>
Накрая бих искала да добавя, че либералите, подкрепени от Европейската народна партия и много други колеги желаят да продължат дебата върху основните елементи на директивата. Именно, ние подкрепяме гъвкавата и прагматична позиция, която беше одобрена в Съвета и предложена от Европейската комисия за изключване на самонаетите от директивата. Отправям апел за вашето положително гласуване.
<SPEAKER ID="148" NAME="Sepp Kusstatscher">
от името на групата Verts/ALE. - (DE) Г-жо председател, загрижеността по целия свят и всички мерки, предприемани за борба със свинския грип, подобно на мерките отпреди няколко години срещу птичия грип и болестта "луда крава", са напълно непропорционални спрямо липсата на внимание към много по-големия брой смъртни случаи по пътищата. Всяка година по пътищата в Европейския съюз загиват 40 хиляди души. Много голям е броят на ранените и получаващите трайни увреждания. И се приема, че всичко това е сякаш в ръцете на някакви висши сили.
<P>
Всички знаят, че броят на камионите, участвали в тежки пътнотранспортни произшествия, е непропорционално голям. Основните причини са скоростта, преумората и алкохолът. Директивата е мярка, предназначена да гарантира, че водачите няма да се преуморяват. Не само времето за управление, което се контролира с тахографа, но и времето за товарене и разтоварване трябва да се счита за работно време за всички водачи. Това е правилното решение. Ако водачът е работил няколко часа, преди да седне зад волана на 40-тонен камион, той вече е уморен и ще му бъде трудно да се концентрира. За мен е напълно неразбираемо регламентът да се отнася само за наетите водачи, а не и за самостоятелно заетите. Единственото извинение е, че е по-трудно да се контролира работното време на самостоятелно заетите лица. Това може да е вярно, но нима преумореният самостоятелно зает водач е по-малка заплаха, когато е зад волана?
<SPEAKER ID="149" NAME="Stephen Hughes" AFFILIATION="PSE">
(EN) Г-жо председател, налага се да отхвърлим предложението на Комисията по три ясни причини. Първо, тя твърди, че Регламент (ЕО) № 561/2006 относно времето за управление и периодите за почивка се отнася за всички водачи и поради това не е проблем да се изключат самостоятелно заетите. Това не е вярно. Времето за управление е средно само половината от работното време на един водач. Изключените от обхвата на директивата може, в края на краищата, наистина да работят по 86 часа седмично, всяка седмица от годината.
<P>
Второ, стотиците хиляди водачи на автомобили с тегло под 3,5 тона не попадат в приложното поле на регламента. И което е още по-лошо, ако те се изключат и от директивата, изобщо няма да има никакви ограничения на тяхното работно време.
<P>
Трето, Комисията прави разлика между самостоятелно заетите и "фалшивите" самостоятелно заети лица и твърди, че причината е невъзможността да се проверява или контролира работното време на самостоятелно заетите. Ако това е вярно, как ще се контролира работното време на "фалшивите" самостоятелно заети лица? Това е абдикиране от отговорност и открита покана към безскрупулните работодатели непрекъснато да търсят нови форми за "фалшива" самостоятелна заетост и заобикаляне на закона. Ние трябва да отхвърлим това предложение на Комисията.
<SPEAKER ID="150" NAME="Ville Itälä" AFFILIATION="PPE-DE">
(FI) Г-жо председател, най-напред искам да благодаря на г-н Таяни за отлично свършената работа. В изказването си преди малко той съвсем правилно изтъкна, че проблемът не е свързан толкова с безопасността и времето за управление, колкото с работното време.
<P>
Трябва да отчитаме факта, че в Европа има малки и средни предприятия, които работят и създават работни места, и това би било удар за дребните предприемачи, особено в настоящото икономическо положение. Преди около две седмици проведохме оспорвано разискване относно това как малките и средни предприятия поддържат функционирането на цялата европейска икономика. Сега сме изправени пред практическия проблем дали да ги подкрепим или не. В изказването си г-н Таяни отбеляза какво трябва да контролираме и да направим, за да осигурим на самостоятелно заетите водачи възможност да продължат да работят и след времето, през което са управлявали превозното средство.
<SPEAKER ID="151" NAME="Антонио Таяни" LANGUAGE="IT">
Г-жо председател, госпожи и господа, бих искал да успокоя членовете на Парламента, които изразиха загриженост относно разисквания текст. Пътната безопасност определено не е изложена на риск и, повтарям, един от моите приоритети е борбата за намаляване на броя на пътнотранспортните произшествия.
<P>
Считам, че не бива да бъркаме работното време с времето за управление. Много добре разбирам какво искате да кажете: самостоятелно заетият водач може първо да работи и вече да е уморен, когато седне зад волана, но не мисля, че самостоятелно заетият работник може да се контролира, независимо какво работи. Очевидно самостоятелно заетият работник знае какво прави - той може да натовари камиона, да изчака и почива два, три или четири часа и тогава да седне отново да управлява в отлично състояние, що се отнася до безопасността.
<P>
Всъщност е много трудно да се контролират всички самостоятелно заети лица, занаятчии и дребни предприемачи. Освен това тези хора са гръбнакът на икономиката на ЕС.
<P>
От тази гледна точка ние трябва да се погрижим да гарантираме здравето и безопасността на наетите работници и на тези, които само привидно са самостоятелно заети, но фактически са наети работници. Ето защо Комисията, а мисля, че и докладчикът е на това мнение по въпроса, иска правното уреждане и на дейността на "фалшивите" самостоятелно заети работници.
<P>
Считам за важен знак, че настоящото законодателство отговаря на изискванията на практиката и мисля, че е правилно отново да се подчертае значението на напредъка в тази област. Ето защо бих помолил групата на социалистите в Европейския парламент и групата на Зелените/Европейски свободен алианс да обмислят направените изказвания и да разберат, че за Комисията пътната безопасност е и ще остане приоритет, но обсъжданият законодателен акт не е в тази област, а е предназначен да подобри регулирането на работното време, преди всичко на работниците от автомобилния транспорт, и да приравни "фалшивите самостоятелно заети" към наетите лица, защото те не са самостоятелно заети, а de facto са наети лица.
<P>
Искам отново да успокоя всички, изразили загрижеността си, защото считам, че текстът, който може да се приеме, е добър и отговаря на интересите на европейските граждани.
<SPEAKER ID="152" NAME="Marie Panayotopoulos-Cassiotou" LANGUAGE="EL">
Г-жо председател, искам да благодаря на г-н члена на Комисията за недвусмисленото му изказване и за основаните на досегашния опит разяснения, като с това имам предвид изказаното пред Парламента твърдение, че неговата основна цел е пътната безопасност и успоредно с това - запазването на конкурентоспособността на европейската икономика и подкрепата за малките и средни предприятия. Благодаря на всички колеги за изразените становища, като искам да изтъкна, че точно този диалог искаме да продължим, като гласуваме против изменение 54, което отхвърля предложението на Комисията. Поради това приканвам всички колеги да гласуват против изменение 54, за да запазим диалога и да съумеем да помогнем на експлоатираните работници, които са "фалшиви" самостоятелно заети лица. Ние искаме да помогнем за подобряване на заетостта в автомобилния транспорт, като напълно гарантираме пътната безопасност чрез регламент, който важи за всички, и нормалното работно време чрез директивата, която е пред нас.
<P>
Бих желала да напомня на колегите, че съм им изпратила статия от немски вестник, която показва с примери, че рискът при управление на превозно средство не се дължи на прекомерна работа, а на неправилното използване на времето, с което всеки разполага, независимо дали е нает работник или самостоятелно заето лице, което всъщност е без значение. Важното е как всеки поема отговорност за своите действия и управлява превозното средство като зрял човек, осъзнаващ задълженията си към обществото като цяло. Няма да постигнем тази цел, поставяйки препятствия пред труда на хората. Споменавайки строителството, г-н Cremers разкри намеренията на всички поддръжници на тези възгледи в предизборния период.
<SPEAKER ID="153" NAME="Председател">
Разискването приключи.
<P>
Гласуването ще се проведе в сряда, 5 май 2009 г.
