<CHAPTER ID="010">
Трафик на хора (разискване)
<SPEAKER ID="209" NAME="Председател">
Следващата точка е разискването относно:
<P>
въпроса, изискващ устен отговор, зададен от Anna Hedh и Edit Bauer, от името на комисията по граждански свободи, правосъдие и вътрешни работи и комисията по правата на жените и равенството между половете, към Съвета относно трафика на хора - B7-0341/2009);
<P>
въпроса, изискващ устен отговор, зададен от Anna Hedh и Edit Bauer, от името на комисията по граждански свободи, правосъдие и вътрешни работи и комисията по правата на жените и равенството между половете, към Комисията относно трафика на хора - B7-0342/2009).
<SPEAKER ID="210" NAME="Anna Hedh" LANGUAGE="SV">
Както е известно на всички ни, трафикът на хора е едно от най-тежките и чудовищни престъпления в света. Затова съм изключително разочарована от факта, че разискваме този важен въпрос толкова късно вечерта пред празна зала, без аудитория и без журналисти.
<P>
През 1850 г. робството беше официално забранено в цяла Европа. Въпреки това близо 200 години по-късно стотици хиляди хора в Европа стават жертва на съвременната форма на робство, наречена трафик на хора. Европейският парламент и останалите институции на ЕС носят огромната отговорност да се преборят и да спрат съвременното робство, което приема множество различни форми: например принудителен труд, сексуално робство, търговия с органи, осиновяване и просия.
<P>
Ето защо се радвам, че тази вечер разискваме този важен въпрос. Бих искала да използвам възможността да ви благодаря за доброто сътрудничество до този момент и се надявам, че заедно в крайна сметка ще успеем да стигнем до обща резолюция. Надявам се също, че новата Комисия ще представи във възможно най-кратък срок директива относно трафика на хора - директива, която да е по-задължаваща и да стига още по-далеч от предложението, направено от старата Комисия, което само по себе си беше добро.
<P>
За да се справим с проблема с трафика на хора, трябва да разполагаме с цялостна перспектива, която да отчита всички засегнати политики; това включва не само наказателното право, но и миграцията. Необходимо е и прилагането на подобаващи санкции, които реално да отразяват тежестта на престъплението и реално да вредят на лицата, които печелят пари от трафика на хора. Трябва да гарантираме, че жертвите получават по-ефективна помощ и защита, че се обръща конкретно внимание на малолетните и непълнолетните жертви; нуждаем се и от по-добра координация в рамките на институциите на ЕС.
<P>
За да можем обаче наистина да се справим с проблема с трафика на хора, всички държави-членки трябва да вложат значителни усилия в превантивните действия, а това означава главно да ограничат съществуващото в нашите държави търсене на услугите, предоставяни от жертвите на трафика на хора. Ако ограничим търсенето, тогава и предоставянето на услуги ще намалее.
<P>
И накрая, отправям призив към Съвета, Комисията, Европейския парламент, държавите-членки и останалите институции на ЕС: нека се изправим заедно срещу трафика на хора в Европа, който е съвременна форма на робство.
<SPEAKER ID="211" NAME="Edit Bauer" LANGUAGE="HU">
Няма по-голямо доказателство за сериозността на проблема с трафика на хора от факта, че дори в Европа всяка година стотици хиляди хора стават негова жертва. Може би това е толкова невероятно, че преводачите казаха няколкостотин вместо няколко стотици хиляди. Общественото мнение има горе-долу същата представа. То смята, че това е страничен въпрос и подценява както неговите последици, така и тежестта на самото явление. Мисля, че Европа има задължението да активизира борбата срещу трафика на хора. Бих искала да се спра два въпроса. Първият е защитата на жертвите, а вторият - премахването на търсенето. Що се отнася до защитата на жертвите, съществува законодателен акт на Европейската общност, на който Комисията обеща да направи повторна оценка до 2009 г. За съжаление, независимо от факта, че тази Директива 2004/81 наистина се нуждае от актуализиране, до момента повторната оценка не се е появила на бял свят, а в същото време повечето жертви се третират като съучастници в престъплението и са подложени на допълнителен тормоз. Всички ние знаем, че без помощта на жертвите е невъзможно да се разбият престъпните групи, както потвърди и ръководството на Европол.
<P>
Бих искала да насоча вниманието ви към законодателния процес във връзка с друг въпрос, а именно премахването на търсенето. Трафикът на хора има свой собствен пазар. Законите на търсенето и предлагането се прилагат и тук, както при всеки друг пазар. Ние обикновено се занимаваме с предлагането и малко или много забравяме, или не искаме да обърнем внимание на търсенето, въпреки че докато не успеем да премахнем търсенето, вероятно напразно ще се опитваме да се справим с трафика на хора. Освен това бих искала да подчертая необходимостта от координиране на политиката. Установихме, че някои Генерални дирекции (ГД) в Комисията реално не координират политиките си, а обменът на информация помежду им също е незадоволителен. Считам, че в тази насока също трябва да положим усилия.
<SPEAKER ID="212" NAME="Диего Лопес Гаридо" LANGUAGE="ES">
Г-жо Hedh, г-жо Bauer, напълно съм съгласен с инициативата, въпроса и разискването, което започнахте тук тази вечер. Считам, че трафикът на хора е най-големият бич за човечеството. Затова е и най-голямото предизвикателство, с което трябва да се справим, и то заедно. Това е още един пример за това колко е важно да обединим усилията си на европейско равнище и извън Европа, за да унищожим този бич.
<P>
Вашият въпрос започва с това дали подходът на Европейския съюз следва да бъде съсредоточен върху правата на човека, холистичен и да се фокусира върху репатрирането и реинтеграцията, социалните въпроси и социалното включване. Отговорът е "да". Напълно сме съгласни, че това е правилният подход. Съгласни сме също с това, че суровостта на наказанието трябва да е пропорционална на престъплението - друга тема, повдигната във вашия въпрос - както и с необходимостта от допълнителни мерки за защита на жертвите. Вие изтъкнахте и подчертахте - и аз съм напълно съгласен с вас - че защитата на жертвите е от съществено значение, ако искаме да се преборим с търговията и трафика на хора, и че съгласието на беззащитната жертва или дете за експлоатация няма никакво значение; това не трябва да бъде от значение, когато се налагат наказания за това експлоататорско поведение.
<P>
Считам, че идеята ви по въпроса за търсенето също е важна. Това е много важна идея, която също трябва да бъде разгледана. Същото се отнася и за въпроса за юрисдикцията.
<P>
Относно втората част от вашия въпрос, считаме, че координирането на информацията е напълно наложително. Затова сме съгласни с предложението във въпроса, което намираме за изключително подходящо.
<P>
Попитахте ни и за превантивните мерки. По този въпрос мога да кажа, че Европейският съюз работи по такива превантивни мерки. През 2005 г. Съветът прие план по този въпрос, който трябва да бъде приложен ефективно. Също така, както ви е известно, трафикът на хора е включен и в много споразумения между Европейския съюз и трети страни, например стратегическото партньорство между Европейския съюз и Африка. Това е и един от приоритетите на споразуменията за стабилизиране и асоцииране между Европейския съюз и Западните Балкани. Следва също да изтъкна, че съдействието за обучението и повишаването на осведомеността на хора, които биха могли да влязат в контакт с жертвите, играе важна роля в борбата срещу трафика на хора. Примери за такива хора са служителите от граничната полиция и службите за сигурност в трети страни.
<P>
Бих искал да завърша с думите, че испанското председателство ще работи в тази насока и ще обърне специално внимание на въпроса за засегнатите от трафика деца, който е един от основните приоритети на испанското председателство. Наред с други инициативи, призовахме Комисията да представи в началото на 2010 г. план за действие относно непридружените малолетни и непълнолетни лица, влизащи на територията на Европейския съюз.
<P>
И последно, г-н председател, по време на шестмесечния си мандат испанското председателство призовава за незабавно започване на разискване относно директива за борба с трафика на хора и съм сигурен, че новата Комисия ще внесе незабавно такова предложение. Когато Комисията изготви своя проект, испанското председателство ще започне обсъждания в Съвета и с Парламента. Това е израз на нашата решимост да се преборим с тази съвременна форма на робство, както уместно я описа предишният оратор.
<SPEAKER ID="213" NAME="Жак Баро" LANGUAGE="FR">
Г-н председател, министърът току-що обясни как трафикът на хора на практика е форма на робство. Бих искал да благодаря много на г-жа Hedh и г-жа Bauer за това, че повдигнаха този въпрос.
<P>
Трябва да изготвим цялостен, мултидисциплинарен подход, който да не се свежда само до налагане на ограничения, а който да интегрира международното сътрудничество с трети страни. Такъв интегриран подход беше приет от Комисията след предложението за рамково решение, публикувано през март 2009 г. То се основава на Конвенцията на Съвета на Европа за действие срещу трафика на хора от 2005 г., но и прекрачва границите й.
<P>
Разбира се, както министърът току-що каза, ние ще използваме новото правно основание, предоставено от Договора от Лисабон, за да представим във възможно най-кратък срок предложение за директива, във връзка с което ще бъдат взети предвид обсъжданията, които бяха проведени преди влизането в сила на Договора от Лисабон. Надявам се, че с това ново предложение за директива ще успеем да запазим високите си амбиции.
<P>
Считаме, че Европейският парламент трябва да играе централна роля и че неговата ангажираност е от голямо значение с оглед на по-нататъшното укрепване на европейската правна рамка на мерките за борба с трафика на хора. С оглед на това ще дам малко информация в отговор на съдържанието на въпроса.
<P>
Първо, наказанията: трафикът на хора е много тежко престъпление и трябва да бъде наказвано със съответната строгост. Присъдите трябва да бъдат сурови, а хармонизирането на максималните наказания трябва да продължи. Те се различават в голяма степен между отделните държави-членки, варирайки от три до двадесет години за основните престъпления и от десет години до доживотна присъда за утежняващи вината обстоятелства.
<P>
Признавам, че начинът, по който се произнасят присъдите, може да се различава в отделните държави-членки, но подобно огромно несъответствие между наказанията е неоправдано в европейски контекст, така че в новото предложение ще предвидим много сурови наказания.
<P>
Стигам до въпроса за помощта и защитата на жертвите. Помощта, подкрепата и защитата, предоставяни на жертвите на трафика на хора, особено по отношение на настаняването, медицинската и психологическата помощ, предоставянето на съвети, информация и преводачески услуги, и осигуряването на юридическо представителство, са от съществено значение.
<P>
Очевидно, тъй като испанското председателство иска това, ще предвидим и конкретни мерки за по-добра защита на децата жертви на трафик. Системата за правна помощ и представителство следва да бъде безплатна, особено за деца.
<P>
И накрая, в рамките на 2010 г. Комисията ще публикува първия си доклад за прилагането на директивата относно разрешителните за пребиваване, издадени на граждани на трети страни, които са жертва на трафик на хора и които сътрудничат на компетентните органи. След този доклад ще преценим дали е подходящо да изменим директивата.
<P>
Що се отнася до мерките за възпиране на търсенето, Комисията възнамерява да включи в бъдещото си предложение за директива и клауза, задължаваща държавите-членки да предприемат инициативи в тази област, както и да ги насърчава да инкриминират ползването на сексуални услуги или труд в случаите, когато ползвателят знае, че въпросното лице е или е било жертва на трафик на хора.
<P>
Що се отнася до юрисдикцията, трябва да повишим капацитета на всяка държава-членка да преследва по съдебен път не само свои граждани, но и хора, които обичайно пребивават на нейна територия и които са признати за виновни по обвинение в трафик на хора зад граница. Това е от съществено значение за борбата с явлението на т.нар. нови мафии, а именно престъпни организации, съставени от хора от различни националности, които установяват центъра на престъпните си интереси и следователно обичайното си местопребиваване в държава от Европейския съюз.
<P>
Следва въпросът за събирането на данни. Комисията инвестира много в разработването на общи показатели за събирането на данни. Трябва да осигурим на Европейския съюз надеждни и съпоставими статистически данни. Осъществени бяха няколко важни проекта, а резултатите от тези инициативи трябва да бъдат доразвити по подходящ начин, което да позволи разработването на общ модел на показател заедно с Евростат, агенциите на Европейския съюз, Европол, Евроюст, Фронтекс и Агенцията за основните права.
<P>
И накрая, ще завърша с въпроса за превенцията. Разполагаме с финансова програма, "Предотвратяване на и борба с престъпността", в която през 2010 г. ще бъде включен целенасочен призив по отношение на борбата срещу трафика на хора. Освен това Програмата от Стокхолм предвижда конкретни действия, които, в документа с общи насоки, приет от Съвета по правосъдие и вътрешни работи, се отнасят до мерки за задълбочаване на сътрудничеството с трети страни.
<P>
Това показва, че се формира нова всеобхватна политика за борба с трафика на хора. Както казах, Комисията ще представи проект на директива много скоро и аз съм изключително радостен от факта, че испанското председателство от своя страна даде ход на разискване, което ще ви позволи да обогатите допълнително предложението на Комисията, което според мен е навременно, предвид факта, че това явление, за съжаление, не отслабва, а все повече се разраства в нашите държави-членки. Затова е време да реагираме, и то енергично.
<SPEAKER ID="214" NAME="Roberta Angelilli" LANGUAGE="IT">
Г-н председател, госпожи и господа, преди всичко бих искала да благодаря на г-жа Hedh и г-жа Bauer за тяхната инициатива.
<P>
Както казаха всички досега, трафикът на хора е изключително тежко престъпление, свързано със сексуалната експлоатация и незаконната заетост. Тези престъпления се извършват от безскрупулни хора, които вербуват жертвите си с насилие или измама, вероятно като им обещават достойна, добре платена работа, или чрез заплахи, насочени не само към тях, но и към техните деца и близки.
<P>
За съжаление, както често се случва, жените и децата плащат най-високата цена. Според оценките в цял свят има близо три милиона жертви на трафик, като близо 90% от тях са жени и деца. През 2008 г. с първата европейска стратегия за правата на децата Европейският парламент заяви, че трафикът на деца има множество престъпни цели: трафик на органи, нелегално осиновяване, проституция, незаконен труд, принудителни бракове, експлоатация чрез улична просия и сексуален туризъм, и това са само няколко примера.
<P>
В този документ трафикът беше описан като истински бич за Европейския съюз и беше посочено, че следователно борбата с трафика и експлоатацията трябва да се превърнат в приоритет за бъдещия дневен ред на Европейския съюз, преди всичко чрез приемането на всички неотложни законодателни мерки, необходими за гарантирането на пълна защита и осигуряването на помощ на жертвите. В приетата неотдавна Програма от Стокхолм също се споменават трафикът и експлоатацията на малолетни и непълнолетни.
<P>
В заключение и в светлината на тазвечершното разискване, надеждата ни е, че Комисията и Съветът ще спазят ангажиментите си и че Комисията ще изготви новото предложение за директива, което ние ще оценим много внимателно.
<SPEAKER ID="215" NAME="Claude Moraes" LANGUAGE="EN">
Г-н председател, постижението на г-жа Hedh и г-жа Bauer днес, макар че, както каза г-жа Hedh, те се изказаха в много късен час, е да дойдат тук тази вечер и да чуят приключващия мандата си член на Комисията Баро и новото испанско председателство да използват думи като "решен" и "амбициозен" по адрес на члена на Комисията. Това си струва чакането до този късен час, тъй като в залата днес има много хора, включително авторите, които разбират сложността на това брутално съвременно явление, но разбират също, че гражданите на ЕС очакват от него да се справи с този бич на нашето съвремие.
<P>
Г-н Баро говори за необходимостта от ново законодателство. Надяваме се, че ще видим предложението на Комисията много скоро. На изслушването на номинираната за член на Комисията г-жа Малмстрьом тази сутрин получихме положителен отговор и на нашето предложение за координатор на ЕС за борбата срещу трафика.
<P>
Ако започнете да сглобявате различните парчета от този пъзел, поне ще се движим напред, но очевидният мащаб на проблема, описан от Anna Hedh, означава, че наистина трябва да превърнем думите в дела. Предвид факта, че трафикът е толкова сложно явление, засягащо много различни области като принудителния труд, организираната престъпност, сексуалната експлоатация и малтретирането на деца, решението ни трябва да е многоетапно и цялостно. Г-н Баро изброи много от нещата, които бихме искали да видим осъществени на практика, и ако те бъдат обединени в един пакет на равнище на ЕС, ще разполагаме с целенасочена политика, на която гражданите на ЕС ще гледат като на план за действие. Към момента гражданите на ЕС разбират проблема с трафика, но не виждат цялостния подход и не разбират какво прави ЕС като цяло.
<P>
Радостен съм, че номинираната за член на Комисията г-жа Малмстрьом днес заяви решимостта си да представи ново законодателно предложение много скоро и съм радостен да чуя испанското председателство да изтъква не само борбата срещу трафика, но и свързани с него въпроси като насилието над жените. Важно е всичко това да се съчетае, за да се вложи истинска решимост и смелост в това предложение. Макар и в този късен час, сега трябва да превърнем думите в дела; днес авторите свършиха добра работа за нас.
<SPEAKER ID="216" NAME="Nadja Hirsch" LANGUAGE="DE">
Г-н председател, преди всичко бих искала да благодаря на докладчика за нейната ангажираност и отлично сътрудничество, тъй като това наистина е важна тема. Както вече казахме, трафикът на хора е може би най-ужасната форма на престъпление. Цитираните във въпроса данни на Европол сочат, че в тази област не е постигнато подобрение. Всъщност е точно обратното. По-конкретно, в областта на принудителния труд цифрите растат, а в същото време цифрите за трафика на жени остават непроменени. Напълно ясно е, че се нуждаем спешно най-вече от последователни действия.
<P>
За да може тези действия да успеят, е необходимо преди всичко да възприемем интегриран подход в най-различни области. Един от абсолютно съществените елементи е повишаването на осведомеността - включително сред населението в Европа - за това, че трафикът на хора се случва насред Европа, във всяка държава. Трябва преди всичко да положим усилия в областта на образованието по този проблем, както например направихме във връзка със Световното първенство по футбол в Германия, за да хвърлим светлина върху проблема с принудителната проституция и да покажем, че това наистина се случва навсякъде, както и за да вдъхновим дебат сред населението, така че да е налице осведоменост, в резултат на което да бъде оказвана помощ на жертвите.
<P>
Вторият въпрос, който искам да повдигна, се отнася до защитата на жертвите. Именно когато жертвите са били спасени от подобна драматична ситуация, държавите-членки трябва да им гарантират медицинска и психологическа грижа, така че да им се помогне да се приберат в държавите си на произход, когато е подходящо, или да им се даде възможност да получат убежище или други подобни варианти в това отношение, за да си намерят нов дом и да започнат нов живот.
<SPEAKER ID="217" NAME="Judith Sargentini" LANGUAGE="NL">
Днес нидерландски вестник съобщи, че собственичка на стопанство за производство на аспержи е била арестувана по подозрение в трафик на хора и използване на румънци за робски труд, с други думи, на европейски граждани. Трафикът на хора не е нещо, което се случва само с граждани на държави извън Съюза, но и с граждани на негови държави-членки. Добре интегрираната политика за борба с трафика на хора не може просто да бъде сведена до арестуване на трафикантите, като споменатата жена, и налагане на строги мерки срещу извършващите подобни престъпления, а трябва да обръща съответното внимание на жертвите. Техните права и бъдеще трябва да бъдат главен приоритет. Жертвите на трафика на хора никога не следва да остават с впечатлението, че са сами или че са оставени на произвола. Трябва да им окажем всякакъв вид подкрепа: правна, медицинска, социална и от страна на общността, както и финансова, и вероятно следва също да ги компенсираме. Способността на жертвите да упражнят правата си и да се възползват от възможностите, които предоставя нашето законодателство, е от решаващо значение за всяка нова директива. Чух добри неща от г-н Лопес Гаридо и г-н Баро в това отношение.
<P>
Членът на Комисията каза също, че хората, които ползват услугите на жертви на трафик, следва да получават по-сурови наказания. Според мен по-суровите наказания за подобни действия със сигурност не са грешка, но се питам как ще помогнем на жертвите, ако допълнително инкриминираме работата им, труда им - тъй като това все пак е труд, макар и робски. С какво помагаме на жертвите, ако те се страхуват, че работата, която вършат в този момент, се инкриминира допълнително? Бих се радвала да получа отговор на този въпрос.
<P>
Според групата на Зелените/Европейски свободен алианс жертвите на трафик на хора трябва да имат правото да получат разрешително за пребиваване при определени обстоятелства, разрешително, с което да се гарантира, че те нямат повод да се страхуват, че ще бъдат изпратени обратно в страната, където всичко е започнало, както и че могат да повдигнат обвинения срещу трафиканта, тъй като се чувстват сигурни, знаейки, че престоят им в страната е подсигурен. Така няма да има и най-малък шанс някой да бъде изпратен обратно в страната си, където да попадне отново на трафиканта. Вашата нова рамкова директива, г-н член на Комисията, г-н действащ председател на Съвета, трябва да оправомощява жертвите. Тя трябва да им даде права и ново бъдеще. Именно това бих искала да видя.
<SPEAKER ID="218" NAME="Zbigniew Ziobro" LANGUAGE="PL">
Г-н председател, изключително злепоставящ е фактът, че съвременна Европа, в която се радваме на свобода и зачитане на правата на човека, се е превърнала в място, където толкова много хора са потискани и малтретирани. Това е още по-шокиращо предвид факта, че жертвите често са жени и деца, които, по-конкретно, са изложени на риск и са особено безпомощни.
<P>
В качеството си на министър на правосъдието и главен прокурор на Полша, отговарях за множество разследвания, които разкриха, че подобни неща се случват в Европа, излизат извън границите на конкретни държави и понякога са изключително жестоки по своя характер. Основна цел на трафика на хора са сексуалната експлоатация или принудителният робски труд. За можем да предотвратим и изкореним ефективно тези явления, е от съществено значение в определени държави-членки на ЕС да съществуват агенции за прилагане на професионални стандарти, които в идеалния случай да бъдат централизирани и които да гарантират решителни и ефективни действия, както и добро международно сътрудничество. Институциите на Европейския съюз следва да играят главна роля, особено по отношение на последния въпрос.
<P>
В допълнение, има и още два въпроса. Съзнавайки факта, че трафикът на хора често се извършва от организирани престъпни групи, отделните държави следва да гарантират достатъчно сурови санкции за подобни сериозни престъпления, за да възпрат и изолират извършителите, включително санкции под формата на конфискуване на имущество, които да нанесат удар върху финансовата причина за тяхната дейност.
<SPEAKER ID="219" NAME="Cornelia Ernst" LANGUAGE="DE">
Г-н председател, трафикът на хора в действителност е бичът на нашето съвремие, който черпи сили от бедността и невежеството. Най-ужасната му форма е трафикът на деца, който често е свързан със сексуална злоупотреба. Ние от Конфедеративната група на Европейската обединена левица - Северна зелена левица считаме, че са необходими неотложни действия от страна на Комисията. Една от най-важните предпоставки за успех на борбата срещу трафика на хора е укрепването на правата на жертвите. Само ако бъде постигнат успех в това отношение - и то не само чрез наказателни мерки - можем изобщо да се борим с трафика на хора. Това изисква много ясни правила, при които трафикът на хора не води до никакви санкции срещу жертвите. Едно от нещата, от които се нуждаят жертвите, е ефективна защита и подкрепа преди, по време и след наказателните производства, в рамките на които те свидетелстват Това трябва да бъде един от главните приоритети, особено през периода на преразглеждане, както и в случаите на оттеглени показания. Спешно са необходими дългосрочни програми за защита на свидетелите.
<P>
Друг важен момент според мен е необходимостта на всички жертви на трафик, не само деца, да бъдат осигурени безплатни консултации. Необходимо е също, когато става дума за деца - връщам се на този момент - да бъде дадена възможност да се ползват от услугите на адвокати, специализирани в работата с деца. Необходими са спешни мерки за укрепване на превенцията, като например подготовка на адвокати, полицейски служители, съдии и консултанти. Изразявам задоволство, че испанското председателство възнамерява да се занимае този въпрос.
<SPEAKER ID="220" NAME="Mario Borghezio" LANGUAGE="IT">
Г-н председател, госпожи и господа, по време на днешното изслушване на номинираната за член на Комисията беше поет конкретен ангажимент по отношение на борбата с трафика на хора.
<P>
Изразявам задоволство от факта, че тук беше изразено единодушно мнение. Такова единодушие не се получи преди години, когато някои членове на Парламента - включително и аз - предупреждавахме за опасностите, които ще породи масовата нелегална имиграция, включително съществен възход на престъпните организации, които използват този труд, и рисковете от трафик на хора и дори трафик на органи. Днес всички откриха това явление и само можем да се радваме на единодушния характер на тази ангажираност.
<P>
Все пак е важно да осъзнаем, че причините все още са същите. Основата, коренът, плодородната почва за този трафик се нарича само с едно име и има само една причина: мащабът на нелегалната имиграция и ролята, която играят местни, европейски, а също и неевропейски престъпни организации, защото днес трафикът на хора се ръководи лесно и от организации извън Европа.
<P>
Нека се върнем оттам, откъдето тръгнахме. Следва да стигнем до извода, че това изключително сериозно и позорно явление е подвид или вторично последствие от масовата нелегална имиграция, която не се контролира адекватно. Европа трябва да има смелостта да нарече нещата с истинските им имена.
<SPEAKER ID="221" NAME="Georgios Papanikolaou" AFFILIATION="PPE">
(EL) Г-н председател, аз също бих искал на свой ред да поздравя авторите на този много важен въпрос. Живеем в модерни времена, когато бихме очаквали трафикът на хора вече да е изкоренен от нашето общество. За съжаление обаче цифрите сочат обратното. Например: според оценките всяка година над 1 800 000 деца и младежи стават жертва на трафик по света. По данни на ООН в Европейския съюз има 270 000 жертви. Само в Гърция броят на жертвите на трафика с цел проституция нараства с приблизително 40 000 души годишно, включително на жени и деца, без да се смятат другите форми на трафик.
<P>
Двата основни аспекта, които бих искал да подчертая, без да подценявам значението на останалите, са: първо, европейската институционална рамка за борба с тази престъпност, която е трансгранична и се разраства благодарение на нелегалната имиграция, е - както уместно беше посочено - неадекватна. Ето защо трябва да вдигнем летвата и да постигнем цялостен подход, а директивата, която очакваме, е от голямо значение в тази рамка, както уместно беше изтъкнато.
<P>
Второ, забелязват се някои пропуски в защитата на жертвите, особено по отношение на структурите за подкрепа. Затова е необходимо - и аз съм изключително радостен, че чух това от испанското председателство - да бъдат предоставени ресурси и инфраструктури, за да се подобрят съществуващите инфраструктури и, разбира се, да се осигури подходящо обучение за персонала, който може да осигурява такава подкрепа.
<P>
Тази съвременна форма на търговия с роби не може и не трябва да има място в Европейски съюз, основаващ се на принципа на зачитане на правата на човека и човешкото достойнство.
<SPEAKER ID="222" NAME="Silvia Costa" AFFILIATION="S&amp;D">
(IT) Г-н председател, госпожи и господа, бих искала да изразя голямото си задоволство от факта, че днес обсъждаме такъв проблем благодарение на този важен въпрос, за който благодаря на авторите; бих искала също да изразя признателността си за високото ниво на сътрудничество, което наблюдавахме между всички политически партии и двете комисии.
<P>
Радостна съм и от факта, че чух Комисията и испанското председателство да поемат много сериозни ангажименти, и наистина се надявам, че новата директива ще бъде изготвена скоро, наред с насоките, които изглежда като цяло са предмет на широк консенсус.
<P>
Мисля, че всички знаем, че е много сложно да се анализират цифрите в тази област, но накратко - говорим за почти 300 000 души, 79% от които жени, много от които малолетни и непълнолетни, които стават жертва на трафик всяка година в нашата цивилизована Европа. За съжаление, тези цифри нарастват през последните години. По тази причина трябва да постигнем много голям напредък с оглед на новите области на отговорност на Европейския съюз, както и на вече одобреното от нас съдържание на Програмата от Стокхолм с цел да се направят някои нововъведения.
<P>
Направихме голяма крачка напред, когато одобрихме на равнище на ЕС разпоредбата - каквато Италия, например, въведе още през 1998 г. -разрешаваща издаването на хуманитарни разрешителни за пребиваване на жертвите. Трябва обаче да постигнем напредък и в областта на предпазването на жертвите, по-конкретно по отношение на защитата, социалната и трудова реинтеграция, възможността за възпиране на клиентите - за което трябва да помислим много сериозно - както и да приемем по-сериозни и ефективни мерки относно санкциите, които, както казахте, г-н член на Комисията, трябва да бъдат хармонизирани на равнище на ЕС.
<P>
По-конкретно, искаме съгласието на жертвите за тяхната експлоатация да не е от значение, с оглед на това, че изнудването играе голяма роля при подобни обстоятелства.
<P>
Ще завърша накратко, като добавя само, че се нуждаем не само от специална защита за малолетните и непълнолетните, но, преди всичко, от форми на подкрепа за пристигащите в Европа лица, които вече са станали жертва на някаква форма на трафик по време на все по-дългите и все по-трагични пътувания, преди да стигнат до нашите брегове и нашите територии.
<SPEAKER ID="223" NAME="Антония Първанова" AFFILIATION="ALDE">
Уважаеми г-н Председател, уважаеми колеги, на свой ред искам да поздравя докладчиците, Комисията и испанското председателство за смелостта, най-после, сериозно разрешение да намерим на този проблем. Когато говорим за трафика на хора е изключително важно да помислим за установяването на постоянна платформа на равнище Европейски съюз. Такава платформа ще допринесе за координираност и по-голямо въздействие на действията на страните членки от гледна точка на правоприлагането, защитата и подпомагането, предоставяни на жертвите на този трафик.
<P>
Определянето на координатор на Европейския съюз за борба срещу трафика на хора, работещ под прякото ръководство на комисаря, отговарящ за правосъдие, основни права и гражданство, ще гарантира използването на единен и последователен политически подход от страна на всички страни членки за противодействие на това тежко престъпление. Ролята на координатора ще бъде да идентифицира проблемите и източниците на трафик на хора, да провежда превенция, да разработва и прилага стратегии на европейско равнище, включващи активно сътрудничество и консултации със структурите на гражданското общество, да организира информационни кампании и да въвежда мерки за засилване защитата и оказването на помощ на жертвите и тяхното подпомагане в процеса на възстановяване.
<P>
За успешното справяне с този глобален, транснационален проблем е необходима координирана стратегия на европейско равнище, която да ръководи и подпомага държавите-членки в техните обединени усилия за ефективна борба срещу трафика на хора. Благодаря ви много за вниманието.
<SPEAKER ID="224" NAME="Marina Yannakoudakis" AFFILIATION="ECR">
(EN) Човек, който е собственост на друг човек и безпомощна жертва на някакво доминиращо влияние - лесно можете да си помислите, че това е определението за трафик на хора. Всъщност това е определението за робство.
<P>
Трафикът е робството на днешния ден. Трафикът на хора, било то жени, мъже или деца, е престъпление и се разраства във всички държави-членки. Крайната бедност, разпадането на семействата и домашното насилие допринасят за някои от основните причини за трафика на хора. В Обединеното кралство жертвите са приблизително 5 000, от които 330 са деца.
<P>
Групата на Европейските консерватори и реформисти приветства настоящото разискване. Националните правителства, правоприлагащите агенции и агенциите за граничен контрол трябва да работят заедно. Механизмите за оказване на подкрепа на жертвите се нуждаят от укрепване. Инициативите трябва да са устойчиви, държавите-членки - целеустремени, а ЕС трябва да получи подкрепа.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Ако нямаше търсене на експлоатацията на хора за евтин труд, ако нямаше търсене на органи, ако нямаше търсене на сексуални услуги - в такъв свят нямаше да има и трафик на хора.
<P>
Търсенето е ключова дума от гледна точка на борбата с трафика на хора. Друг важен фактор е фактът, че на много места по света хората живеят в бедност и при нечовешки условия, поради което лесно стават жертва на онези, които искат да купуват и продават човешки същества.
<P>
Затова са необходими не само усилия за ограничаване на търсенето, но, разбира се, и превантивни мерки за подобряване на условията на живот на много хора в онези места по света, където се вербуват жертвите.
<P>
Ние от Конфедеративната група на Европейската обединена левица - Северна зелена левица бихме искали да благодарим на г-жа Hedh и г-жа Bauer, както и на техните колеги от комисията по граждански свободи, правосъдие и вътрешни работи и комисията по правата на жените и равенството между половете. Иска ми се обаче да чуя някои по-различни предложения за начините, по които можем да помогнем на жертвите на трафика на хора. Жертвите на принудителен труд се нуждаят от различни мерки и подкрепа в сравнение с жертвите на търговията със сексуални роби.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) Според доклад на Обединените нации от 2009 г. близо 270 000 души са станали жертва на трафика на хора в Европейския съюз. Имайки предвид тези цифри, трябва да гарантираме, че дейността на Европейския съюз се основава най-вече на защитата на жертвите, като се отделя специално внимание на положението на жените и децата, които са най-уязвими.
<P>
Не можем да продължаваме да стоим отстрани и да наблюдаваме с безразличие пиесата, която се разиграва, сцената на сексуална експлоатация, която се разгръща пред очите ни. По тази причина напълно подкрепям исканията на Парламента за това помощта за жертвите да бъде безусловна и да бъдат приети по-силови методи и по-тежки наказания, както г-н Баро току-що ни каза.
<P>
С оглед на това искам да призова испанското председателство, Европейската комисия и Съвета да използват всички налични европейски законодателни актове както вече съществуващи, така и бъдещи, за да се осигури защита на жертвите на трафика на хора. Считам, че предложената европейска система за защита на жертвите, за която лично настоях пред испанското председателство по време на разискванията по Програмата от Стокхолм, и която най-накрая стана реалност, ще бъде ефективен инструмент за борба с подобни престъпления. Надявам се испанското председателство да се заеме твърдо с това начинание, както вече сме виждали да прави, за да гарантира, че тази система предоставя на жертвите специални мерки за защита, които да са ефективни в целия Европейски съюз.
<P>
Надявам се, че хората, които носят отговорност за предприемането на действия за справяне с най-тежките проблеми в нашето общество, ще предложат реално и смислено решение на изключително сериозния проблем с трафика на хора и че нашите думи няма да се окажат само напразни обещания. Наистина дължим това на всички жертви.
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) Преди всичко бих искала да изразя признателността си към моите колеги г-жа Hedh и г-жа Bauer, защото въпреки ограниченото време, с което разполагаха, те разгледаха този въпрос много изчерпателно.
<P>
Подкрепям въпроса и бих искала да добавя няколко фактически наблюдения и забележки. Обикновените хора като цяло нямат представа за огромния мащаб на трафика на хора. Всъщност това е третата по доходност незаконна търговия в света. Фактът, че засяга предимно жени и деца, прави тази мащабна търговия още по-безчовечна. Реакцията ни към него трябва да бъде мощна и целенасочена. Борбата ни трябва да е еднакво ефективна във всички точки на триъгълника на трафика - тя трябва да окаже въздействие върху търсенето и предлагането, както и върху самите трафиканти. Предлагането съществува най-вече там, където са налице нечовешки условия на живот, бедност и феминизация на бедността, безработица, насилие над жените и цялостно потисничество и нестабилност, което крие опасности за хората, изпаднали в отчаяние. Затова следва да направим всичко по силите си, за да помогнем на хората, които стават жертва на престъпния трафик в рамките на и извън Съюза, да заживеят по-достоен живот.
<P>
Търсенето заслужава стриктни санкции. Онези, които се облагодетелстват от експлоатацията на отчаяни или манипулирани хора, работещи в сивата икономика, не трябва да остават ненаказани. На хората, които осигуряват подобни услуги, както и на онези, които съзнателно се възползват от тях, следва също да бъдат налагани санкции.
<P>
И накрая, трафикантите заслужават назидателно наказание - организираната престъпност в тази област трябва да бъде приоритет на организации като Евроюст, Европол и Фронтекс.
<SPEAKER ID="228" NAME="Cecilia Wikström" AFFILIATION="ALDE">
(SV) Робството все още не е премахнато, както мнозина в тази зала вече изтъкнаха. Съвременното робство приема формата на търговия със сексуални услуги и се случва тук и сега. Телата на жени, момичета и момчета се продават като парчета месо, като всяка друга стока и това се случва непрекъснато.
<P>
Хората са лишавани от най-основните си човешки права и превръщани в съвременни роби в различните държави-членки. Това трябва да се разглежда като най-големият провал и недостатък на Европа; на този проблем трябва да се потърси решение, като се ограничат и възпрат както търсенето, така и предлагането.
<P>
В родната ми страна Швеция преди десет години влезе в сила закон, съгласно който е незаконно да се закупуват сексуални услуги. Този закон е важен, защото чрез него обществото отправя посланието, че нито едно човешко същество не е за продан. Търговията с роби към Америка беше поставена извън закона през 1807 г., но все още продължава в сърцето на Европа. Време е тя да остане в тъмните недра на историята. Моментът настъпи за нас и ние имаме отговорността да направим всичко по силите си; бих искала да благодаря на авторите, г-жа Hedh и г-жа Bauer, за отличната им работа, която е от полза за всички.
<SPEAKER ID="229" NAME="Ryszard Czarnecki" AFFILIATION="ECR">
(PL) Г-н председател, преди няколко минути представител на Зелената партия съвсем уместно изтъкна, че този въпрос - трафикът на хора, или търговията с човешки същества - не е външен проблем, внесен от Европейския съюз. Той е и вътрешен проблем. Граждани на родната ми страна също биват продавани в поне няколко държави-членки на Европейския съюз. Това е много голям и сериозен проблем. Убеден съм, че в това отношение са необходими енергични, единни действия, и то не само от страна на институциите на ЕС, но и от страна на отделните държави-членки. Тук ще припомня един инцидент, който се случи преди две години, когато италианската полиция и администрация, действайки в отговор на информация, получена от Полша, спряха трафик на полски работници към Италия, където те бяха наемани нелегално на работа. Това също е трафик на хора и не трябва да го премълчаваме.
<SPEAKER ID="230" NAME="Zuzana Roithová" AFFILIATION="PPE">
(CS) Госпожи и господа, всяка година над един милион души са принуждавани да полагат робски труд, а 90% от тях са принуждавани да предоставят сексуални услуги. Едва 3 000 жертви са получили помощ, а само 1 500 случая са стигнали до съда, макар че това се счита за престъпление в целия Европейски съюз. Проучванията разкриха, че печалбите от трафика на хора надвишават тези от трафика и търговията с наркотици. Този вид организирана престъпност се разрасна с разширяването на Съюза на изток. И все пак, все още нямаме обща стратегия, нито пък координация на мерките, предприемани от различните институции и държавите-членки, които не следва да се противопоставят на хармонизирането на законодателството, въпреки че това не е залегнало в Договорите.
<P>
Затова настоявам испанското председателство да приключи преговорите с държавите-членки по общите определения за наказанията и санкциите. Искам да подчертая, че новата директива, която очакваме, следва да предприеме по-ефективни мерки срещу търсенето на незаконни сексуални услуги; всъщност обезпокоителен е фактът, че особено много се увеличават случаите на злоупотреби с деца, при които цифрите доближават 20%. Липсват и ефективна превенция и образование, насочени както към децата, така и към родителите. Знаете ли, че едва 4% от родителите на деца, станали жертва на злоупотреби, признават, че децата им са били подмамени за срещи чрез интернет? През 2008 г. бяха открити близо 1 500 уебсайта, където се извършват сексуални злоупотреби с деца. Това, което несъмнено дължим на гражданите на Европейския съюз, е нов, координиран подход и хармонизиране на законодателството за противодействие на търсенето и, естествено, на самия трафик на хора. Затова настоятелно призовавам Комисията във възможно най-кратък срок да внесе в Европейския парламент всеобхватно законодателно предложение за по-ефективна борба срещу търговията с хора.
<SPEAKER ID="231" NAME="Britta Thomsen" AFFILIATION="S&amp;D">
(DA) Г-н председател, госпожи и господа, бих искала да благодаря на авторите за тази важна инициатива, тъй като ЕС е изправен пред огромното предизвикателство на превенцията и борбата с трафика на хора. Трафикът на хора е бързо разрастващ се печеливш бизнес и привлича много хора, тъй като наказанията са меки в сравнение с други доходоносни форми на организираната престъпност като търговията с наркотици и оръжие. Затова трябва да нанесем силен удар върху онези, които стоят зад него.
<P>
Жертви на трафика на хора стават най-уязвимите и беззащитните и те се нуждаят от нашата защита. Не трябва да ги пращаме обратно в ръцете на трафикантите на хора. Те трябва да получат разрешителни за пребиваване. Освен това трябва да се съсредоточим и върху търсенето на предоставяните от жертви на трафик услуги и да приложим различни мерки, като например инкриминиране на закупуването на сексуални услуги и утежняване на санкциите за хората, които се ползват от труда на жертви на трафик. Затова съм доволна, че Комисията обмисля инкриминиране на злоупотребите с жертви на трафика на хора.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Неотдавнашният арест в Латвия на организирана група за трафик на хора за пореден път показа, че това престъпление е широкоразпространено явление, което се разраства още повече по време на икономическа и финансова криза. Към момента почти 90% от жертвите на трафика на хора са жени и деца, повечето от които стават жертви, защото са бедни и търсят средства за оцеляване. Трафикът на хора е чудовищно престъпление и крайна форма на унижение на човешкото достойнство; няма нищо по-лошо от това да бъдеш продаден в робство. Затова е много важно да задълбочим сътрудничеството между държавите-членки и с трети страни, да осигурим диалог с неправителствените организации и да призовем Комисията да създаде поста европейски координатор по тези въпроси. Необходимо е също да гарантираме сигурността на жертвите на трафика на хора и тяхната пълна интеграция. Не трябва да позволяваме съучастниците, организаторите или спонсорите на това ужасно престъпление да бягат от отговорност.
<SPEAKER ID="233" NAME="Miroslav Mikolášik" AFFILIATION="PPE">
(SK) Бих искал да поздравя авторите на този въпрос, г-жа Hedh и г-жа Bauer. Трафикът на хора е една от най-доходоносните форми на международна организирана престъпност и според различни доклади и източници в световен мащаб той засяга между 700 000 и 2 милиона души, според някои и повече, от които от 300 до 500 000 жертви на трафик само в Европейския съюз.
<P>
Сегашната законодателна рамка изглежда е неадекватна; затова напълно подкрепям приемането в близко бъдеще на ефективни мерки за укрепване както на превенцията, така и на ограничаването на трафика на хора. Следва да се налагат по-строги наказания на преките извършители, включително юридическите лица, както и на потребителите на предоставяни от жертвите услуги. От друга страна, твърдо считам, че на жертвите трябва да бъде осигурено високо равнище на защита, както и справедливи и адекватни компенсации, независимо в коя държава-членка се намират или къде е било извършено престъплението. Предоставените защита, подкрепа и помощ не трябва да водят до вторично преследване и бих искал също да кажа, че следва да се обърне специално внимание на разпоредбите относно малолетните и непълнолетните, които лесно стават жертви заради уязвимостта и доверчивостта си.
<P>
В заключение бих искал да кажа, че трафикът на хора често има за цел трафик на органи.
<SPEAKER ID="234" NAME="Karin Kadenbach" AFFILIATION="S&amp;D">
(DE) Г-н председател, изключително важно е, че днес разискваме въпроса за трафика на хора, тъй като този проблем продължава да бъде табу и тъй като, за съжаление, в нашето силно развито общество жените са тези, които много често стават жертва на трафика на хора. Имам предвид най-вече проституцията, но също и децата. Много често си затваряме очите за този проблем. За да разполагаме с успешна програма за борба с трафика на хора, трябва да приоритизираме образованието, повишаването на осведомеността, а впоследствие ще се нуждаем и от пари. Следва да вземем това под внимание още от самото начало, тъй като целта не може да бъде само извършителите да бъдат арестувани и да получат справедливо наказание; трябва да се стремим да осигурим защита на жертвите, което означава жертвите да не стават жертви за втори път, а да разполагаме със средства, за да ги интегрираме отново в обществото. Целта и главният ни приоритет трябва да бъде да излекуваме травмите, нанесени на децата, и да интегрираме жените в нашия свят на законен труд.
<SPEAKER ID="235" NAME="Catherine Bearder" AFFILIATION="ALDE">
(EN) Г-н председател, европейските действия по този въпрос са твърде закъснели, затова бях много доволна да чуя казаното от г-н Лопес Гаридо относно децата, забележките на члена на Комисията, както и изложените тази сутрин планове на номинираната за член на Комисията г-жа Малмстрьом да представи нова директива в тази област като приоритетен въпрос.
<P>
Искам да призова настоятелно както Съвета, така и Комисията, да обърнат внимание на системите за оказване на подкрепа на жертвите и особено на конкретните потребности на децата жертви на трафик - те са твърде различни от тези на възрастните жертви. Само през миналата година в Обединеното кралство са регистрирани 325 предполагаеми случая на деца жертви на трафик. Много от тях бяха граждани на Обединеното кралство, с които се търгува вътре, а не извън страната, ако мога така да се изразя.
<P>
В моя собствен регион има деца, станали жертви на трафик, но дори след като бъдат регистрирани в социалните служби, много от тях просто изчезват, защото остават под контрола на трафикантите. За тях е прекалено лесно отново да вкарат тези деца в трафика. Това се случва навсякъде в ЕС и ние трябва да го спрем. Жертвите на трафика са лишени от глас и са уязвими, те разчитат на Европейския съюз да говори от тяхно име, да спре това отвратително престъпление и да се погрижи за тях.
<SPEAKER ID="236" NAME="Franz Obermayr" AFFILIATION="NI">
(DE) Г-н председател, просия, проституция, кражба и грабеж - трафикантите и престъпните групи за контрабанда на хора се нуждаят от хора, предимно жени и деца, за тези и други подобни осъдителни дейности. Говорим за трудна за наблюдение престъпна дейност с много висок брой нерегистрирани случаи. Тук бих искал да изтъкна, че моята родина Австрия е особено засегната, тъй като е предпочитана транзитна страна, но и предпочитана крайна дестинация. Затова трябва да сме наясно, че голямото мнозинство от престъпните групи за контрабанда на хора прехвърлят хора от Източна и Югоизточна към Централна Европа и че жертвите се вербуват не само в трети страни, но и в самите държави-членки. Факт е, че броят на тези случаи нараства и че контролът по външните ни граници рядко функционира.
<P>
Предвид тези развития и подлежащите на проверка факти, които сочат, че тези пътувания често се организират с автобуси - т.нар. криминален туризъм - трябва да си зададем въпроса дали при тези обстоятелства няма да е разумно, в допълнение към изготвянето на доклади от Европол, Фронтекс и останалите организации, да въведем отново граничните проверки в съответните гранични райони и да отменим Шенген за ограничен период от време, когато това е необходимо.
<SPEAKER ID="237" NAME="Anna Záborská" AFFILIATION="PPE">
(SK) Поздравявам авторите на внесения въпрос и Вас, г-н член на Комисията, за Вашия отговор.
<P>
Бих искала да подчертая един от многото въпроси, свързани с този проблем. В проекторезолюцията се посочва, че децата са особено уязвими и съответно особено изложени на риска да станат жертва на трафика на хора. В същото време в нея се посочва, че 79% от идентифицираните жертви на трафика са жени и момичета. В нея обаче не се споменава, че родителите следва да играят основна роля за опазването на децата от трафика. Родителите често дори не знаят на какви рискове са изложени децата им, или изобщо не се интересуват как те прекарват свободното си време. С оглед на превенцията на няколко пъти предложих да бъде организирана общоевропейска кампания под надслов: "Знаете ли къде е детето ви в този момент?" Тази кампания следва да информира родителите за рисковете, на които са изложени техните деца. Изразявам твърдо убеждение, че можем да защитим децата от трафика, ако работим с техните родители. За съжаление, родителите изобщо не се споменават в проекторезолюцията.
<SPEAKER ID="238" NAME="Artur Zasada" AFFILIATION="PPE">
(PL) Г-н председател, от гледна точка на днешното разискване е необходимо да привлечем вниманието върху три въпроса, които изискват особено внимание. Прекалено малко престъпници се изправят пред съда. Въпреки нарастването на броя на наказателните производства по обвинение в трафик на хора, те все още са в пъти по-малко от броя на извършените престъпления.
<P>
Жертвите не получават необходимата помощ, подслон или компенсации. Предвид предполагаемия мащаб на трафика на хора в Европа, следва да се отбележи, че само няколко държави са предприели мерки, които могат да бъдат определени като реални ответни действия.
<P>
Трето, ситуацията не се наблюдава достатъчно. Очевидно е, че този проблем не засяга само Европейския съюз. Затова е от жизненоважно значение Съюзът да установи още по-тясно сътрудничество със съответните международни организации, за да създаде нов стандарт в борбата срещу това изключително опасно явление.
<SPEAKER ID="239" NAME="Диего Лопес Гаридо" LANGUAGE="ES">
Считам, че това широкообхватно разискване изведе на преден план факта, че се сблъскваме с огромен проблем, който ни изправя пред огромно предизвикателство. Радвам се, че това разискване се състоя в деня, в който говорих за пръв път пред Европейския парламент, което без съмнение е чест за мен. Радвам се, че това се случи по време на тези две важни разисквания, проведени тази вечер в този важен и силен Парламент.
<P>
Считам, че не е достатъчно просто да говорим или да размишляваме за този огромен проблем. Трябва да работим за решаването му с всички сили, защото това е много сериозен проблем, а враговете, пред които сме изправени, са много силни. Затова се нуждаем от силна политическа воля, за да се справим с проблема. Тази силна политическа воля беше изразена тук тази вечер, и то по какъв начин! Мога да ви уверя, че испанското председателство ще докаже, че наистина има намерение да се справи с този проблем, заедно с всички останали европейски институции.
<P>
Считам, че можем да кажем също, че това е проблем, към който трябва да се подходи от европейска гледна точка. Вие заявихте много ясно как подобни неща се случват в Европа; г-жа Hirsch изтъкна това ясно, а г-н Papanikolaou и г-жа Първанова говориха за трансграничния характер на този проблем. Това се случва в Европа и ние трябва да търсим решение, идващо от Европа. Беше казано нееднократно и сега го повтарям и аз: важно е Комисията да предложи директива възможно най-скоро, за да потърси решение на проблема от тази гледна точка. Считам, че г-жа Roithová го каза много точно в нейното изказване.
<P>
Считам, че трите главни аспекта, които трябва да обхванем и да подчертаем в регламента, който ще бъде изготвен от Европа, и в работата, която ще бъде свършена от Европа, трябва да бъдат следните. Първият е защитата на жертвите. Тя е основен аспект и със сигурност един от най-обсъжданите тук тази вечер. Авторите на въпроса, г-жа Sargentini, г-жа Ernst, г-жа Thomsen и други оратори изтъкнаха важността на защитата на жертвите, която обикновено се отнася преди всичко до най-уязвимите - жените и децата. Г-жа Jiménez-Becerril Barrio, г-жа Kadenbach и г-жа Bearder също красноречиво описаха необходимостта от въвеждане на система за защита на жертвите, която е инструмент от съществено значение и приоритет на испанското председателство.
<P>
Така че на първо място е защитата на жертвите; второ, трябва да преследваме неуморно и да наказваме сурово трафикантите - г-н Ziobro се изрази много убедително в изказването си; и трето, трябва да разгледаме въпроса за търсенето на тези услуги. Той е труден за решаване, но е част от проблема и с оглед на това считам, че трябва да бъде включен сред трите главни аспекта, на които трябва да се основава нашият глобален подход. Както казах по-рано, госпожи и господа, испанското председателство е и ще продължи да бъде ангажирано изцяло с проблем от такова първостепенно значение.
<SPEAKER ID="240" NAME="Жак Баро" LANGUAGE="FR">
Г-н председател, считам, че настоящото разискване успя до голяма степен да изясни подготовката на бъдещата директива и мога, разбира се, да потвърдя, г-н министър, че Комисията възнамерява да я представи тази пролет.
<P>
Бих искал да отговоря на забележките на г-н Moraes, като кажа, че трябва да използваме най-модерните средства за борба с този бич, при който често се използват най-модерните методи, и че трябва да се борим срещу всички форми на експлоатация.
<P>
Г-н министър, Вие току-що определихте три главни стълба: жертвите, тежестта на наказанията и проблемът с търсенето. Бих искал да подчертая донякъде въпроса за жертвите и тяхната защита, тъй като в рамковото решение вече договорихме безусловна подкрепа за всички жертви, имунитет срещу наказателно преследване и правото на правна помощ. Освен това в бъдещата директива възнамеряваме да се спрем на въпроса за настаняването, медицинското и психологическо лечение, консултацията и информацията, на език, който жертвата разбира, както и на различни видове допълнителна подкрепа.
<P>
За да отговоря на г-жа Záborská, ще добавя, че действително що се отнася до децата жертви на трафик на хора, Комисията ще обърне внимание на въпросите, свързани с предотвратяването на този бич, както и със защитата, връщането и повторната интеграция на тези деца в план за действие относно положението на непридружените малолетни и непълнолетни. Между другото, г-н министър, настоятелно искане в този смисъл беше отправено от испанското председателство.
<P>
Ще представим плана за действие, който ще бъде приет от Колегията през пролетта на 2010 г., за да може да бъде проучен от Съвета и Европейския парламент. Той ще предложи няколко области на действие за справяне с главните предизвикателства, пред които ни изправя това явление, засягащи непридружените малолетни и непълнолетни лица, които пристигат в Европейския съюз при различни обстоятелства, и ще се ръководи от интересите на детето.
<P>
Въпреки това г-жа Záborská също има право; семействата трябва да играят все по-активна роля в надзора, и по-конкретно по отношение на ползването на интернет, който излага децата на нови рискове.
<P>
Както казахте, г-н министър, в Европейския парламент действително има политическа воля. Считам, че Комисията вече свърши добра подготвителна работа по проекта за директива. Ще я внесе скоро и бих искал да благодаря на Европейския парламент за това, че предложи не само подкрепата си, но и цял набор от много интересни идеи, които възникнаха по време на настоящото разискване. Още веднъж бих искал да благодаря на всички оратори. Наистина считам, че Европейският парламент трябва да изиграе решаваща роля в борбата срещу този сериозен бич.
<SPEAKER ID="241" NAME="Председател">
Разискването приключи.
<P>
Гласуването ще се проведе по време на първата месечна сесия през февруари.
<P>
Писмени изявления (член 149)
<SPEAKER ID="993" NAME="Liam Aylward  " LANGUAGE="GA">
Лицата, които се занимават с трафик на хора, не правят разлика между мъже, жени и деца, стига само да могат да изкарат пари от трафика с тях. Често децата са изложени на най-голяма опасност. Според Международната организация на труда (МОТ) към момента близо 218 милиона деца са принудени да работят. Не е възможно обаче да се дадат конкретни цифри, тъй като тези деца са въвлечени в проституция, робство, принудителен труд и така нататък - области, за които няма точни данни. ЕС трябва спешно да се заеме с проблема с трафика на пазара на труда. Намирам за окуражителен факта, че този проблем е приоритет за испанското председателство и се надявам, че членовете на Съвета ще работят заедно, за да поставят проблемите, свързани с трафика на хора и детския труд, в основата на законодателството на ЕС, и, по-конкретно, че на тези въпроси ще бъде обърнато внимание от гледна точка на търговските споразумения. Заради важната си роля по въпросите на световната търговия и ангажимента си да защитава правата на човека ЕС носи отговорността да се бори срещу трафика на хора и детския труд.
<SPEAKER ID="242" NAME="Nessa Childers  " LANGUAGE="EN">
Трафикът на хора е осъдителен навсякъде по света, но е особено позорен в Европейския съюз предвид нашето високо равнище на вътрешно сътрудничество и ресурси. По-конкретно, трафикът на млади жени с цел търговия със сексуални услуги е наследство от разпокъсаното минало на Европа и трябва да остане част от европейската история. В това отношение през петгодишния мандат на новата Комисия Съюзът трябва посвети усилията си на повишаване на сигурността по границите и да призове националните правителства да положат по-големи усилия за справяне с търговията със сексуални услуги, особено когато в нея са въвлечени млади жени, прехвърлени нелегално от друга държава. Понастоящем в много държави съществуват закони, но те просто не се прилагат.
<SPEAKER ID="992" NAME="Vasilica Viorica Dăncilă  " LANGUAGE="RO">
Бързината, с която беше даден ход на това разискване, толкова скоро след влизането в сила на Договора от Лисабон, е не само уместна от законодателна гледна точка, но и абсолютно наложителна предвид изостреното от икономическата криза положение. Бедността, загубата на работни места, липсата на перспективи за младите хора, отсъствието на точна информация за съществуващите рискове и липсата на дори минимално равнище на сексуално образование са някои от факторите, които допринасят за уязвимостта на потенциалните жертви. Считам, че е необходима енергична информационна кампания, особено сред малолетните и непълнолетните от необлагодетелстваните райони и групи, която да подобри ефективността на превантивните действия. Не можем да говорим за борба конкретно с трафика на жени, без да предвидим енергични мерки за справяне с престъпните дейности и с мрежите, контролиращи този трафик, който е особено активен в района на Балканите и Средиземноморието. Искам да подчертая, че са необходими мерки за намаляване на равнището на търсене на сексуални услуги, което е най-прекият път, с приемането на мерки за санкциониране на клиентите. Следва да спомена, че е необходимо и по-добро финансиране на програмите за борба с трафика на хора. Призовавам за приемане на сурово наказателно законодателство и за по-тясно сътрудничество между държавите-членки и одобрените за целта европейски институции: Европол, Фронтекс и Евроюст.
<SPEAKER ID="243" NAME="Kinga Göncz  " LANGUAGE="HU">
Макар че към момента два действащи европейски законодателни акта се отнасят до трафика на хора и неговите жертви, на практика държавите-членки на Европейския съюз често гледат на тези хора като на нелегални имигранти. Изключително важно е да прави разграничение между двете групи. Нелегалните имигранти често са принудени да напуснат родните си държави заради определени финансови или социални обстоятелства и пристигат на европейска територия незаконно, макар и по свое собствено решение. Жертвите на трафик на хора не са взели свободно, информирано решение за всичко това. Те трябва да се третират изцяло като жертви.
<P>
Държавите-членки на ЕС трябва да осигурят на жертвите адекватна защита. Трябва да им се гарантира не само правна или физическа защита, но и медицинска и психологическа помощ, както и социална рехабилитация, а на онези, които сътрудничат на властите, следва да се издават разрешителни за пребиваване за периода на разследването на конкретния случай на трафик на хора. Освен това е важно Комисията да използва информационни кампании, които да помогнат за това всички изложени на риск да бъдат запознати със своите права, възможности и с опасностите както в рамките на ЕС, така и в трети страни, както и да направи всичко възможно да гарантира, че държавите-членки надлежно транспонират и прилагат съответното европейско законодателство. Предвид факта, че въпросът за трафика на хора попада в областта на компетентност на няколко членове на Комисията, включително отговарящите за правосъдието, свободата и сигурността, за външните отношения и за трудовата заетост, социалните въпроси и равните възможности, си струва да се обмисли определянето на ресорен координатор, който да може ефективно да съгласува взаимодействието, за да гарантира подходящ подход към този проблем.
<SPEAKER ID="244" NAME="Zita Gurmai  " LANGUAGE="EN">
Жените и децата са главните жертви на трафика на хора. При съставянето на новата рамкова директива на Съвета относно трафика на хора жените и децата трябва да бъдат поставени в центъра на дейността. Затова съм съгласна с мнението, че възможно най-бързо трябва да бъдат събрани данни в целия Европейски съюз за насилието над представителите на определен пол. Защитата на жертвите струва пари, а тези животоспасяващи пари следва да се изразходват разумно. Не трябва да забравяме, че без надеждни и съпоставими данни няма да можем да насочим ресурсите към подходящите места по подходящ начин. Трябва да сме наясно и с факта, че различните държави-членки и особено различните култури подхождат към проблема по различен начин. В някои държави-членки защитата на жертвите е добре организирана и достъпна за всички, като например в Испания, в други държави-членки обаче такава почти не съществува. Това означава, че трябва не само да разпределяме ресурсите разумно, но и да предложим практични и статистически решения (а именно с поне минимален европейски стандарт), за да се справим с латентните проблеми и при необходимост да привлечем вниманието върху тях.
<SPEAKER ID="991" NAME="Jim Higgins  " LANGUAGE="EN">
Проблемът с трафика на хора ни съпътства от дълго време, но вместо да се заемем с въпроса, обвиняваме държавите-членки за индивидуалната и колективната ни неспособност да се справим с експлоатацията и деградацията на жените. Макар че свободното движение улеснява трафика благодарение на премахването на граничния контрол, от друга страна, можем да си представим, че по-тясното полицейско сътрудничество би трябвало да може да се справи с проблема. Ясно е, че липсва политическа воля за това. Конвенцията на Съвета на Европа за действие срещу трафика на хора от май 2005 г. беше ратифицирана само от девет държави; две трети от жените жертви на трафик с цел проституция идват от Източна Европа и въпреки това държави като Чешката република и Естония не са подписали конвенцията. Освен че липсва политическа воля, липсва такава и от страна на полицията. Броят на присъдите е нищожен на фона на проблема; полицията не смята трафика на хора за престъпление.
<SPEAKER ID="990" NAME="Marian-Jean Marinescu  " LANGUAGE="RO">
Според оценки на Обединените нации през 2009 г. в Европейския съюз е имало 270 000 жертви на трафика на хора. В най-близко бъдеще Европейският съюз трябва да се ангажира и да представи законодателни инструменти, които да обхванат превенцията и борбата срещу трафика на хора, както и защитата на правата на жертвите на трафик. Бъдещото европейско законодателство ще трябва да преразгледа тежестта на санкциите срещу трафикантите, така че те да са равносилни на сериозността на престъплението. Международното съдебно сътрудничество, съвместната работа между всички агенции за защита на малолетните и непълнолетните и активистите за правата на човека, създаването на конкретни фондове за изплащане на компенсации и ефективната защита на жертвите са все области, които трябва да бъдат подсилени. Освен това считам, че Евроюст, Европол и Фронтекс трябва да се включат дори по-активно в борбата срещу трафика на хора и защитата на жетвите, както и в събирането на данни и изготвянето на статистики за това явление.
