<CHAPTER ID="004">
Зелена книга относно реформа на общата политика в областта на рибарството (разискване) 
<SPEAKER ID="009" NAME="Председател">
Следващата точка е докладът на Maria do Céu Patrão Neves, от името на комисията по рибно стопанство, относно Зелената книга относно реформа на общата политика в областта на рибарството -.
<SPEAKER ID="010" NAME="Maria do Céu Patrão Neves" LANGUAGE="PT">
Позволете ми да се обърна с няколко думи към групата от 50 рибари, които трябва сега да влязат в залата и са тук, за да наблюдават това разискване и гласуването по доклада.
<P>
Смятам, че мога да говоря от името на всички колеги от комисията по рибно стопанство, които работиха усърдно по този доклад, като кажа, че съм изключително радостна, че този ден настъпи - денят, в който докладът ще бъде представен на Парламента и ще бъде поставен на гласуване. Защо? Защото общата политика в областта на рибарството е една от основните политики на Европейския съюз. Тя започна доста трудно, като беше официално стартирана през 80-те години на миналия век и беше реформирана за пръв път през 2002 г. Днес са ни известни някои от основните проблеми, които идентифицирахме тогава (тук имам предвид свръхкапацитет, прекомерен риболов и свръхинвестиране, което, както изглежда, не е било равномерно в целия Европейски съюз), защото тези проблеми са широкоразпространени и днес.
<P>
Това е отправната точка за реформата - реформа, която трябва да бъде мащабна и дълбока и която се очаква отдавна от сектора.
<P>
Каква следва да бъде посоката на реформата според съдържанието на нашия доклад? Първо, що се отнася до основни принципи, трябва да има баланс между екологичния, социалния и икономическия аспект. Екологичните аспекти са необходими, за да се гарантира съхраняването на запасите; социалните аспекти, за да се гарантира напредъкът и достойнството на професията; а икономическите аспекти, за да се гарантира, че промишлеността може да генерира доходи. Без тези три аспекта в Европейския съюз няма да има риболов или най-малкото той няма да е устойчив и с възможности за развитие, каквото е желанието на всички ни.
<P>
Как следва да бъдат приложени тези общи принципи, насочени към намаляване на риболова, увеличаване на печалбите и по-добро съхраняване на запасите? Докладът подчертава конкретни основни аспекти: инвестиране в децентрализация; насърчаване на предоставянето на правомощия на рибарите и на цялата риболовната промишленост при вземането на решения; осигуряването на тяхното по-широко участие в управлението на риболова, което също така ще даде възможност за политика на спазване и отговорност; необходимостта да се прави разграничаване между дребномащабните флотове и промишлените флотове посредством конкретни регламенти за всеки; необходимостта да се направи оценка на моделите на управление, които са по-добре адаптирани към различните риболовни зони; важността на укрепване на пазара чрез риболов, който е насочен към продукти с добавена стойност и увеличаване на първоначалната изкупна цена; обвързване на субсидиите с добрата практика; регулиране на модернизацията на флота по отношение на безопасността и хигиената; стабилно развитие на аквакултури, което е екологично устойчиво в рамките на Европейския съюз; и развитието на други сектори, участващи в улова и преработката на риба. Не трябва да забравяме да привлечем вниманието и върху нарастващата роля на жените в риболова, както и необходимостта да изискваме продуктите на рибарството от трети държави, които се внасят в Европейския съюз, да отговарят на същите изисквания, както и тези на нашите производители. Това означава сертифициране, етикетиране, проследимост и, накрая, интегрирането на рибарството в европейската морска политика в по-широкия контекст на повишаване на нейния капацитет.
<P>
Позволете ми в заключение да кажа, че работата, която представяме днес тук, е резултат от съвместните усилия на всички членове на комисията по рибно стопанство, по-специално на докладчиците в сянка, с които работихме много сериозно, а също и на Комисията, секретариата на Европейския парламент, съветника на групата на Европейската народна партия (Християндемократи) и други съветници на политическите групи, и, разбира се, на моя кабинет и на моя сътрудник по рибно стопанство. Работата, която представяме днес тук, представлява наистина един съвместен труд и се надяваме, че ще бъде приета.
<SPEAKER ID="011" NAME="Хуан Карлос Мартин Фрагейро" LANGUAGE="ES">
Г-н председател, председателството също приветства това разискване в Европейския парламент, тъй като то е важен принос към широката процедура на консултация относно Зелената книга и поради тази причина мнението на Европейския парламент трябва да бъде сериозно обсъдено от Комисията, когато тя изготвя своите законодателни предложения.
<P>
Съветът също така ще проучи внимателно всички становища на Парламента, което впоследствие ще му даде възможност да проучи и приеме законодателни предложения съгласно обикновената законодателна процедура.
<P>
Зелената книга от април 2009 г. разглежда различни структурни ограничения в общата политика в областта на рибарството: свръхкапацитет, липса на точни цели, приемане на краткосрочни решения, липсата на отговорност в сектора и слабо спазване на разпоредбите като цяло.
<P>
Зелената книга също така очерта възможни начини за преодоляване на тези структурни ограничения и разгледа важни въпроси, като например диференцираните режими за промишлени флотове и дребномащабни крайбрежни флоти, разхищение, относителна стабилност, прехвърляеми индивидуални права, по-голяма ориентираност към пазарите, интегриране на общата политика в областта на рибарството в по-широкия контекст на морската политика, публичното финансиране и външното измерение на общата политика в областта на рибарството (ОПОР).
<P>
Държавите-членки както поотделно, така и съвместно в Съвета, проучват подробно всички аспекти на засегнатите въпроси. Първият етап на консултации завърши през декември 2009 г., като Комисията получи 1 700 предложения и проведе над 125 срещи и семинари.
<P>
Вторият етап, който ще започне на 1 септември тази година, ще анализира направения принос и ще разисква основните идеи. През януари Комисията организира семинари по ключовите елементи на реформата и по управление на рибарството, основаващо се на правата, и дори и днес се провежда семинар по дребномащабен риболов. През март ще бъде извършена оценка на въздействието. Европейският фонд за рибарство и бъдещата финансова перспектива ще бъдат разглеждани през април, след това през май ще бъде разисквано външнополитическото измерение, а през юни - разхищението и селективността.
<P>
На 2 и 3 май в Ла Коруня ще се проведе конференцията, организирана съвместно от председателството и Комисията. На нея ще бъдат разгледани три основни елемента на реформата, а именно управление, управление на рибните запаси и диференциране между едро- и дребномащабния риболов.
<P>
На 4 и 5 май във Виго ще заседават министрите, за да проучат резултатите от конференцията и е възможно на заседанието си през юни Съветът да включи в дневния си ред неофициално разискване по работния документ, засягащ евентуални промени.
<P>
На третия етап, както вече казах, който ще започне през втората половина на 2010 г., Комисията ще представи Бяла книга и, впоследствие, четири законодателни предложения: основния регламент, новият COM, техническите мерки и новия регламент относно финансирането. Целта е ОПОР да влезе в сила с новата реформа на 1 януари 2013 г.
<P>
Съветът тепърва ще трябва да приеме становище по този въпрос; той ще одобри само официални решения въз основа на законодателните предложения, които ще получи от Комисията през 2011 г., и ще го направи съгласно правилата за обикновена законодателна процедура.
<SPEAKER ID="012" NAME="Мария Даманаки" LANGUAGE="EN">
Г-н председател, тъй като това е първото ми изказване към членовете на Парламента, като член на Комисията искам да Ви благодаря за предоставената възможност да се обърна към Европейския парламент. За мен е голяма чест да съм при вас днес тук и да обсъждам реформата на общата политика в областта на рибарството, която е основен въпрос за целия сектор. Искам да поздравя докладчика, г-жа Neves, за нейната усърдна работа по обединяването на различните становища в единен документ. Напълно съм съгласна, че ни е необходима радикална реформа, за да коригираме структурните недостатъци на нашата политика. Както ви е известно, последната реформа през 2002 г. не беше достатъчно успешна.
<P>
Сега ще трябва да коригираме недостатъците от миналото, да постигнем по-добри резултати от екологичен, социален и икономически аспект. Допитването до обществото ясно показа, че тази реформа се радва на широка подкрепа. Разбира се, днес няма да успея да отговаря на всички въпроси, изложени във Вашия доклад, който предстои да бъде гласуван. Имам предвид все пак Вашите компромисни изменения относно устойчивостта, свръхкапацитета, дребномащабния риболов, хоризонталната децентрализация, постепенното преустановяване на изхвърлянето на улов, нови споразумения за рибарството и прилагането в риболовния сектор. Изказвам огромната си благодарност за конструктивния Ви принос.
<P>
Бих искала да подчертая два конкретни въпроса: първият е общественото финансиране. Считам, че трябва съсредоточим субсидиите си, за да постигнем по-добри резултати, като ги насочим към целите на нашата политика. Например вместо да подкрепяме строителството на нови кораби, трябва да подкрепим иновациите за селективност и постигане на по-голяма екологосъобразност, и да помогнем на организациите на производителите да се справят с бъдещите предизвикателства.
<P>
Второ, споделям становищата ви относно социалното измерение: искаме риболов, който създава привлекателни и сигурни работни места. Днес очаквам с нетърпение да чуя вашите предложения по време на това разискване.
<P>
Позволете ми също така да ви осведомя за нашите следващи стъпки. Ще изготвим обобщителен доклад относно миналогодишната консултация, който ще ни помогне да подготвим предложенията за новата политика. Организираме семинари, на които обсъждаме конкретни теми със заинтересованите страни, институциите и държавите-членки. Съвместно с испанското председателство през май ще бъде проведена конференция с широко участие относно реформата на ОПОР.
<P>
Известно ми е, и това вече беше споменато, че в момента в Комисията се провежда технически семинар, в който има участници от цяла Европа. Съжалявам, че не мога да присъствам на него. Този семинар беше организиран доста отдавна. Ще се опитам, ако е възможно, да гарантирам, че заседанията няма да се застъпват в бъдеще.
<P>
Въз основа на този принос в края на 2010 г. ще започнем да разработваме нашите предложения, които да бъдат приети в Комисията през пролетта на 2011 г. Кулминацията на този мащабен процес на консултации ще бъде едно много ползотворно разискване с вас. Тогава вие, като съзаконодатели, ще имате основна роля при определянето на новата политика съвместно със Съвета. Очаквам с огромно нетърпение съвместната ни работа.
<SPEAKER ID="013" NAME="Antonello Antinoro" LANGUAGE="IT">
Г-н председател, госпожи и господа, благодаря на Съвета за неговите коментари и бих искал да благодаря и да пожелая на добър час на новия член на Комисията - която прави своя дебют днес в Парламента - в работата, която се подготвяме да извършим.
<P>
Считам, че това, което прилагаме, е важно и се надявам, че съдбата на Зелената книга, която започваме да обсъждаме днес и която ще гласуваме по-късно, ще бъде по-различна от тази през 2002 г.
<P>
Днес обаче Европейският парламент се намира в съвсем различно положение. Разполагаме с обикновената законодателна процедура и Договора от Лисабон и затова считам, че всички следва да се възползваме от тях, за да постигнем целите.
<P>
Основните точки бяха посочени от нашия докладчик, г-жа Patrão Neves, на която ние, групата на Европейската народна партия (Християндемократи), изказваме благодарност за нейната работа, за обобщението, което представи, и за всички въпроси, които успя да очертае.
<P>
Искам единствено да взема думата и да се възползвам от тази възможност, за да поставя начало на обсъждането относно риболова, но като разширя обхвата отвъд Зелената книга - и Бялата книга, чиято поява се очаква през юни - и да засегна потребностите, които съществуват по отношение на европейските морета, и по-конкретно на Средиземноморието.
<P>
Днес трябва си определим правила, които налагаме вече няколко години на икономиката и на рибарите ни. Крайбрежните държави обаче, дори и тези, граничещи с Европа, съзнателно и често, наистина доста често, пренебрегват тези правила и се оказваме в парадоксалното положение, при което за нашите рибари всичко това е задължително, а останалите могат да правят каквото си поискат.
<P>
Днес Европейската комисия има различна и по-съществена роля; тя има министър на външните работи и Парламент с повече правомощия. Надявам се, че в Зелената книга, преди да се ангажираме с Бялата книга, можем да работим с трети държави - държавите, които не са част от Съюза - за да изготвим съгласувани и общи правила, които да гарантират, че онези, за които важат правилата, няма да се чувстват предадени или пренебрегнати от Съюза и няма да гледат на него като на враг, а по-скоро като на приятел.
<SPEAKER ID="014" NAME="Josefa Andrés Barea" LANGUAGE="ES">
Благодаря Ви, г-н Мартин Фрагейро, добре дошла и благодаря, г-жо Даманаки.
<P>
Аз също се изказвам за пръв път тук относно риболова и наистина сме изправени пред големи предизвикателства в тази област. Наше задължение, а и отговорност, е да определим насоките, които ще гарантират устойчивостта на моретата, рибарството и, накратко, на самата планета.
<P>
Става въпрос и за важен елемент от производството в нашите общности, на нашите брегове, в нашите региони - икономически и културен елемент, който съдържа много ценности - и както много правилно казахте, г-жо Даманаки, има проблеми с реформата от 2002 г.
<P>
Трябва да преразгледаме принципа на относителна стабилност и да потърсим нови подходи към управлението, които са по-гъвкави и по-адаптивни, тъй като съществуват проблеми с общия допустим улов (ОДУ) и квотите. Имаше затруднения във връзка с твърде добре познатия проблем с изхвърлянето, изхвърляния, които сега не можем да позволим с оглед на доброто на нашите рибари или на планетата ни.
<P>
Бъдещата реформа на ОПОР трябва да гарантира устойчива система на риболов и ние подкрепяме нова система за управление, основана на риболовното усилие. Трябва да бъдем по-отворени, трябва да обмисляме нещата и да се опитаме да направим управлението по-гъвкаво.
<P>
Трябва да гарантираме широко въвеждане на екологичните критерии и диференциране между крайбрежния риболов и дълбоководния риболов. Това е важно и се желае от целия сектор. Трябва да намалим свръхкапацитета на определени флоти. Трябва да завършим общата организация на пазара и да намерим решение за стабилизирането на пазара и за това, как да го съгласуваме с вноса на риба от трети държави.
<P>
Борбата с незаконния риболов, която получи много критики и до момента не дава резултат, се нуждае от допълнителни ресурси, хармонизирани санкции и международни споразумения, основани на принципите на правото, принципите на правата на човека и принципите на спазването на споразуменията.
<P>
Финансова рамка, за която казахте, че трябва да даде по-добри резултати, е необходимо да доведе до по-добри резултати от текущата политика.
<P>
Преди всичко трябва да помислим за социалното измерение: тук става въпрос за хора и трябва да гарантираме, че те ще запазят достойнството си, ще се чувстват полезни и ще получат професионално признание, и ще имат икономически възможности да оцеляват.
<P>
Разбира се, не трябва да забравяме за интеграцията на жените, които представляват невидимата страна на риболова. Трябва да ги изведем на преден план и да положим за тях допълнителни усилия.
<P>
Реформата на политиките в областта на рибарството е повече от изработването просто на някакво законодателство. Тя означава решаване на важна част от въпросите, свързани с нея, вътре в самия Европейски съюз, което ще гарантира устойчивостта на моретата, рибарите и част от планетата.
<P>
В резултат на това трябва да имаме смелост да посрещнем предизвикателствата, а смелостта означава да изработваме политика, без да се страхуваме. Трябва да забравим страховете си. Трябва да решим проблемите по същество и да запазим равновесието между държавата, Европейския съюз и света.
<SPEAKER ID="015" NAME="Carl Haglund" LANGUAGE="SV">
Г-н председател, за тези от нас, които работихме усърдно по Зелената книга и доклада, е изключително приятно, че стигнахме до обсъждане в пленарна зала. На първо място, бих искал да благодаря на докладчика, която свърши отлична работа.
<P>
Общата ни политика в областта на рибарството трябва да бъде реформирана. За групата на Алианса на либералите и демократите за Европа беше важно реформата да се основава на екосистемния подход. В това отношение формулировката в доклада е добра. В същото време сме изправени пред положение, което налага решаването на сериозни проблеми, като например изхвърлянията на улов, огромният свръхкапацитет, който съществува на някои места, и много други проблеми. Ето защо изразявам задоволството си, че съумяхме да постигнем съгласие относно мерки, които да решат тези конкретни въпроси. Има ли наистина човек, който да смята за обоснована политиката на Европейския съюз за изхвърляне на улова? Аз определено не я считам за такава.
<P>
Друг важен въпрос е регионализацията на общата политика в областта на рибарството. При условие че положението е толкова различно в различните части на Европа, е важно да бъдат взети и приложени решения на регионално равнище. Друга благоприятна реформа е намерението да бъде въведен отделен подход за дребномащабния крайбрежен риболов. Това също са въпроси, които сме поставили в доклада на групата ALDE.
<P>
Като финландка и човек, който живее близо до Балтийско море, аз също така изразявам задоволство относно изявлението, отнасящо се до възможността за предприемане на мерки по отношение на прекомерните популации на тюлени и корморани, тъй като това е една от най-големите заплахи за риболова в Балтийско море.
<P>
В заключение бих искала да спомена споразумението за рибарството с трети държави. Важно е политиката ни в това отношение да върви ръка за ръка с политиката на Европейския съюз в областта на правата на човека. Споразумението с Гвинея е добър пример, при който Парламентът гласува против споразумението и това показва пътя, който трябва да следваме в бъдеще.
<P>
Изключително съм доволен да видя колко много е напреднала реформата. Имаме добра Зелена книга и съм сигурен, че ще имаме много по-добра политика в областта на рибарството след 2013 г.
<SPEAKER ID="016" NAME="Isabella Lövin" LANGUAGE="SV">
Г-н председател, г-жо Даманаки, госпожи и господа, осъзнах каква в действителност е общата политика на Европейския съюз в областта на рибарството и нейните разрушителни последствия през 2002 г., когато, след гласуване с мнозинство в шведския парламент, Швеция реши едностранно да забрани улова на треска за срок от една година, но Европейската комисия й попречи да го приложи.
<P>
Въпреки факта, че Швеция възнамеряваше да компенсира своите рибари търговци за забраната и факта, че изследователите от Международния съвет за изследване на морето бяха препоръчали пълна забрана на улова на треска за определен брой години и въпреки факта, че различните запаси от треска по шведското крайбрежие са изчезнали или са намалели с между 70 и 90%, принципът на общата политика в областта на рибарството се оказа по-важен. Ако при другите има свръхулов, Швеция също трябва да има свръхулов според Комисията. С други думи, експлоатацията е задължителна за държавите-членки на Европейския съюз.
<P>
Последната реформа на политиката в областта на рибарството беше завършена през 2002 г. и се оказа неспособна да реши трудните проблеми, пред които риболовната промишленост беше изправена преди десет години, а именно, че твърде много риболовни кораби с голяма ефективност се конкурират за твърде малко и все по-намаляващо количество риба. Последните риболовни кораби, които ловяха червен тон, бяха субсидирани от Европейския съюз чак до 2005 г. в Средиземноморието. Между 2000 г. и 2008 г. данъкоплатците в Европейския съюз дадоха от джоба си 34 млн. евро за построяването и модернизирането а риболовни кораби за риба тон в момент, когато запасите бяха на ръба на оцеляването. Сходна логика се вижда и в Балтийско море. През последните години шведският риболовен съвет е платил 5,4 млн. евро, за да бракува някои от най-големите риболовни кораби за риба тон - същите онези кораби, които бяха построени с помощта на парите от Европейския съюз.
<P>
Необходима е радикална реформа на политиката в областта на рибарството. Считаме, че всички видове вредни субсидии трябва да бъдат спрени. Риболовните кораби на Европейския съюз, използващи гориво, необложено с данъци, и споразумения за достъп, осигурени от данъкоплатците, в момента изпразват жизненоважни хранителни запаси от африканските морета и са в нелоялна конкуренция с африканските рибари, като в същото време разрушават екосистеми.
<P>
Преди днешното гласуване на доклада относно Зелената книга бих искала да призова моите колеги поне да премахнат един лош параграф от иначе отличния като цяло доклад. Имам предвид параграф 121, в който се посочва, че външната политика в областта на рибарството следва да защитава европейските интереси в областта на рибарството. Не смятам, че на Европейския съюз подхожда да преследва такава политика през 2010 г.
<SPEAKER ID="017" NAME="Marek Józef Gróbarczyk" LANGUAGE="PL">
Г-н председател, г-жо Даманаки, в началото искам да изкажа искрената си благодарност към г-жа Patrão Neves за положените от нея усилия по изготвянето на този доклад. Необходима е упоритост, както и чувство за компромис, за да бъде изготвен такъв съгласуван документ. Този доклад обаче е само основата за изграждане на бъдеща политика в областта на рибарството, която изисква цялостно преструктуриране и промени из основи, така че грижата за природата да бъде съчетана с развитие на историческото наследство на риболова. Политиката трябва да се основава на регионализация, която, сама по себе си, ще бъде основана на условията, преобладаващи в различните региони. Това ще даде възможност за изготвянето на правилна оценка въз основа на становищата в рамките на риболовната промишленост, както и на научни становища, а така приетият компромис ще гарантира лоялното и равнопоставено управление на риболова.
<P>
Новата политика в областта на рибарството трябва да стимулира развитието на промишлеността в Европа, която е обхваната от кризата, но също така е необходимо да се обърне внимание на хищническия промишлен риболов, извършван най-вече в Балтийско море, където здрава и ценна риба бива преработвана в рибно брашно за храна в птицевъдни и говедовъдни стопанства, а в замяна на това на масата на европейците идва отровна каракуда панга Далечния изток. Това е удар, насочен към устойчивия европейски крайбрежен риболов - промишленост, която заслужава особено внимание.
<P>
Това също така показва необходимостта от създаване на рационална и справедлива система за улова, която да замени лесно манипулираната квотна система. Това ще даде равноправна възможност на всички рибари във всички държави на Европейския съюз. Европейските консерватори и реформисти одобряват реформата с надеждата, че настоящата система ще бъде променена.
<SPEAKER ID="018" NAME="João Ferreira" LANGUAGE="PT">
В своята Зелена книга Комисията се опитва да създаде поетапна или едноетапна система на Общността за прехвърляеми права на риболов или частни права на собственост за ползване на обществено благо, а именно рибните запаси.
<P>
Това предложение беше отхвърлено при провеждането на последната реформа, но десет години по-късно Комисията отново има решаващата дума и прогнозира неизбежните последици от приватизацията на запасите: съсредоточаване на дейност в групи с огромна икономическа и финансова мощ и разрушаването на голям брой дребномащабни, крайбрежни рибни стопанства. То разкрива, че държавите, които са избрали този път, например Исландия, сега желаят да се оттеглят, тъй като се сблъскват с нежеланите последици и погрешни резултати от тази система.
<P>
Парламентът следва да заеме ясна позиция, като отхвърли това предложение. Между другото, това решение не е никаква гаранция, че устойчивостта на рибните запаси ще бъде защитена, тъй като намаляването и съсредоточаването на права сред шепа оператори не означава непременно намаляване на риболовното усилие, а просто съсредоточаване на експлоатацията на ресурси.
<P>
Oпазването на устойчивостта на ресурсите изисква други мерки, като например гарантирането на справедлива възвращаемост в сектора. Това от своя страна изисква намеса на пазара и подобрен маркетинг в сектора, подобряване на първоначалната изкупна цена, повишаване на заплащането на работата на рибарите, намаляване на надценките на посредниците и насърчаване на справедливо разпределение на добавена стойност по цялата верига за създаване на стойност в сектора.
<P>
Реалността на риболова в Европейския съюз е сложна и разнообразна. При тези обстоятелства широко признатото значение на местното управление противоречи на институционалната рамка, създадена с Договора от Лисабон, която поставя съхраняването на морските биологични ресурси като основна мисия на Европейския съюз.
<P>
Необходимо ни е управление, подкрепено от научни познания, което отчита реалността и конкретните особености на всяка държава, всяка риболовна зона, всяка флота и самите ресурси. Това означава участие на рибарите при намирането на решения и прилагането им. Това е много различно от обикновеното децентрализирано прилагане на политика, определяна на централно равнище.
<SPEAKER ID="019" NAME="John Bufton" LANGUAGE="EN">
Г-н председател, искам да призова членът на Комисията Даманаки да прояви чувствителност по отношение на Великобритания при преработването на общата политика в областта на рибарството, която цели да включи любителския риболов в регулирането и контрола на риболова.
<P>
Мислех, че основният смисъл на квотите е да не се допусне намаляване на рибните запаси. Европейската политика в областта на рибарството е толкова неуспешна при постигането на устойчивост, че 91% от рибните стопанства са на път до 2015 г. да бъдат обявени за подлагани на прекомерен улов.
<P>
Проблемът обаче е как се лови във водите, а не кой го прави. Безразборното тралиране и риболова с парагади унищожават живота в нашите морета. Хвърлянето обратно в морето на мъртва риба, която вече е била уловена и е годна за консумация обаче, е точно противоположното на устойчивост.
<P>
Устойчив риболов е любителският риболов, който се практикува от около един милион души в Обединеното кралство и който осигурява съществуването на стопанска дейност, която се смята, че възлиза на около 2 млрд. евро само от търговия на рибарски принадлежности в целия континент.
<P>
Около 19 000 души са заети в около 1 300 предприятия в Англия и Уелс, развиващи дейност в сектора на любителския риболов. Рибарите любители ловят и вадят от морето само това, което възнамеряват да изядат, като остават малко количество млада риба, която да расте и да се размножава, и хвърлят обратно само онова, което не могат да използват по никакъв начин. В някои случаи те първо поставят маркировка на рибата, като по този начин допринасят за програмите за съхраняване.
<P>
Ако предложенията на Комисията бъдат приети, те ще бъдат принудени да изнасят на сушата целия си улов и квотата им да бъде за сметка на националната.
<P>
Любителският риболов подкрепя екологично стабилна самодостатъчност, която, ако се практикува от повече хора, ще намали търсенето, което в момента подхранва безразборният търговски риболов и излага на опасност цели морски видове.
<P>
Общата политика в областта на рибарството винаги е била с предразсъдъци спрямо британската флота, на която в момента е разрешено да лови само 7% от квотата от треска в Ламанша и само една пета от квотите в наши териториални води.
<P>
Вероятно членът на Комисията ще намери за уместно да подкрепи потребностите на безобидни рибари любители в Обединеното кралство, също както нейният предшественик показа открита чувствителност спрямо потребностите на рибарите от неговата родина, когато се противопостави на забраната за продажба на червен тон - промишленост, която носи на неговата страна, Малта, 100 млн. евро годишно.
<P>
ОПОР вече унищожи това, което трябваше да бъде огромен възобновяем източник. Рибарите любители имат дял от вероятно около 1% от общия улов, който остава. Комисията подхожда колебливо относно защитата на почти застрашени видове, но счита за правилно да регулира риболова като хоби. Това само разкрива какви са истинските интереси на Комисията.
<SPEAKER ID="020" NAME="Diane Dodds" AFFILIATION="NI">
(EN) Г-н председател, за мен и моите избиратели в Северна Ирландия, риболовната промишленост и 27-те години обща политика в областта на рибарството са резюмирани в параграф 138 от този доклад, който подчертава, че една от малкото области, в които ОПОР е имала сравнителен успех, е тази, в която държавите-членки са притежавали контрол.
<P>
Идеалното решение за нас би било да се закрие ОПОР или Обединеното кралство да се оттегли от нея, като по този начин да бъде дадена възможност на държавите-членки да си върнат контрола върху водите си.
<P>
За съжаление, не живеем в този идеален свят. Реформата на ОПОР несъмнено ще доведе до поредното поражение за рибарите в Северна Ирландия, поражение, което, пред последните три десетилетия беше белязано от неоправдан спад на нашата риболовна промишленост и от въпроси, останали без отговор, по отношение на състоянието на рибните запаси, от които зависи нашата промишленост.
<P>
И това се видя пределно ясно по време на проведения през декември Съвет по въпросите на рибарството и решенията относно квотите.
<P>
Макар да е по-лошият вариант, аз твърдо подкрепям регионализацията на ОПОР, както е посочена от докладчика. Подкрепям възгледа, че ОПОР следва да се основава на три основни принципа на екологично, социално и икономическо измерение. И най-искрено се надявам, че ще успеем да създадем политика, която ще противодейства на катастрофалните последици от ОПОР.
<P>
Опасявам се обаче, че радикалната промяна, обещана от някои в това преразглеждане, ще доведе до поредната пропусната възможност за нашата риболовна промишленост и рибните ни запаси.
<SPEAKER ID="021" NAME="Carmen Fraga Estévez" AFFILIATION="PPE">
(ES) Г-н председател, в тази реформа е заложено всичко. Ако нямаме смелост сега, няма да има друга възможност да създадем истинска политика в областта на рибарството и ще бъдем частично отговорни за нейния провал.
<P>
В продължение на години ОПОР беше подложена на все по-големи критики и ще бъде обезсърчително, ако, когато ни се предоставя една последна възможност, Парламентът се окаже неспособен да предложи алтернативи на това, което сме критикували толкова често, по-специално, очевидният неуспех на системата за съхраняване и управление, което става ясно както от състоянието на ресурсите, така и от спада в сектора.
<P>
Просто не мога да си обясня каквато и да била неохота да бъдат предложени алтернативи, както беше обсъдено в Парламента през 1996 г., като например системите за прехвърляеми квоти или управление, основаващо се на риболовното усилие, които показаха толкова положителни резултати и които биха спомогнали най-малкото за по-добро поддържане промишлените флотове.
<P>
В доклада се посочва, че не може да има универсално решение, но в същото време той затваря вратата към възможността за други решения. Не разбирам противоречието, нито разбирам защо, ако някой не желае да използва даден инструмент, решението да е той да бъде забранен за всички останали.
<P>
Това не е закрила на най-слабия, това е страх от страна на някои сектори, които считат субсидиите за единственото постоянно решение.
<P>
ОПОР също така трябва да гарантира конкурентоспособност в един глобализиран свят на риболовни продукти. Пазарът на тези продукти несъмнено ще продължи да се разширява, но както изглежда ние няма да сме част от това разширение.
<P>
Политиките в рамките на Съюза следва да бъдат последователни и трябва да гарантираме, че търговската политика и правилата относно произхода, като тези, които се появиха в новите споразумения за икономическо партньорство, няма да нарушат конкурентоспособността на риболова на Общността, като не са нещо различно от обикновени жестове към трети държави; в противен случай ще пострада нашият риболовен сектор.
<P>
Г-н председател, консенсусът е добро нещо, когато води до напредък, но не и когато се парализираме пред проблемите, а пред нас има много проблеми за решаване.
<SPEAKER ID="022" NAME="Ulrike Rodust" AFFILIATION="S&amp;D">
(DE) Г-н председател, г-жо член на Комисията, госпожи и господа, приветствам сърдечно всички жени и мъже рибари в залата! Днешното гласуване е крайъгълен камък за Европейския парламент. За пръв път след ратифицирането на Договора от Лисабон имаме възможността да изразим своите становища относно реформата на общата политика в областта на рибарството (ОПОР). През следващите няколко години, нашите правомощия и нашите отговорности ще се увеличат значително. Този доклад е приемлив и бих искала да благодаря на г-жа Patrão Neves и г-жа Andrés Barea за тяхната усърдна работа.
<P>
В доклада успяхме да включим важни социалдемократични съображения. Те включват конкретна подкрепа за дребномащабния риболов. Засегнатите ще бъдат включени в процеса на вземане на решение. Подкрепа трябва да бъде оказана, по-специално, на малките семейни предприятия. Присъствието им в крайбрежните региони не само осигурява работни места, но и повишава привлекателността за туристи на много от тези региони. Някои части от доклада все още се нуждаят от подобрение и за тази цел сме внесли изменения. Ние, социалдемократите, желаем ясно да заявим, че един от основните проблеми е огромният свръхкапацитет. Факт е, че екологичната устойчивост е основно предварително условие за икономическото оцеляване на рибарите. Ето защо околната среда трябва да бъде от приоритетно значение.
<P>
Трета важна точка е свързана с външните аспекти на ОПОР и споразуменията за партньорство с трети държави. Предлагаме този параграф 121, който поставя неуместно ударение върху интересите на европейския риболов, да бъде заличен. Извън европейски води следва да се държим по същия начин, както и в наши. Това означава насърчаване на устойчивостта, правата на човека и демокрацията в света и гарантиране, че приходите от споразуменията за партньорство не потъват в хазните на корумпирани диктатури.
<P>
В заключение бих искала да спомена още един основен въпрос. Европейската политика в областта на рибарството е спорен въпрос, защото тя засяга изключително много национални влиятелни интереси. Не е изненадващо, че през последните седмици те доведоха до разгорещени разисквания вътре в групите. За щастие, всички успяхме да намерим работещи компромиси. Когато обаче става въпрос за законодателен процес, трябва да отделим повече внимание на този въпрос, отколкото отделяме днес, и да изготвим общи европейски решения. Трябва да оставим на Съвета дребните проблеми, свързани с националната алчност.
<SPEAKER ID="023" NAME="Pat the Cope Gallagher" AFFILIATION="ALDE">
(EN) Г-н председател, позволете ми първо да приветствам члена на Комисията в залата за първото й обръщение към Парламента и да й пожелая на добър час през нейния мандат. Позволете ми също така да поздравя колегата, г-жа Neves, за изготвянето на този доклад.
<P>
(GA) Новата обща политика в областта на рибарството трябва да има по-ясни, по-добри цели, които приемат екологичните, икономическите и социалните принципи. Тя трябва да бъде преосмислена радикално и, разбира се, всички заинтересовани страни трябва да участват.
<P>
Трябва устойчиво да управляваме рибните запаси. В същото време обаче е важно да гарантираме приемлив и устойчив начин на живот на европейските рибари.
<P>
(EN) Особено съм загрижен за рибарите, работещи по крайбрежието, и тези от малките крайбрежни острови. Такъв дребномащабен риболов е от изключителна важност за периферните райони, където няма алтернативна социална заетост, и бях окуражен, когато тази сутрин чух членът на Комисията да споменава този вид риболов.
<P>
Повечето риболовни кораби, работещи в такива зони, са по-къси от 15 м, като ловят риба и ловят количества, които нямат значителни последици за рибните запаси и, разбира се, много от тях ловят необхванати от квоти видове. Най-важното е, че няма алтернативен източник на заетост за много от тези хора. Ето защо внесох изменение, което призовава Комисията специално да признае тези отдалечени общности.
<P>
Регионализацията и въвеждането на РКС (Регионални консултативни съвети) се оказаха успешни, ето защо структурите за управление на регионализацията следва да доведат до много положителни последици, включително повишена отговорност от заинтересованите страни и създаването на нова обща политика в областта на рибарството, която ще отчита в по-голяма степен местните проблеми.
<P>
С влизането в сила на Договора от Лисабон, след проведения референдум в моята страна миналата година, Европейският парламент вече има по-големи законодателни правомощия. Повтарям, членът на Комисията призна това и очаквам с нетърпение да работя с нея.
<P>
В заключение искам да кажа, че се надявам, че основните разпоредби в този доклад ще бъдат включени в съществените реформи в бъдеще.
<SPEAKER ID="026" NAME="Ian Hudghton" AFFILIATION="Verts/ALE">
(EN) Г-н председател, нашият докладчик каза относно ОПОР, че основните проблеми в нея до голяма степен все още съществуват. Съгласен съм, а 27-годишното съществуване на ОПОР в Шотландия не показа нищо добро. Ако искаме да преминем към система на управление на риболова, която работи, а мисля, че всички желаем именно това, тогава трябва да сме подготвени да приемем напълно различен подход.
<P>
Твърде централизираната и тромава ОПОР претърпя фиаско и трябва да приемем това. Но трябва да направим нещо по въпроса. От друга стана, Комисията признава, че, до този момент, местното управление в зоната от 12 мили от брега като цяло е успешно; трябва да си извадим поуки от това.
<P>
Внесох изменения, за които търся подкрепа от колегите. С тези изменения целя да предоставя реални правомощия на европейските риболовни нации; да насърча сътрудничеството между риболовните нации и заинтересованите страни на логична основа според морския басейн; да насърча стимулирането на мерки за устойчиво управление на национално и местно равнище и да призная историческите права и ползи, които са резултат от принципа на относителната стабилност.
<P>
Изразявам твърдо убеждение, че тези, които най-много ще спечелят от успешното съхраняване на рибните запаси, а именно нашите риболовни общности и самите риболовни нации, са най-добре подготвени да вземат реални решения за плановете за управление и да ги прилагат за техния риболов, работейки заедно на регионална основа. Освен че не работеше в полза на риболовната промишленост и рибните запаси, ОПОР на практика допринесе значително за влошаване на общественото мнение относно Европейския съюз като цяло и в случая това също е заложено на карта. Ако не проведем правилно реформата на ОПОР...
<P>
(Председателят отнема думата на оратора)
<SPEAKER ID="027" NAME="Struan Stevenson" AFFILIATION="ECR">
(EN) Г-н председател, позволете ми първо да поздравя докладчика, г-жа Patrão Neves, за усърдната работа която тя свърши във връзка с доклада. Днес имаме възможност да направим нещо значимо и да променим посоката на политика, за която всички са съгласни, че претърпя отчайващ провал. Но за да осъществим тази радикална промяна, не трябва да повтаряме грешки от миналото.
<P>
Край на микроуправлението от центъра, край на регулирането отгоре-надолу, край на универсалния подход към политиката. Всяка реформа на ОПОР трябва да предвижда прекратяване на катастрофалното изхвърляне на улов. Трябва да предвижда участието на заинтересованите страни в ежедневното управление на рибните запаси. Трябва да гарантира, че капацитетите на флотовете отговарят на равнищата на рибните запаси. Трябва да поставим устойчивостта и съхраняването в основата на нашия дневен ред. Трябва да сложим край на незаконния, нерегулирания и недекларирания риболов и да гарантираме достойно препитание за всички, заети в сектора. Ако успеем да придадем реално съдържание на основните ценности на ОПОР - да запазва работни места и да поддържа рибни запаси - това ще означава действителен напредък.
<SPEAKER ID="028" NAME="Anna Rosbach" AFFILIATION="EFD">
(DA) Г-н председател, реформата на политиката ни в областта на рибарството трябваше да бъде направена много отдавна. Щеше ми се обаче тя да бъде по-амбициозна - по-специално, защото тя засяга бъдещото съществуване на жизнеспособните рибни запаси в нашите морета. Много рядко изразявам пълно съгласие с групата на Зелените/Европейски свободен алианс, но в този случай трябва да призная, че е така. Всъщност техните изменения са както отговорни, така и необходими за бъдещето на нашата политика в областта на риболовната ни промишленост.
<P>
Въпросът ми към Съвета и Комисията със сигурност няма да се хареса на днешните ни гости, но той ще бъде от решаващо значение за бъдещето. Въпросът ми е как можем да въведем забрана в целия Европейски съюз за лов на всички видове риба и ракообразни по време на съответните им размножителни периоди? Всички знаят, че при всяко улавяне дори само на един екземпляр треска, който е пълен с хайвер (с други думи, яйцеклетки на риби), улавяме всички бъдещи поколения на треската. Това прави запазването на стабилни запаси от треска почти невъзможно, като това е само един пример по темата.
<P>
Искам да изразя задоволството си от факта, че новата Зелена книга възнамерява да отдели много повече внимание на крайбрежния риболов. Това ще бъде не само от полза за околната среда, но също така ще спомогне за запазването на местните работни места. Положително е също така, че Зелената книга отдава важност на устойчивите аквакултури, които да ни дадат възможност да избегнем изчерпването на моретата около бреговете на трети държави. По сходен начин следва да спрем улова на екзотични и застрашени видове риба, просто защото сушито станало модерно.
<SPEAKER ID="029" NAME="Andrew Henry William Brons" AFFILIATION="NI">
(EN) Г-н председател, партията ни счита, че опазването на рибните запаси следва да бъде отговорност на всяка държава-членка, чиито рибари ще имат единствени достъп до нейните собствени води.
<P>
Ние обаче признаваме, че съществува общоевропейски, и на практика световен, проблем с прекомерния риболов и неустойчивите рибни запаси.
<P>
Трябва да се преразгледа настоящата политика, според която рибарите трябва да върнат в морето излишната и дори маломерната риба, дори тя да е мъртва или умираща в резултат на увреждане на плавателния мехур, тъй като е била изтеглена твърде бързо на повърхността.
<P>
На помощ трябва да се притекат новите технологии. Например, един от избирателите ми, Джеф Стокдейл от Хъл, бивш рибар, е изобретил революционен кош, който примамва рибата да влезе, за да избегне прилива, но позволява на малките риби да избягат, а големите да бъдат освободени преди да бъдат изтеглени на повърхността, ако това е необходимо, за да се избегне превишаването на нечия квота.
<P>
Препоръчвам на Комисията, а и на целия свят, да помислят върху това изобретение.
<SPEAKER ID="030" NAME="Alain Cadec" AFFILIATION="PPE">
(FR) Г-н председател, госпожи и господа, за разлика от някои хора, аз считам, че докладът на Европейския парламент относно Зелената книга е важен, дори крайно необходим принос за развитието на бъдещата обща политика в областта на рибарството. Това е изчерпателен доклад, в който са разгледани всички аспекти на тази политика, и по-специално опазването на ресурсите, глобален подход към управлението на рибните запаси и децентрализираното управление. Всичко това ми се струва както актуално, така и целенасочено.
<P>
Бих искал днес в тази зала да изразя задоволството на Франция по отношение на този принос от Парламента, по който работихме заедно, и благодаря на г-жа Patrão Neves за работата, свършена от нея. Този доклад подчертава необходимостта да бъдат повишени научните експертни знания в сектора на риболова, така че взетите решения да бъдат извън съмнение.
<P>
Да, трябва да съхраняваме ресурси и да насърчаваме устойчив риболов, но нека да бъдем внимателни и да не заклеймяваме професия, чиито представители отдавна са разбрали, че, за да оцелеят, трябва да спазват правилата. Да, трябва да се развиваме в посока към пазарна икономика. Това обаче не означава, че трябва да изоставим организираните средства за регулиране. По-специално, приветствам компромисите, които бяха постигнати в резултат на нашите разисквания в комисията.
<P>
В действителност прехвърляемите индивидуални права не са изрично посочени. Този вид управление се счита от някои за управленски инструмент, който отговаря на екологичните, икономическите и социалните цели на сектора. Не споделям това становище. Европейски пазар, който ползва права на нерегулирано производство, днес е нежелан. Той би довел до повишаване на неконтролируемите спекулации и концентриране на индивидуални права.
<P>
На практика, макар че въвеждането на нови управленски методи за промишления риболов - в това отношение съм съгласен с колегата, г-жа Fraga Estévez - определено е от решаващо значение, аз продължавам да съм убеден, че твърде широко приложение на тази система ще предвещае гибелта на нашия дребномащабен риболов, с който сме силно ангажирани.
<P>
Г-жо Даманаки, разчитаме на Вас.
<SPEAKER ID="031" NAME="Kriton Arsenis" AFFILIATION="S&amp;D">
(EL) Г-н председател, г-жо член на Комисията, г-н Мартин Фрагейро, текущата обща политика в областта на рибарството се провали. Повечето рибни запаси са пред изчерпване. Осемдесет и осем процента от рибните запаси биват подлагани на улов над максималния устойчив улов. Тридесет процента от рибните запаси са извън безопасните биологически граници, което означава, че е малко вероятно да се възстановят. Треската в Северно море, която бива улавяна дори преди да достигне възраст на възпроизводство, е типичен пример. Ето защо обсъжданата реформа е крайно необходима.
<P>
Закрилата на рибарите зависи от опазването на улова. Ако смятаме да предотвратим загиването на европейския риболов, трябва да намалим риболовното усилие и европейската риболовна флота. Екологичният подход трябва да бъде движещата сила зад една нова обща политика в областта на рибарството и трябва да бъде придружен от дългосрочно планиране, процедури за участие и прилагане на принципа на предотвратяване. Този дългосрочен подход към опазване на видовете трябва да бъде прилаган и във всички наши международни риболовни споразумения.
<P>
Призовавам ви да приемете тези основни принципи, за да можем да разработим децентрализирана система, която предвижда и участие, в която решенията се взимат на възможно най-ниското равнище, с участието на рибарите и зачитане на потребностите на морските екосистеми.
<SPEAKER ID="032" NAME="Britta Reimers" AFFILIATION="ALDE">
(DE) Г-н председател, г-жо член на Комисията, госпожи и господа, това е само една стъпка по дългия път към реформиране на общата политика в областта на рибарството. Бих искала да благодаря на докладчика за доклада и на нашия координатор за ползотворната работа.
<P>
Подкрепям основната реформа на общата политика в областта на рибарството. Ако обаче ни липсва смелостта да я извършим, за мен е важно да запазим принципа на относителната стабилност. Също така бих искала, по-специално, да спомена огромния проблем, който представляват алчните корморани и плана за управление, за който Парламентът вече призова.
<P>
Риболовната промишленост е от основно икономическо и културно значение за нашите крайбрежни райони. Затова постигането на равновесие между икономиката и околната среда е изключително значение за мен по отношение на предстоящата реформа на общата политика в областта на рибарството.
<SPEAKER ID="033" NAME="Peter van Dalen" AFFILIATION="ECR">
(NL) Г-н председател, устойчивостта е ключова концепция в Зелената книга, и то с основание: устойчива в смисъл както на подготвена за бъдещето на риболова, така и добра за околната среда. Целите, поставени от Европейската комисия, не са нови, но, до момента, Европа не е съумяла да ги постигне. Това допълнително изостря необходимостта от спешна реформа.
<P>
Подкрепям насоката на решението на Комисията: регионализация. Трябва да се разшири обхватът на самия риболовен сектор, като в същото време се обръща внимание на екологичните аспекти. Текущата политика отива твърде далеч, тя е прекалено подробна и неефективна.
<P>
Също така, в момента степента на спазване на правилата е незадоволителна. Добрите са жертви на лошите. Горд съм с рибарите на Нидерландия: те и техните датски колеги са единствените, които спазват квотите за улов. Трябва да насърчим европейския риболовен сектор, да участва по-активно и да поеме по-голяма отговорност, както е при нидерландския модел. Със задоволство установих, че това е намерило място в Зелената книга. Това е единственият път към устойчиво бъдеще на риболовния сектор.
<SPEAKER ID="034" NAME="Bastiaan Belder" AFFILIATION="EFD">
(NL) Настоящата политика в областта на рибарството не работи достатъчно добре. Необходима е драматична промяна, за да се извърши обрат спрямо сегашното положение. Това е доста силната формулировка, с която Европейската комисия започва своята Зелена книга. Това е забележително. Не че искам да я оспоря - тъкмо обратното.
<P>
Някои казват, че основната причина за неуспеха на общата политика в областта на рибарството (ОПОР) не е, че политиката е погрешна, а че се изпълнява и прилага незадоволително. В това отношение можем да си извадим важни поуки. Самата политика трябва да се поддава на прилагане, затова се извършва опростяване. Ето защо изразявам задоволството си от посоката, указана от Комисията: регионализация, по-активно участие на сектора и, по-специално, спазване на правилата.
<P>
В доклада относно Зелената книга от португалския ми колега са подчертани огромните разлики между различните флоти и различните видове риболов; и с право. Не можем да говорим с общи фрази за свръхкапацитета, или прекомерния улов, или липсата на съответствие. В това отношение, един регионален, секторноориентиран подход изисква по-конкретно формулиране. Всъщност миналата неделя проведох активни обсъждания с представители на сектора, които ми казаха, че рибари и учени си сътрудничат все по-успешно. Това настина ми изглежда като пример как могат да се правят нещата. Когато рибарите имат възможност да допринесат със своето ноу-хау и да помогнат за изработването на политика, това разширява значително основата на политиката и ни показва правилната посока. В заключение, бих искал да изкажа на докладчика искрената си благодарност за този отличен доклад.
<SPEAKER ID="035" NAME="Ioannis A. Tsoukalas" AFFILIATION="PPE">
(EL) Г-н председател, аз също бих искал да приветствам г-жа Даманаки, и по-специално да благодаря на Maria do Céu Patrão Neves за изчерпателната и отлична работа.
<P>
Вече беше казано всичко важно. Ще насоча вниманието си към три въпроса: първо, прекомерният риболов. Прекомерният риболов е безспорен факт. На практика, както г-н Arsenis каза, изчисленията в момента показват, че 88% от запасите в европейските морета са застрашени от прекомерен риболов, което означава, че в тях се извършва улов с темпове, които възпрепятстват възстановяването им.
<P>
Постоянният прекомерен риболов доведе до все по-малки улови в европейските рибни стопанства и загуба на работни места. Ловят се все по-малки риби, често преди да достигнат възраст на възпроизводство и те стават все по-трудни за откриване.
<P>
Второ, Европа улавя много по-малко риба днес, отколкото преди 15 години, приблизително 25% по-малко, а в същото време риболовното усилие и разходите за риболов са се повишили. Когато обаче вземаме мерки, не трябва да прекаляваме, тъй като това може да доведе до неблагоприятни резултати, като се има предвид, че според специалистите, макар да имаме прекомерен риболов, не става въпрос за изчерпване на запасите.
<P>
Това, което не трябва да забравяме е, че жизнеспособността има три измерения, които също са подчертани в доклада Neves: социалното измерение, икономическото измерение и екологичното измерение. Политика в областта на рибарството, която се стреми към жизнеспособно развитие, не трябва да поставя в центъра си единствено рибата. Тя трябва да се съсредоточава и върху човека.
<P>
Риби, хора, корморани и тюлени са конкуриращи се системи в една съща екологична среда.
<P>
В заключение, трябва да подчертая, че, както и много други колеги, настоявам за повече изследвания в областта на риболова. Това не е мое настояване, а реалност, с която трябва да се съобразим в рамките на всичко, казано от г-н Cadec.
<SPEAKER ID="036" NAME="Catherine Trautmann" AFFILIATION="S&amp;D">
(FR) Г-да председатели, г-жо член на Комисията, госпожи и господа, първо бих искала да благодаря на всички докладчици за отличното сътрудничество и за изпълнената мащабна задача, въпреки, че понякога имаше противоречащи си интереси.
<P>
Първият резултат от нашите усилия е, че сега Парламентът може да заяви посоката, в която смята да насочи бъдещата обща политика в областта на рибарството.
<P>
Вторият резултат е, че по време на преговорите наш приоритет беше да гарантираме, че този текст откликва на загрижеността, изразена от рибарите. Успяхме да го направим: разпоредбите, свързани с прехвърляемите индивидуални квоти, бяха оттеглени и беше продължена подкрепата за дребномащабния и крайбрежния риболов.
<P>
Третият очакван резултат е, че бъдещият документ трябва да доведе до подход отдолу нагоре, в който участват всички заинтересовани страни, с други думи, консултации с всички, ангажирани в сектора. Той трябва също така да включва елементите, които са от основно значение за групата на Прогресивния алианс на социалистите и демократите в Европейския парламент, а именно човешкото и социалното измерение на целия сектор, които трябва да бъдат съчетани с насърчаването на устойчиви риболовни практики и с опазване на рибните запаси, като част от систематичен екологичен подход.
<P>
Бих искала да добавя, че, ако искаме да успеем с една амбициозна реформа на общата политика в областта на рибарството, то тогава трябва да отделим бюджетни средства, които са пропорционални на заявените от нас амбиции. Политическата ни ангажираност ще бъде оценявана според средствата, които отделим за нея. Очакваме Комисията...
<P>
(Председателят отнема думата на оратора)
<SPEAKER ID="037" NAME="Izaskun Bilbao Barandica" AFFILIATION="ALDE">
(ES) Г-н Мартин Фрагейро, г-жо Даманаки, необходими са ни ясни цели, необходима ни е смелост и трябва да избегнем повторен неуспех; ето защо участието е съществено важно.
<P>
Риболовният сектор и преработвателната промишленост са най-заинтересовани от съществуването на устойчив риболов, което е причина те да участват в изготвянето на реформата или в самата нея, например при преразглеждането на регламента за контрол през 2009 г., който трябваше да се изготви по един по-открит начин. За да бъдат постигнати целите на реформата, отговорът е прост: необходимо е гарантиране на устойчив и рентабилен сектор и гарантиране на снабдяване.
<P>
Другите ключови думи са регионализация, отговорност, стабилност и справедливост: регионализация чрез проучване на специалните характеристики на всяка зона и вида на риболова, разграничаване между дребномащабен и промишлен риболов; отговорност чрез съсредоточаване върху добрите практики и предишни усилия за намаляване на риболовния капацитет; стабилност посредством дългосрочни планове за управление, основани на все по-надеждна научна дейност; и справедливост, преразглеждане на COM-а и предлагане на проверки и контрол на трети държави, за да се насърчи устойчиво поведение в сектора. Също така справедливост и за жените в риболова - вечно забравените участници в сектора. Без техния принос, риболовът би бил невъзможен в много райони.
<SPEAKER ID="038" NAME="Oldřich Vlasák" AFFILIATION="ECR">
(CS) Приветствам внасянето на Зелената книга относно реформата на общата политика в областта на рибарството. Също както и Чешката република в Съвета на министрите, аз подкрепям начинанието да се подобри, опрости и да се оптимизира законодателната рамка, регулираща тази област. Усилието на Комисията да приеме дългогодишен подход по отношение на стратегията за съхраняване на рибните запаси и да постави по-сериозен акцент върху намирането на подходящ компромис между риболова и околната среда е особено ценно.
<P>
Трябва да разглеждаме Зелената книга като първата стъпка към реформа в тази област. За мен би било дори още по-голямо удовлетворение, ако в бъдещите предложения видя още по-силен акцент върху областта на аквакултурите. Съживяването както на морските, така и на сладководните аквакултури, ще спомогне за подпомагането на развитието на крайбрежните и селските райони, като също така ще донесе полза на потребителите под формата на екологосъобразни хранителни продукти. От тази гледна точка подкрепям всички предложени изменения.
<SPEAKER ID="039" NAME="Jarosław Leszek Wałęsa" AFFILIATION="PPE">
(PL) Г-н председател, риболовният сектор е от основно значение като източник на препитание в много европейски крайбрежни региони и като източник на храна за европейските граждани. За съжаление, общата политика в областта на рибарството, в настоящия си вид, не отговаря на предизвикателствата, свързани с възникването на множество проблеми, като например безконтролната експлоатация на риболовни райони или риболовния свръхкапацитет. От съществено значение е да бъде извършено цялостно преобразяване на морската политика. Намираме се в началото на този процес, като той следва да приключи с коренни промени на настоящата, неефективна европейска политика в областта на рибарството.
<P>
Благодаря Ви, г-жо Patrão Neves, за Вашия изчерпателен доклад, който определя основните мерки, върху които следва да се основава реформата. Първо, намаляване на риболовния свръхкапацитет. Това е основен проблем, който следва да бъде решен чрез въвеждане и наблюдение на подходящи пазарни механизми. Имам предвид система за индивидуални прехвърляеми квоти, или ИПК. Считам, че това е един вид икономическо лекарство за адаптиране на мащаба на флотата към наличните ресурси и за гарантиране на рентабилност на риболовния сектор. Второ, по отношение на децентрализацията и по-широкото включване на заинтересовани страни и консултативни органи в процеса. Целта на това е да бъде повишена ангажираността на рибарите и да бъдат разработени подробни регламенти, което би увеличило доверието между рибари и органите, които управляват риболова.
<P>
Зелената книга дава правилна оценка на настоящата политика в областта на рибарството, като подчертава многобройните й недостатъци. Докладът на г-жа Patrão Neves анализира възможностите за решаване на неблагоприятното положение на риболовната промишленост в Европа. Все пак, предложенията наистина трябва да бъдат обсъждани допълнително. Ако това не се случи, нашата Общност рискува да приеме чрез гласуване друга версия на реформата, която няма да реши проблемите, пред които е изправена европейската риболовна промишленост.
<SPEAKER ID="040" NAME="Илияна Малинова Йотова" AFFILIATION="S&amp;D">
За първи път формулираме общата политика по рибарство след приемането на Лисабонския договор със съзнанието за големите ни отговорности вследствие на увеличените правомощия на Парламента. Дискусията по Зелената книга бе много разгорещена и аз искам искрено да благодаря на докладчиците за свършената работа.
<P>
Искам да подчертая една особеност на предлаганата реформа, която е от съществено значение за развитието на целия сектор. Тя трябва да отчита променената ситуация след разширенията на Европейския съюз от 2004 и 2007 г. и новите страни-членки. Досега съществуващата система на проучвания и анализ, на взимане на решения, трябва да има предвид новите водни басейни и тяхната специфика и тук бих искала да подчертая необходимостта от специално внимание върху Черно море и създаването на специализирани органи за неговото управление. Длъжни сме да отчитаме интересите на хората в тези крайбрежни райони, екологичните въпроси и рибарската индустрия. Казвам това и във връзка със следващата финансова рамка 2014-2020 г., в която тази реформа трябва да бъде обезпечена.
<P>
И накрая, не смятам за уместно да бъде подкрепено предложението за намаляване на свръхкапацитета на флотилиите, което би могло до има негативни последици върху рибарството в условията на тежка финансова и икономическа криза.
<SPEAKER ID="041" NAME="Chris Davies" AFFILIATION="ALDE">
(EN) Г-н председател, надявам се, че г-жата член на Комисията ще бъде окуражена от гласуването, което проведохме този месец относно червения тон. Смятам, че това ясно показа степента на убеденост на Парламента и вероятно показа и че можете да разчитате на много членове на Парламента, които да гласуват в подкрепа на една доста радикална реформа.
<P>
Вчера много членове на Парламента присъстваха на семинар, организиран от мен - презентация от Marine Stewardship Council (Съвета за стопанисване на морето). Тази организация винаги ми е допадала. Създадена е преди около 10 години чрез партньорство между стопански субекти и природозащитници, което според мен винаги е добре дошло. Тя започна неубедително, но до края на тази година, според техни изчисления около 10% от риболова в света ще бъде сертифициран от MSE.
<P>
Считам, че това ще даде авторитет на търговците, които подкрепят MSE. Смятам, че тя дава сигурност на потребителите и смятам, че тя не само осигурява повече средства за рибарите, чиито рибни стопанства са сертифицирани като устойчиви, но също така им дава повод за гордост. Те имат документ, който могат да покажат на семействата си и на техните общности, който показва, че тяхната усърдна работа днес не е в ущърб на възможностите за оцеляване на рибните запаси в бъдеще.
<P>
Това е в пълно съзвучие с всичко, което прави Комисията, и се надявам, че членът на Комисията ще подкрепи нейната работа през своя мандат. Това създава златен стандарт.
<SPEAKER ID="042" NAME="Mairead McGuinness" AFFILIATION="PPE">
(EN) Г-н председател, искам да благодаря на докладчика за нейната старателна и усърдна работа по това досие.
<P>
Тъй като Договорът от Лисабон вече е приет, Парламентът ще трябва да извърши две мащабни реформи в две политики: селско стопанство и риболов. Проблемите са сходни. Всички желаем най-доброто за секторите и се опитваме да ги реформираме по начин, който ще доведе до възможно най-добрите резултати.
<P>
Изразявам известна загриженост и докладчикът подчерта това в нейното изложение на мотивите, че през 2002 г. също сме имали много добри намерения, но тази реформа не отговори на изискванията на риболовния сектор и на критериите за устойчивост.
<P>
Все пак съм много окуражена от нейния доста прагматичен подход към проблемите: трите принципа, които трябва да разгледаме - екологичния, социалния и икономическия - а след това и практиките, които са необходими, за да бъдат приложени тези принципи. Въпросът опира до местни и регионални съображения и до това да се вслушаме в хората, които са засегнати. Особено ми допада идеята, че можем да ловим по-малко риба и да печелим повече пари. Ако успеем да постигнем това в риболова, вероятно ще успеем да го постигнем и в областта на селското стопанство.
<SPEAKER ID="043" NAME="Luis Manuel Capoulas Santos" AFFILIATION="S&amp;D">
(PT) Както беше посочено от някои оратори, целта, която се опитваме да постигнем с общата политика в областта на рибарството, до момента неуспешно, е екологично устойчив, икономически жизнеспособен и социално полезен риболов. Зелената книга на Комисията отразява правилно положението в сектора и поставя множество въпроси, но не казва нищо за решенията. Докладът също така съдържа много принципи и съгласувани маршрути. Сега те ще трябва да бъдат превърнати в конкретни мерки, за да бъде постигната целта възможно най-бързо.
<P>
Трябва да бъдат изтъкнати усилията на докладчика, а именно опитът й да предложи мерки, и по-специално нейната готовност да направи компромиси, които предвиждат изваждането на най-спорните въпроси от нейния първоначален доклад. Сега Комисията има огромната отговорност да ни представи конкретни стъпки в своето законодателно предложение, които ще дадат възможност да бъдат приложени принципите, съдържащи се в този доклад. Убеден съм, че ще приемем доклада с огромно мнозинство.
<SPEAKER ID="044" NAME="Antolín Sánchez Presedo" AFFILIATION="S&amp;D">
(ES) Г-н председател, в реформата на общата политика в областта на рибарството е заложена важна част от бъдещето на Европа.
<P>
Риболовният сектор е ресурс и начин на живот в нашите крайбрежни зони и формира основата на нашата консервна промишленост и изследването на моретата. Той е от решаващо значение за безопасността, качеството и цената на доставките на храна за нашите потребители. Също така е от решаващо значение за външните отношения и развитието.
<P>
Реформата трябва да бъде насочена главно към отговорен, устойчив и конкурентоспособен риболов. Тя трябва да акцентира върху социалното измерение, да даде приоритет на екосистемите и да бъде интегрирана в морската политика.
<P>
Важно е да се гарантира съхраняването и възстановяването на запасите и да се преразгледа принципът на относителна стабилност. Политиката на управление, основана на ОДУ и квоти, трябва да бъде заменена с управление, основано на риболовното усилие. От основно значение е също така да бъде засилен контролът и да бъде прекратена нелоялната конкуренция.
<P>
Дребномащабните риболовни флоти и районите, които са изключително зависими от риболова, трябва да бъдат третирани по различен начин и се нуждаят от по-голяма социално-икономическа подкрепа. Уловът на миди и ракообразни трябва да бъде изцяло интегриран в общата политика в областта на рибарството.
<P>
Подкрепям доклада и поздравявам докладчика и докладчиците в сянка за постигнатите компромиси. Призовавам Комисията и председателството на Съвета да обсъдят задълбочено доклада в бъдещата си работа.
<SPEAKER ID="045" NAME="Ole Christensen" AFFILIATION="S&amp;D">
(DA) Г-н председател, смятам, че общата европейска политика в областта на рибарството е важна. Но също така е важно политиката в областта на рибарството да бъде подкрепена от гражданите на Европа и от всички заинтересовани страни в рамките на риболовния сектор. Ето защо няма друга възможност освен да бъде извършена една по-голяма регионализация, така че отговорността за спазване на европейската рамка и целите да бъде децентрализирана. Изхвърлянето на улов трябва да бъде намалено до минимум, но за тази цел трябва да бъде променена политиката, която регулира изхвърлянето на улов. Незаконният риболов трябва да бъде спрян - той оказва изключително негативно влияние върху спазващите закона рибари. Трябва да има по-стриктен и уеднаквен контрол в държавите-членки. Крайбрежният риболов трябва да бъде подкрепен, за да бъде даден специален статут на по-малките лодки. Излизането в открито море и връщането на същия ден означава прясна риба, за която се получава добра цена, като това не вреди на околната среда и на рибните запаси. Надявам се, че тези елементи ще имат стабилно място в окончателната реформа. Това е, което трябва да се направи.
<SPEAKER ID="046" NAME="Marie-Thérèse Sanchez-Schmid" AFFILIATION="PPE">
(FR) Г-н председател, г-жо член на Комисията, госпожи и господа, бих искала да поздравя докладчика за бележките по Зелената книга, които са в правилна посока. Новата стратегия трябва да насърчава риболов на местно равнище и бих искала да подчертая, че аквакултурите са важна част от това, тъй като те имат значителен дял в ресурсите и създават хиляди работни места. Европа се нуждае от здрави аквакултури, устойчиви и с високо качество.
<P>
По-конкретно, бих искала да насоча вниманието ви към отглеждането на миди и ракообразни, което е обект на конкретни ограничения, изискващи прагматични и подходящи решения. Този вид отглеждане често се практикува от малки предприятия, които пострадаха сериозно от кризата. Замърсяването и промените в околната среда водят до все по-несигурна и нестабилна форма на производство. Производителите очакват Европа да им предостави значителна помощ, с други думи, в краткосрочен план, да им предостави временна финансова помощ, която ще им даде възможност да продължат да изкарват прехраната си от производството; в средносрочен план, да им предостави преходна помощ, която да гарантира, че видовете ще имат необходимото им биологично време за възпроизводство; и, в дългосрочен план...
<P>
(Председателят отнема думата на оратора)
<SPEAKER ID="047" NAME="Luís Paulo Alves" AFFILIATION="S&amp;D">
(PT) Бих искал да поздравя докладчика и рибарите от Азорските острови, които са тук днес. Приветствам и доклада, тъй като той представлява важна промяна по отношение на общата политика в областта на рибарството и включва мерки, които са от особено значение за най-отдалечените региони, като например различаването на дребномащабни и промишлени флоти и създаването на биогеографски региони. Също така считам, че е положително въвеждането на измененията, направени от групата на Прогресивния алианс на социалистите и демократите в Европейския парламент, тъй като те промениха първоначалното становище на докладчика относно защитата на индивидуалните прехвърляеми квоти, както беше препоръчано от азорските риболовни организации.
<P>
Също така следяхме измененията, направени от групата S&D, препоръчващи принципа на относителна стабилност. Считаме, че за най-отдалечените региони следва да бъдат положени допълнителни усилия за създаването на биогеографски региони, използвайки ги като предпочитан модел за управление в съответствие със съществуващите ресурси. В допълнение, за да се поддържат добри екологични условия в морските райони и да се спазва принципът на предпазните мерки, е необходимо да се направи повторна оценка на ограничението от 100 морски мили около острови, тъй като е от жизненоважно значение да се върне правилото за 200 мили, така че...
<P>
(Председателят отнема думата на оратора)
<SPEAKER ID="048" NAME="George Lyon" AFFILIATION="ALDE">
(EN) Г-н председател, аз също бих искал в началото да поздравя докладчика. Общата политика в областта на рибарството е дискредитирана политика и тази реформа ни предоставя възможност за ново начало. Струва ми се, че за да върнем доверието в ОПОР, тя трябва да се основава най-вече на устойчивост; ако няма риба - няма бъдеще за тази промишленост. Второ, стабилност и предвидимост за нашите риболовни общности и рибарите. Трето, решаване на проблема със свръхкапацитета; трябва да намерим решение за свръхкапацитета. Четвърто, да отчетем усилията от миналото - най-важното. Необходима ни е също така политика, която намира реално решение на проблема с изхвърлянето на улов.
<P>
Основното, което реформата на ОПОР трябва да направи, е да осигури бъдеше за нашите риболовни общности и рибарите. Най-важното, което считам по отношение на ОПОР...
<P>
(Председателят отнема думата на оратора)
<SPEAKER ID="049" NAME="Raül Romeva i Rueda" AFFILIATION="Verts/ALE">
(ES) Г-н председател, аз също бих искал да използвам възможността да поставя акцент на въпросите, които някои от нас считат, че следва да заемат основно място в окончателния доклад, който ще гласуваме.
<P>
Тези въпроси включват: принципа на предпазните мерки, който е основен и от съществено значение; намаляване на капацитета, което е абсолютно наложително; ограничаване на политиката на държавно субсидиране; и подобряване на контрола и съдебното преследване, непреклонно и с чиста съвест, на престъпления, извършени от лицата, които нарушават правилата и насърчават други да го правят. Трябва обаче да насърчаваме също устойчиво оборудване и устойчив риболов, което означава, че трябва да постигнем напредък по отношение на определението за дребномащабен риболов, което несъмнено се нуждае от по-ясно формулиране.
<P>
Искам също така да спомена ролята на жените и признанието, което тяхната работа заслужава - аспект, по който също сме внесли изменения.
<P>
В заключение, считам, че е важно да подчертая и да призова за повече последователност и отговорност в риболовните споразумения с трети държави; това е необходимо например при споразуменията с Мароко и Гвинея.
<SPEAKER ID="050" NAME="Werner Kuhn" AFFILIATION="PPE">
(DE) Г-н председател, госпожи и господа, първо, бих искал да пожелая на члена на Комисията, г-жа Даманаки, много успехи. Очакваме с нетърпение да работим с нея. Бих искал да благодаря и на г-жа Patrão Neves, която свърши отлична работа по провеждането на преговорите.
<P>
Важно е държавите с малка риболовна промишленост също да бъдат представени. Както вече беше споменато, относителната стабилност е от решаващо значение за Германия. Разбира се, всички сме убедени, че е важно да опазваме рибните запаси и да гарантираме, че те ще останат устойчиви, така че да продължат да бъдат на равнище, което ще осигури съществуването на риболова ни и в бъдеще. Трябва обаче да обсъждаме не само екологичния и икономическия аспект. Трябва да обсъдим и прекомерната закрила на някои видове, както вече беше споменато, като например корморани и тюлени.
<P>
Бреговата ивица на Европа е дълга стотици километри и в много нейни зони има традиционен дребномащабен риболов. Много семейства зависят от този риболов, за да се препитават. Туризмът също играе важна роля в това отношение. Всичко това трябва да бъде взето под внимание. Считам, че Зелената книга е много добро решение, което ще ни даде възможност да постигнем напредък заедно с Комисията...
<P>
(Председателят отнема думата на оратора)
<SPEAKER ID="051" NAME="Czesław Adam Siekierski" AFFILIATION="PPE">
(PL) Общата политика в областта на рибарството трябва да съобрази целите в областта на екологията и околната среда с размера на улова и също така с въпроси на заетостта и стандарта на живот на семейства, които се прехранват от риболов. Риболовният капацитет следва да бъде адаптиран към равнището на ресурсите, равнища, които са установени в съответствие с най-новите научни и експертни познания. Постигането на устойчиви риболовни квоти трябва да се осъществи във връзка с процеса на подкрепа за риболовните общности в няколко области, като например инвестиции, модернизация и социални въпроси, включително в дългосрочна перспектива.
<P>
Общата политика в областта на рибарството следва да вземе под внимание специфичните условия на различните региони и морета. Ето защо е необходимо да разширим компетентностите на регионалните консултативни съвети, които следва да работят в тясно сътрудничество с риболовните администрации на държавите-членки и Европейската комисия. И накрая, необходимо е да укрепим организацията на рибарите и да подобрим веригата от улавянето до продажбата, за да бъде постигнато качество и високи стандарти на рибните продукти.
<SPEAKER ID="052" NAME="Seán Kelly" AFFILIATION="PPE">
(EN) Г-н председател, за седемте ми месеца като член на Европейския парламент не бях срещал по-ядосани хора от мъжете и жените рибари, с които се срещнах в моя избирателен район.
<P>
Очевидно за тях общата политика в областта на рибарството не работи. Затова тази реформа е особено благоприятна. Смятам, че всички сме съгласни, че трябва да опазваме рибните запаси, но също така трябва да опазваме и крайбрежните общности, а тези две неща не са непременно взаимноизключващи се. Трябва да има глас в подкрепа на обикновените мъже и жени рибари.
<P>
Също така, както подчерта г-н Brons, трябва да бъдат въведени нови технологии, по-специално тези, които той посочи, могат да помогнат за разпространенията. Това би променило много нещата.
<P>
И накрая, въпросът за изследванията трябва да бъде разгледан цялостно. Има тенденция щом чуем за изследвания или научни доказателства да ги приемаме за чиста монета. Както каза г-н Cadec, те трябва да бъдат безспорни, трябва да бъдат обективни и трябва да бъдат актуални.
<SPEAKER ID="053" NAME="Хуан Карлос Мартин Фрагейро" LANGUAGE="ES">
Г-н председател аз също искам да благодаря на г-жа Patrão Neves за нейната работа.
<P>
Що се отнася до разискванията в Съвета до момента, трябва да кажа, че министрите единодушно подкрепиха необходимостта от реформа, която да предвижда опростяване на правилата, укрепване на ролята на регионите и децентрализиране на вземането на решения, с изключение на стратегическите елементи и принципи, като приеха, че е от съществено значение да се намали изхвърлянето на улов, свръхкапацитетът и прекомерният риболов.
<P>
Конкретните въпроси, по които до момента има съгласие, са следните: запазване на текущите правила за достъп до зоната на 12-та морска миля; дългосрочно управление на ресурсите; по-широко участие на риболовните специалисти; пазарни стимули - като например етикетиране и сертификати - които да повишат общия дял на рибарите в приходите; използване на субсидии единствено като мерки по изключение, които да намалят свръхкапацитета; важността на изследванията в политиката в областта на рибарството; интегриране на аквакултурите; връзката между ОПОР и интегрираната морска политика; и необходимостта да се поддържат и засилят действията на Европейския съюз на международно равнище.
<P>
Към днешна дата от разискванията става ясно, че съществуват различни становища относно следните аспекти: относителна стабилност; текущата система на ОДУ и квоти и използването на прехвърляеми квоти; усилие за ограничаване като инструмент за управление; методите за намаляване на изхвърлянето на улов, свръхкапацитета и прекомерния риболов; глобалното финансиране и насочването на средствата; и увеличаване на подкрепата за дребномащабния риболов и крайбрежните общности.
<P>
Както казах във встъпителното си изказване, Съветът все още не е приел становище и не възнамерява да приеме официални решения преди следващата година, когато Комисията ще е внесла официално своите законодателни предложения.
<P>
Накрая и аз бих искал да приветствам представителите на риболовния сектор, които са днес при нас.
<SPEAKER ID="054" NAME="Мария Даманаки" LANGUAGE="EN">
Г-н председател, бих искала да благодаря на всички членове на Парламента за техните становища по въпроса. Фактът, че имаше толкова много изказвания, е насърчителен.
<P>
Останах с впечатлението, че най-често споменаваната дума беше устойчивост и затова относно устойчивостта има общо съгласие, рамка за общо съгласие. Не мога да отговоря на всички въпроси, поставени тук, но искам да подчертая няколко приоритета.
<P>
Дребномащабният риболов и крайбрежните региони са приоритет. Бих искала да ви уверя, че със сигурност ще взема под внимание изказаните от вас становища по този въпрос. Също така искам да ви уверя, че нямам никакво намерение да въвеждам нови тежки мерки и правила на рибарите любители.
<P>
Втори приоритет: регионализация. Много бих искала да обсъдя с вас по-задълбочено какво точно правим за прилагането на този принцип, защото по този въпрос има много още какво да се каже.
<P>
Прехвърляеми права за риболов: това е, както разбирам, много разгорещено разискване с много гледни точки. Не знам какво ще се случи по време на гласуването, но не можем да пренебрегнем този въпрос. Много държави-членки вече прилагат тази система. Така че предлагам да проведем открито обсъждане, може би в рамките на комисията по рибно стопанство. Тъй като това не е краят на диалога, можем да проведем открито обсъждане относно индивидуалните прехвърляеми квоти - виждам, че г-жа Fraga е тук - можем да организираме добро обсъждане, за да разберем цялостно въпроса.
<P>
Накратко ще спомена някои други приоритети: равни условия за конкуренция за Средиземноморието и другите райони що се отнася до рибари от други държави - това е правилно; трябва да го направим, за да гарантираме лоялна конкуренция на нашите мъже и жени рибари; поетапно елиминиране на изхвърлянията на улов; етикетиране.
<P>
Това са нашите приоритети. В заключение, бих искала да подчертая необходимостта от нова реформа в областта на риболовните споразумения; нова реформа, която ще включва клауза за правата на човека. Благодаря ви за изразените становища. Смятам, че това не е краят на диалога, а начало на едно много ползотворно разискване между нас.
<SPEAKER ID="055" NAME="Maria do Céu Patrão Neves" LANGUAGE="PT">
Искам да благодаря на всички присъстващи днес тук в Парламента и на тези, които продължават да предоставят ценната си подкрепа за този процес, който се проточва, и който, както членът на Комисията току-що каза, трябва да продължим, ако искаме да постигнем целите си.
<P>
Честно казано, разбираме, че е невъзможно един доклад да се хареса на всички. Много хора ще кажат, че не е достатъчно задълбочен по отношение на определени аспекти, а други ще кажат, че акцентира твърде много на други аспекти или дори на същите. Смятам, че в момента е важно да се подчертае, че с този доклад успяхме да постигнем добър баланс между основните въпроси, широк консенсус, и че най-общо докладът има капацитет и потенциал да отговори подходящо на потребностите, бих казала дори исканията, на сектора.
<P>
Също както работихме в комисията по рибно стопанство, под председателството на г-жа Fraga Estévez, сега се надявам да продължим да работим в рамките на комисията и, в по-голям мащаб, със Съвета и Европейската комисия, за да постигнем напредък по изработването на законодателни предложения, което също ще бъде доста интензивно.
<P>
Считам, че ако продължим да работим по този начин, като един отбор и с разбирането, че трябва да вземем под внимание всички въпроси, които са важни за различните части на Европейския съюз, и ако се опитаме да откликнем адекватно на всички потребности на риболовния сектор в голямото специфично икономическо пространство, ще работим ефективно в сектора. Имайки това предвид, се ангажираме да създадем условия, чрез които риболовният сектор ще бъде наистина устойчив и ще може да се развива в дългосрочен план.
<SPEAKER ID="056" NAME="Председател">
Разискването приключи.
<P>
Гласуването ще се проведе днес от 11,30 ч.
<P>
Писмени изявления (член 149)
<SPEAKER ID="057" NAME="Vito Bonsignore  " LANGUAGE="IT">
На първо място, поздравяваме докладчика, г-жа Patrão Neves, за нейната отлична работа до момента и за положителния резултат от гласуването.
<P>
Надяваме се, че Зелената книга, която скоро ще бъде внесена в комисията, е подготовка за бързото внасяне в пленарна зала на Бялата книга. Европа винаги се е интересувала от риболовния сектор. Считаме обаче, че е от съществено значение да бъдат предвидени по-големи инвестиции в научни изследвания, особено в риболовния сектор, включително като част от следващата рамкова програма. Считаме също така, че е от съществено значение да бъде повишена информираността в сектора по отношение на правилата чрез по-голяма гъвкавост на системата за квоти и увеличена отговорност по отношение на контрола и запасите.
<P>
Искаме и по-добри партньорства с трети държави,за да се борим с незаконния риболов и по-голяма степен на сътрудничество с държавите от Средиземноморието, така че да можем да регулираме по-стриктно риболова в Средиземно море, което винаги е било люлка на различни цивилизации и култури.
<P>
И накрая, приемаме разпоредбите на параграф 23 относно модернизацията, особено на дребномащабния флот, въпреки че бихме искали повече информация по въпроса. По отношение на параграфи 62 и 63 относно професионалните квалификации за операторите в сектора, бихме желали по-голяма яснота, особено по отношение на дребномащабния риболов, който ще се окаже с най-големи наказания, ако правилата за управлението бъдат затегнати.
<SPEAKER ID="058" NAME="Nessa Childers  " LANGUAGE="EN">
Макар любителският риболов да заема само малък процент от улова на европейската риболовна промишленост, той е неразделен икономически и социален елемент на много части от Европейския съюз, особено в Източна Ирландия. Любителският риболов е с дълга и важна традиция в източната част на Ирландия, където се виждат рибари, ловящи в реки, като например Slaney или по бреговете на източния бряг - популярна част от ирландската култура. Този имидж на любителския риболов е много важен за туризма в много части на Ирландия както за вътрешния ирландски туризъм, така и за международния, като Тайгър Уудс е редовен известен патрон на Лифи в графство Килдеър. В резултат на намаляващите рибни запаси се предприема стъпка към упражняване на контрол на крайбрежния любителски риболов и приспадане на този улов от квотите на риболовната промишленост.
<P>
Тези предложения могат да имат сериозни последствия за приходите от туризъм, свързани с любителския риболов, а също и отрицателно културно въздействие върху много части на Ирландия. Ето защо Парламентът трябва да признае любителския риболов във всичките му форми като важен участник в риболовната промишленост, а реформираната обща политика в областта на рибарството да отчете в своята Бяла книга икономическите и социалните ползи от него.
<SPEAKER ID="059" NAME="Robert Dušek  " LANGUAGE="CS">
Докладът относно Зелената книга относно реформа на общата политика в областта на рибарството цели да даде начало на обществен дебат в институциите на Европейския съюз и на държавите-членки. Политиката в областта на рибарството, също като общата селскостопанска политика, е стратегическа програма, която засяга пряко всички граждани на Европейския съюз и за която трябва да бъдат взимани решения съгласно трите основни принципа, които са икономическата рентабилност на риболова, опазването и поддържането на рибните запаси и поддържането на приемлив жизнен стандарт на лицата, занимаващи се с риболов. Ако в проектозаконодателството не бъде постигнат баланс между всички тези принципи, съществува опасност от икономически упадък на крайбрежните региони, от изчерпване на определени видове риба или от увеличаване на незаконния риболов над определените граници. С оглед на факта, че 88% от рибната популация се ловува над максималните устойчиви равнища и че до 80% от общия улов бива изхвърлян, трябва да бъдат поставени ограничения, които ще дадат възможност на рибните популации да се възстановят, като така ще се увеличи драстично уловът в бъдеще, в същото време запазвайки устойчивостта. Докладчикът правилно подчерта, че, в резултат на нарушаване на равновесието между производители и купувачи поради участието на посредник - веригите за търговия на дребно - цените на рибата падат, което излага риболовният сектор на още по-голям риск. Представеният доклад отчита всички вече посочени основни риболовни принципи и извежда на преден план конкретни решения за устойчивост, и следователно това е добра отправна точка за всички нас по отношение на опазването на риболова.
<SPEAKER ID="060" NAME="Diogo Feio  " LANGUAGE="PT">
Искам да поздравя г-жа Patrão Neves за работата й и по доклада, който сега гласуваме. Темата за риболова очевидно е чувствителен въпрос за португалците, тъй като имаме няколко риболовни общности и е изключително важен въпрос за Социал-демократическия център - Народна партия (CDS-PP).
<P>
Считам, че ни е необходим нов регламент относно общата политика в областта на рибарството (ОПОР), който да е по ефективен и да е по-добре адаптиран към положението в съответните територии. Ето защо приветствам намерението да се постави акцент върху принципите на регионализиране и субсидиарност, като по този начин ще бъде осигурена по-голяма независимост на държавите-членки и ще бъде осигурена по-голяма гъвкавост на ОПОР. В същото време, като се има предвид, че предизвикателствата, свързани с околната среда, създават сериозни проблеми за риболовните ресурси, считам, че е от решаващо значение новата ОПОР да създаде възможности за екологично устойчив и икономически жизнеспособен риболов. Не са ни безразлични проблемите, пред които са изправени рибарите, и препоръчваме новата ОПОР да осигури подходяща защита за риболовния капацитет на общностите, които зависят от риболова.
<P>
Считам също така, че е от жизненоважно значение новата ОПОР да гарантира качеството на рибата, при това в достатъчни количества за хората, за да може да поддържат богат на риба хранителен режим, който считаме, че е добре балансиран и полезен за здравословния живот.
<P>
Ще следя с голям интерес и особено внимание бъдещата реформа на ОПОР и винаги ще защитавам португалските интереси в този стратегически сектор.
<SPEAKER ID="999" NAME="Alan Kelly  " LANGUAGE="EN">
На практическо равнище приветствам предложенията за дългосрочно опазване на морските ресурси както с екологични, така и с икономически цели; осъвременяването на технологиите за риболов и акцентът, който то поставя върху необходимостта от професионални квалификации в рамките на сектора. По-специално, изразявам задоволство относно препоръката всички задължителни промени да бъдат въвеждани постепенно и да се изисква първоначален преходен период, за да се осигури достатъчно време на сектора, и особено на отделните рибари, да се справят с допълнителните разходи в промишленост, в която вече съществуват тежки условия. Все пак, макар да признавам, че докладът очертава разликата в третирането на риболова в открито море и дребномащабния риболов, трябва със съжаление да отбележа, че се налагат още повече разходи, особено на последния. Риболовът не е просто икономическа дейност. Той е както социална, така и културна дейност, а начинът на живот на дребния рибар трябва да бъде защитен. Тяхното препитание, до момента, зависеше от историческото право, което неговата местна общност е имала върху правата за риболов по своето крайбрежие. В този контекст, не трябва да забравяме за обещанието, направено в този доклад, "да се гарантира (на хората, препитаващи се от риболов) справедлив стандарт на живот."
<SPEAKER ID="998" NAME="James Nicholson  " LANGUAGE="EN">
Вече е широко прието становището, че реформата на общата политика в областта на рибарството от 2002 г. претърпя пълен провал и положението в риболовната промишленост продължава да се влошава, а не да се подобрява. ОПОР се превърна в бюрократичен кошмар, в който промишлеността страда от свръхрегулиране и микроуправление, а в същото време се постигат много малко положителни резултати. Неизбежната реформа на ОПОР представлява възможност политиката да бъде насочена в ново направление, встрани от прекомерната бюрокрация, и да постигне целите по всички аспекти, за които това се очаква - екологичен, социален и икономически. Основната цел на една реформирана ОПОР трябва да е гаранцията, че рибарите ще могат да печелят достойно препитанието си и в същото време ще бъде постигната екологична устойчивост. Предизвикателството е да бъде формулирана обща политика в областта на рибарството, която запазва както работните места, така и рибните запаси. Една реформирана ОПОР трябва да прекрати централизираното свръхрегулиране от Брюксел, като вместо това се съсредоточи върху идеи, като например как заинтересованите страни да могат да извършват ежедневното управление на запасите на местно равнище.
<SPEAKER ID="061" NAME="Wojciech Michał Olejniczak  " LANGUAGE="PL">
Зелената книга относно общата политика в областта на рибарството оборва напълно Европейската комисия и държавите-членки. Тя е ясно доказателство, че не всички проекти и реформи, извършвани в Съюза, са успешни. Ето защо трябва да направим правилните изводи по отношение както на институционални, така и на практически решения.
<P>
Една от основните грешки на реформата през 2002 г. беше прекомерната централизация. Разнообразието и специфичните характеристики на различните региони на Европейския съюз следва да ни задължат да подходим регионално. Европейската комисия не трябва да третира Балтийско море наравно с Атлантическия океан или Средиземно море. Регионализацията на политиката в областта на рибарството следва да върви ръка за ръка с конкретни мерки, свързани със социалните и икономическите въпроси. От гледна точка на хората, които живеят в области, зависещи от риболова, най-важната посока на действие е икономическа и социална диверсификация, както и преструктуриране, включително създаването на нови работни места извън риболовния сектор. Фактът, че не е възможно да бъде увеличен уловът и повишена заетостта в риболовния сектор в Балтика, следва да доведе до прилагането на горепосочените мерки. Това отговаря на социалните очаквания и потребности.
<P>
Изследванията показват, че две трети от европейските рибни запаси са застрашени, включително много добре познати видове, като например морски език, писия и треска. Анализите, извършени от Световния фонд за дивата природа, открито посочват, че ако не бъдат направени конкретни промени, размножителната популация на рибата тон в Средиземноморието и много други видове ще изчезнат до 2012 г.
<SPEAKER ID="062" NAME="Sirpa Pietikäinen  " LANGUAGE="FI">
Г-н председател, госпожи и господа, от десетилетия общата политика на Европейския съюз в областта на рибарството контролира риболова в рамките на Общността и в териториалните води на трети държави.
<P>
За съжаление, това е една от областите на Европейския съюз с най-неуспешни политики и е довела до положение, което може да се опише като криза, и то съвсем основателно. Положението на рибните запаси е изключително обезпокоително: две трети от рибните запаси на Европейския съюз, използвани за търговски цели, са намалели драстично. Намаляващата рентабилност и силно намалелите рибни пасажи означават, че риболовната промишленост е в голяма опасност. Прекомерните риболовни квоти и незаконният риболов унищожават рибните запаси с тревожни темпове.
<P>
Кризата се дължи на факта, че от дълго време има абсолютно безразличие към проблемите, натрупани поради прекомерен риболов и незаконен риболов. Нещо повече, разрушителните риболовни методи също нанасят поражения на останалата част от морската среда. Дънното тралиране е един от най-унищожителните методи.
<P>
Европейският съюз трябва да обърне сериозно внимание на кризата на рибните запаси. Съществува също така и тясна връзка по отношение на външната перспектива, защото Съюзът внася отвън почти една трета от продаваната риба. Ключов елемент на новата политика в областта на рибарството ще бъде поставянето на по-устойчива основа на споразуменията, които имаме с нашите риболовни партньори. Основните реформи трябва да засегнат свръхкапацитета по отношение на риболовните кораби и по-ефективно наблюдение с оглед на борбата с незаконния риболов.
<P>
Основните градивни елементи на политиката в областта на рибарството, както се предлага от Комисията в нейната Зелена книга, трябва да бъдат превръщането на екосистемите в отправна точка и принципът на предпазните мерки. Политиката трябва да бъде насочена главно към реално устойчивия риболов на всеки вид риба и за да бъде постигнато това, всяка нация трябва да има своя стратегия за управление и закрила. При необходимост Съюзът също трябва да има готовност да приеме решения, които да гарантират възстановяването на запасите чрез въвеждането на пълна забрана на риболова и търговията с риба.
<SPEAKER ID="063" NAME="Nuno Teixeira  " LANGUAGE="PT">
Зелената книга относно реформата на общата политика в областта на рибарството (ОПОР) е възможност за преразглеждане на тази европейска политика от различни аспекти (икономически, социален и екологичен), като бъдат определени нови подходи, насочени към решаване на проблемите, които продължават да съществуват в този сектор. Реформата на ОПОР поставя специален акцент върху най-отдалечените региони, в които риболовът е изключително важен за местното развитие и препитанието на хората.
<P>
Докладът относно Зелената книга настоява за реформи, които считам, че ще бъдат необходими за по-добро прилагане на тази политика на регионално равнище, по-специално децентрализираното управление на риболова да вземе под внимание конкретните особености на всеки регион и да обвърже устойчивостта на сектора чрез опазването на видовете. В Мадейра съществува спешна необходимост от модернизиране на корабите и насърчаване на мерки, които да гарантират икономическата жизнеспособност на риболова. Подчертавам отново, че по-голямата ефективност при управлението на риболовните ресурси и стратегията за финансова подкрепа на работещите в сектора са основни приоритети в тази реформа и те трябва да бъдат изпълнени на регионално равнище.
<P>
Реформата на общата политика в областта на рибарството отбелязва нов етап в развитието на сектора с по-активно участие на всички ангажирани на национално, регионално равнище и на равнище на промишлеността.
