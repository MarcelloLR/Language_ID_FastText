<CHAPTER ID="018">
Единна процедура за подаване на заявление за разрешение за пребиваване и работа (разискване)
<SPEAKER ID="130" NAME="Председател">
Следващата точка е докладът на Véronique Mathieu, от името на комисията по граждански свободи, правосъдие и вътрешни работи, относно предложението за директива на Европейския парламент и на Съвета относно единна процедура за кандидатстване на граждани на трети страни за единно разрешително за пребиваване и работа на територията на държава-членка и относно общ набор от права на работници от трети страни, които законно пребивават в държава-членка - C6-0470/2007 -.
<SPEAKER ID="131" NAME="Véronique Mathieu" LANGUAGE="FR">
Г-жо председател, г-жо член на Комисията, госпожи и господа, както знаете, вече от десет години Европейският съюз се опитва да се въоръжи със законодателни инструменти в областта на икономическата имиграция.
<P>
Вместо от самото начало да възприеме глобален подход Комисията предпочете секторен подход. Проектът за директива изяснява необходимостта от обща политика относно законната имиграция по-специално икономическата й разновидност.
<P>
Досега ние приемахме законодателство относно незаконната имиграция, мерките за граничен контрол, визовата политика. Време е заедно да постигнем напредък по темата на икономическата миграция, защото Европейският съюз трябва да посрещне предизвикателствата, които са общи за всички негови държави-членки; предизвикателства, които изискват общи решения на европейско равнище.
<P>
Тези предизвикателства са демографският спад и застаряването на населението на Европа. Всъщност поради тези два проблема, които засягат Европа в нейната цялост, световните прогнози за заетостта показват забележим недостиг на работна сила през идните години. Поради това трябва да намерим решения на европейско равнище за посрещане нуждите на пазара на труда и икономическата миграция е едно от решенията, които трябва да проучим.
<P>
Да внимаваме обаче и да не се заблуждаваме. Определянето на европейски подход към управлението на законната имиграция означава той да бъде организиран с подчертано внимание към потребностите и капацитета за приемане на всяка държава-членка. Както е посочено в членове 1 и 8 от проекта за директива, държавите ще запазят контрола върху броя мигранти, които желаят да допуснат на националната си територия.
<P>
Нашите правителства работиха по различни начини за регулиране на икономическата имиграция: чрез двустранни споразумения, квоти, регламентиращи мерки. Нито една от тези мерки обаче не се доказа като наистина ефикасна за управление на потоците на законна миграция и в същото време за борба с незаконната имиграция. Връзката между двете е очевидна. Именно чрез организиране по най-добрия възможен начин на законната имиграция ще бъдем в състояние да сложим край на незаконната имиграция. Това е целият въпрос зад приемането на пакета от мерки, въведени вече от Комисията преди поне пет години.
<P>
Какво ново ще донесе тази директива за "единно разрешително" в съществуващия правен пейзаж в областта на икономическата миграция? За разлика от директивата за "синя карта" тази директива не засяга критериите за допускане на работници от трети страни. Тя има за цел преодоляване на разминаванията между различните национални законодателства относно процедурите за кандидатстване за разрешителни за работа и пребиваване и правата на чужденците, работещи законно в Европейския съюз.
<P>
Все още няма европейски документ, който да обхваща съвкупността от права, които се предоставят на гражданите на трети страни, работещи и пребиваващи законно в Съюза. Следователно директивата ще сложи край на разминаванията в закрилата на тези работници, като осигури равноправно третиране с местните работници в значителен брой области: условия на труд, образование и професионално обучение, социална защита, достъп до стоки и услуги, данъчни облекчения.
<P>
По този начин общата основа ще предостави на тези хора защита против експлоатация, като им гарантира предимствата на един сигурен и защитим правен статут. Това е също начин за борба с нелоялната конкуренция, която е в ущърб на европейските работници. Всъщност разликата в закрилата в крайна сметка вероятно ще способства за назначаване на нискоквалифицирана и слабо защитена работна сила за сметка на европейските работници.
<P>
Освен това директивата ще опрости процедурите по допускане с цел заетост. Всички държави-членки ще имат уеднаквена процедура, която ще е по-проста, по-бърза и не толкова обременителна. С това приемането на директивата ще доведе до големи предимства за мигрантите, за работодателите и за националните администрации и най-накрая ще позволи по-добро управление на потоците на законна миграция.
<P>
Парламент вече е съзаконодателен орган, което означава, че и той трябва да покаже отговорно отношение - едно идеалистично и остаряло мнение - и трябва да покажем, че сме на висотата на новите задължения, които ни възложи Договорът от Лисабон. Нека покажем, че сме заслужаващи доверие представители, които са готови да се изправят срещу мащабното предизвикателство, което представлява управлението на миграционния натиск по границите на Европа. Знаем, че добре управляваните миграционни потоци ще бъдат от полза за всички.
<SPEAKER ID="132" NAME="Сесилия Малмстрьом" LANGUAGE="EN">
Г-жо председател, преди всичко, бих искала да благодаря на двамата докладчици, г-жа Mathieu и г-н Cercas, на двете комисии, както и на белгийското председателство за усърдната работа, която беше извършена по това предложение.
<P>
Както знаете и както каза докладчикът, Комисията вече представи доклада през 2007 г. Целта ни беше и продължава да бъде опростяване на процедурите чрез въвеждане на единно разрешително за пребиваване и работа, като в същото време се гарантират правата, свързани със заетостта, на законно пребиваващите работници от трети страни, които не са обхванати от конкретно законодателство на ЕС или предложения на Комисията. С това предложение ние не разглеждаме условията за издаване или отнемане на разрешително. Тези условия са в компетенциите на държавите-членки, както и решението за бройката, която да бъде приемана - ако има такава.
<P>
Предложението е един от елементите за изграждане на политиката на Европейския съюз по отношение на пазара на труда и миграцията. Ако то бъде прието от Парламента и Съвета, директивата ще потвърди, че Европейският съюз цени важния принос, който работниците от трети страни дават за нашите икономики и нашите общества. Това би доказало също, че сме готови и способни да постигнем съгласие по законодателство относно труда и миграцията.
<P>
Това е едно много сложно предложение, което засяга както имиграционната страна, така и социалната страна на заетостта. Мнозинството от измененията, гласувани в съответните комисии на Парламента, могат да бъдат подкрепени от Комисията, доколкото засилват процедурните гаранции както за мигрантите, така и за работодателите. Това е свързано с измененията, ориентирани към по-нататъшно улесняване на процедурите за кандидатстване и укрепване на разпоредбите за равноправно третиране - например принципът на пропорционалност на таксите за процедурите и разпоредбите за равноправно третиране по отношение данъчни отстъпки.
<P>
От друга страна, изменението, което поставя износа на придобитите пенсии в зависимост от наличието на двустранно споразумение, е много по-ограничително в сравнение с подхода, предложен от Комисията.
<P>
Доволна съм да видя, че както председателството, така и Парламентът са положили сериозни усилия да сближат позициите си. Белгийското председателство опита да привлече държавите-членки по-близо до позицията на ЕП и аз знам, че Парламентът взе под внимание редица от опасенията и исканията на Съвета.
<P>
Компромисът, който всички се опитваме да постигнем, ще отговаря на определени критерии, като целта е да бъдат защитени работниците мигранти и да им се предостави поредица от свързани с работата социално-икономически права на основата, доколкото е възможно, на равноправно третиране с работниците от ЕС от първия ден на заетостта им. Той ще вземе също предвид значението на създаването на еднакви условия в целия ЕС за тези работници, и на трето място, важността да се покаже на другите страни - наши партньори - че сме готови да се погрижим за справедливото третиране на гражданите на трети страни, които законно пребивават и работят в нашите държави-членки.
<P>
Не можем да пренебрегнем опасенията на държавите-членки във връзка с някои разпоредби относно равноправното третиране, особено когато се стигне до бюджетна концентрация. Това, което намирам за важно, е критериите, които току-що подчертах, да се спазват, дори и ако крайният резултат не е толкова идеален, колкото искахме, и толкова амбициозен, колкото се надявахме. Както каза г-жа Mathieu, това е компромис. Това е добър компромис и той бележи важна крачка напред в областта на законната миграция и ще бъде от голяма важност за работниците от Европейския съюз.
<P>
Затова позволете ми да изразя надеждата си, че ще можем да постигнем съгласие по предложението възможно най-скоро. Отново благодаря на докладчиците и докладчиците в сянка за свършената работа.
<SPEAKER ID="133" NAME="Alejandro Cercas" LANGUAGE="ES">
Г-жо председател, г-жо член на Комисията, г-жо Mathieu, госпожи и господа, имиграцията в Европа е без съмнение много важен и особено значим политически, икономически и обществен въпрос.
<P>
Тя е мащабна възможност, но изисква интелигентно, справедливо управление, тъй като иначе би се превърнала в проблем не само за пристигащите, тъй като те няма да бъдат третирани справедливо, но също и за работниците, които са тук и чиито работни места биха били застрашени. Алтернативата е пазарът на труда да бъде раздвоен и разделен и да има "нискобюджетни" работници, заплашващи социалните завоевания, спечелени за цял век изграждане на европейския социален модел.
<P>
Следователно, г-жо член на Комисията, г-жо Mathieu, принципът на равноправно третиране е крайъгълният камък в една политика по икономическата имиграция, която е едновременно интелигентна и справедлива. Съветът каза това в Тампере преди 11 години, Комисията каза това преди пет години в своята Зелена книга, а утре Парламентът трябва да гласува по предложение за законодателна инициатива. Темата за равноправното третиране е в центъра на вниманието на глава III от директивата. Това не е просто една бюрократична директива. Тя определя права и задължения, които трябва да важат за всички законни имигранти, и тя следва да обхваща всички права на равноправно третиране и недискриминация.
<P>
За съжаление обаче, г-жо член на Комисията, директивата не е тази, която ни беше обещана. Това го казвам не аз или комисията по заетост и социални въпроси, а всички хуманитарни неправителствени организации, всички църкви в Европа и всички профсъюзи, без изключение. Директивата е неадекватна и дори опасна, защото тя изключва точно групите, които най-много се нуждаят от защита; тя изключва сезонните работници, разселените лица, лицата, временно командировани от техните дружества, и работниците от по-слабо развитите страни, които ще идват тук съгласно Модус 4 на Общото споразумение за митата и търговията (ГАТТ).
<P>
Затова стотици хиляди работници ще пристигнат от трети страни в съответствие с принципа на страната на произход, тъй като те няма да бъдат третирани равноправно от директивата. Това е така и защото Вие давате на държавите-членки възможността да се отклонят от равноправно третиране що се отнася до изплащането на пенсии, когато те се върнат в своите страни, на семейни помощи и социални придобивки за безработните, с изключение на самото обезщетение за безработица. Това ще важи дори за работници, които са обхванати от принципа за равноправно третиране и ползват покритие, каквото г-жа Mathieu обясни. Те също са изключени от безвъзмездни помощи и всякакъв вид подпомагане за висше образование, включително професионално обучение.
<P>
Поради всички тези причини Комисията заявява в обяснителния меморандум и в оценката на въздействието, че възнамерява да премахне и да сложи край на "разминаването по отношение на правата", но не го прави на практика. Това не е достатъчно, г-жо член на Комисията.
<P>
Нещо повече - за съжаление утре имаме изменения, внесени от групите от десницата и дясноцентристките групи, които отиват още по-далеч, както казахте, и които възприемат дори най-крайните позиции на Съвета с цел да бъде унищожен консенсусът, който бяхме постигнали в комисията по заетост и социални въпроси.
<P>
Затова считам, г-жо член на Комисията, г-жо Mathieu, госпожи и господа, че трябва да проведем много по-широко разискване по темата, заедно с другите директиви, която стои отворена пред европейското гражданско общество, неправителствените организации, църквите и профсъюзите. Не трябва да решаваме проблема толкова бързо и според мен толкова безотговорно, както би било, ако приемем текста на Съвета утре.
<P>
Считам, че мнозинството от колегите, независимо от политическите различия, биха се съгласили да се проведе широко разискване с цел да се постигне широк консенсус в Парламента, който да съответства на принципите на нашата Харта за основните права и да следва препоръките на Обединените нации, Международната организация на труда и Съвета на Европа.
<P>
Говорим за достойнството на хората, но също и за бъдещето на Европа, и считам, че в Европа е необходимо всички работници без изключение и независимо от произхода им да имат всички права без някое от тях да бъде изключено, ако живеят законно в Европа. Това е начинът за борба с ксенофобията и расизма и да се борим за една достойна Европа.
<SPEAKER ID="134" NAME="Ria Oomen-Ruijten" LANGUAGE="NL">
Г-жо председател, позволете ми преди всичко да поздравя г-жа Mathieu, която съумя да поеме водещата роля по една проблематика, която се скиташе наоколо от години. Ако съм Ви разбрала добре, г-жо Малмстрьом, предложението за директива относно условията, регулиращи престоя на граждани на трети страни в Европейския съюз с цел работа, беше внесено още през 2001 г. Онова предложение беше оттеглено през 2006 г., след което настоящото предложение беше внесено през 2007 г., с тази единна процедура за гражданите на трети страни, влизащи в ЕС с цел да работят тук. Вследствие на това разрешителните за пребиваване и работа се обединяват в едно.
<P>
Г-жо председател, внесеното сега предложение - и не съм изцяло съгласна с г-н Cercas - показва, че гражданите на трети страни, които притежават единно разрешително, имат социални права, които всъщност са еднакви за всички. Разискването в комисията по социални въпроси и околна среда - и тук благодаря на колегата г-н Cercas, защото се радвам да обсъдя това с него - стана доста разгорещено по две точки. Най-вече заради обхвата, при който - и това е нещо, с което съм съгласна - командированите работници не могат или нямат право да получат единно разрешително. Това е описано в член 3, параграф 2, буква б) от Директива 96/71/ЕО, известна също като директива относно командироването на работници.
<P>
Според мен общественият статут на командированите граждани на трети страни е и е бил адекватно описан в тази директива. Това, което тогава смятах и сега смятам за важно, е да създадем еднакви условия, при които няма да се допуска командированите служители да работят срещу по-ниско възнаграждение от обичайния персонал. Обаче се питам дали като пропускаме да споменем директивата относно командироването на работници няма да си създадем проблеми в бъдеще.
<P>
Второто ми съображение, за което положих доста усилия и което сега е променено в резултат от моето изменение, е принципът за нарушаване на равноправното третиране. Бях и продължавам да съм на мнение, че този принцип, както е записан в Регламент (EО) № 883, трябва също да бъде наша отправна точка, когато се стигне до единното разрешително. Смятам, че компромисът, който Съветът постигна, е добър, защото гарантира както равни права, така и равноправно третиране.
<SPEAKER ID="135" NAME="Vilija Blinkevičiūtė" LANGUAGE="LT">
Г-жо председател, директивата относно единното разрешително за пребиваване и работа наистина е много важна. Имаше много дискусии, много мнения и много оценки, но не се постигна общо решение, което да бъде приемливо за всички работници от трети страни, законно пребиваващи и работещи в държавите-членки на ЕС. Директивата трябва да бъде една всеобхватна рамкова директива относно правата на работници от трети страни и да стане рамка за конкретни директиви, тъй като само тогава тя може да съдейства за целта на Европейския съюз за обща миграциона политика. Основният проблем е във факта, че рамката на директивата, която ни беше обещана, вече беше извадена от предложението на Комисията, тъй като определени категории работници като сезонните работници, лицата, временно командировани от техните дружества, и бежанците бяха заличени от съдържанието й. С други думи, директивата не укрепва принципа на правна равностойност за работници от трети страни. За да бъде директивата отправна точка и рамка, е необходимо всички работници да бъдат включени в обхвата на директивата, и по-конкретно сезонните работници, защото в противен случай мигрантите, законно пребиваващи и работещи в Европейския съюз, не биха имали условия на труд, основани на принципите на справедливост, еднородност и равенство. Трябва да се отбележи, че работниците мигранти дават принос към икономиката на ЕС чрез своята работа и данъците и вноските за социално осигуряване, които плащат. Затова на тях трябва да им бъдат гарантирани същите минимални права и да бъдат третирани по същия начин на пазара на труда. Ако гласуваме утре по директивата трябва да бъдем единни, защото само тогава ще можем да спечелим борбата всички групи работници да бъдат включени в директивата и те да имат равни права. Бих искала да наблегна, че е невъзможно да се създаде двустепенен пазар на труда, било то в или извън Европейския съюз. Не трябва да допуснем образуване на най-беден слой работещи, които се сблъскват с дискриминация и нямат никакви права и гаранции. Ако го направим, това ще бъде потъпкване на всички обществени стандарти, които сме постигнали до момента.
<SPEAKER ID="136" NAME="Sophia in 't Veld" LANGUAGE="EN">
Г-жо председател, преди всичко бих искала да започна с един малък процедурен въпрос: отбелязвам, че при едно толкова важно разискване партньорът ни в преговорите - Съветът - отсъства. Намирам това за неприемливо. Това не се случва за първи път и изисквам от председателството на залата да изпрати писмено оплакване до Съвета в тази връзка.
<P>
(Ръкопляскания)
<P>
След това бих искала да продължа и заедно с другите да поздравя г-жа Mathieu за свършената от нея много добра работа по една много трудна, сложна и чувствителна проблематика. Моята група, групата ALDE, ще поеме своята отговорност и ние също искаме да се стигне до съгласие, защото си даваме сметка, че това е много важно. Но не правим това с удовлетворение, защото, както мисля, че беше изразено по различни начини от всички групи в залата и от Комисията, предложението не отива толкова далеч, колкото е необходимо.
<P>
Групата ми ще се придържа към своята позиция за допълнителните документи, защото ако позволим на държавите-членки да изискват допълнителни документи, това би обезсмислило самата цел на единното разрешително; или ще има единно разрешително, или не, но ако има единно разрешително, няма допълнителни документи.
<P>
Що се отнася до таблиците за съответствие, в името на постигането на споразумение, моята група няма да гласува за включване на таблици за съответствие. Но трябва да кажа - това е лична бележка - че намирам това за позорно ограничение от държавите-членки, защото ако те имат намерение да транспозират директивата и да бъдат прозрачни в този процес, те трябва - по своя воля - да включат таблици за съответствие.
<P>
И последно, през 1999 г. в Тампере държавите-членки излязоха с тържествено заявление, че искат обща политика по убежището и имиграцията. Е, какъв напредък сме постигнали към момента? Почти никакъв. Съвършено ясно е, че държавите-членки не искат обща имиграционна политика.
<SPEAKER ID="137" NAME="Jean Lambert" LANGUAGE="EN">
Г-жо председател, ние също сме загрижени за разнородния пазар на труда, който вече съществува между 27-те държави-членки и в рамките на тези 27 държави-членки, но сега загрижеността ни е как да преминем от това положение към нещо, което да е по-всеобхватно и стабилно.
<P>
Искаме да бъдем сигурни, че има съгласувана основа за правата на мнозинството граждани на трети страни, както беше първоначално предложено от Комисията и като цяло подобрено в комисията по заетост и социални въпроси.
<P>
Не искаме да виждаме как тези права все повече се ограничават и орязват, така че на утрешното гласуване ще подкрепим най-широкия и най-неоспорим набор от права. Искаме да напомним на Съвета, че ние тук сме загрижени за лицата, които би следвало да могат да развиват уменията и образованието си, да ползват вноските за социално осигуряване, които плащат, и да очакват да могат да потърсят пенсионните си права, имайки предвид, както се признава в предложението, че трудът им подпомага нашите икономики и всъщност нашите общества.
<P>
За нашата група ангажиментът за циркулиращата миграция също е важен в член 11, буква a). Обхватът е спорен въпрос, защото има и други съществуващи документи в процес на обсъждане, което понякога създава напрежение. Бихме изпаднали в самозаблуда, ако си мислим, че това, което имаме като внесено предложение, всъщност ще отговори на потребностите на абсолютно всеки работник мигрант в Европейския съюз. Необходим е по-нюансиран подход, за да се осигури миграцията да работи за тях, така че да не гласуваме например за включване на ползващите хуманитарна закрила.
<SPEAKER ID="138" NAME="Patrick Le Hyaric" LANGUAGE="FR">
Г-жо председател, г-жо член на Комисията, както твърде сполучливо го описа г-н Cercas, има разминаване в мненията между комисията по заетост и социални въпроси и комисията по граждански свободи, правосъдие и вътрешни работи. Затова Парламентът трябва да гласува против така наречената директива за единното разрешително. В основата си този текст има една единствена цел, която лесно се забелязва, а именно, да накара работниците от Европейския съюз да се конкурират с работници от страни извън Европа и дори да накара работниците имигранти да се конкурират помежду си, в зависимост от техния статут.
<P>
Ако директивата остане в този си вид, ще има няколко вида статут: на постоянно пребиваващи, на сезонни работници, на лица, временно командировани от собствените им дружества. Тя би направила официално съществуването на няколко категории работници в Европейския съюз. Да се приеме това би нарушило принципите на Хартата на основните права.
<P>
Противно на това, което казахте, г-жо Mathieu, подобни разлики в статута ще доведат до постоянен натиск в посока надолу върху условията за живот, работа и заетост на всички работещи срещу възнаграждение в Европейския съюз. Равенството не може да бъде обобщено, като само се позовем на условията на труд.
<P>
Както каза г-н Cercas, равенството трябва да включва възнаграждения, работно време, сигурност на заетостта, здраве, почивни дни, социална защита, достъп до обществени услуги и обучение. Без този общ минимум ще имаме конкуренция на джунглата, накърняване на достойнството, изключване и експлоатация без граници. Равенството трябва да включва всички работници, независимо от произхода им. Нека не приемаме добавянето на нови видове конкуренция между работниците, свръх тези, въведени от ужасяващата директива Bolkestein. Равенството между работниците трябва да бъде цел на една положителна директива за единното разрешително, която утвърждава този принцип. В нейно отсъствие би трябвало в името на Европа, на работниците, на социална Европа, на хуманна Европа всички ние заедно в Парламента, независимо от мненията ни, да отхвърлим директивата.
<SPEAKER ID="139" NAME="Mara Bizzotto" LANGUAGE="IT">
Г-жо председател, госпожи и господа, въпросният доклад със сигурност съдържа някои положителни елементи и общата му цел е да се опростят процесите и да се намалят бюрократичните стъпки за работниците от трети страни, които имат валидно разрешение за пребиваване в държава-членка.
<P>
Като дискусионен въпрос бих искала да спомена факта, че днес в Европа десетки милиони граждани - твърде много от тях са млади - са без работа вследствие на структурните недостатъци на производствената система в Европа и в резултат на кризата, краят на която като че ли не се вижда.
<P>
Най-важната отговорност на Европа, дори преди да подпомага гражданите на трети страни, пребиваващи в нашите страни, е да приложи икономически, политически и обществени мерки, които ще помогнат на нашите граждани най-напред да намерят или да си върнат работата. Ако Европа може да осигури работа за собствените си граждани, това ще създаде здрави обществени основи, така че потоците на външна миграция да могат да бъдат приети адекватно.
<P>
Възловото съображение трябва да бъде да се осигури преди всичко Европа да расте независима и да стои здраво на собствените си крака. Тогава нашите страни ще бъдат достатъчно силни, за да предложат работа и на други.
<SPEAKER ID="140" NAME="Daniël van der Stoep" AFFILIATION="NI">
(NL) Г-жо председател, моята партия винаги ясно е заявявала, че ние сме против европейска миграционна политика и политика в областта на убежището. В Нидерландия сега имаме много добър кабинет, който е повече способен да изпълни волята на народа в областите на убежището и имиграцията, отколкото преди, но сега просто бяхме поставени пред fait accompli (свършен факт).
<P>
При все това моята партия, делегацията на нидерландската Партия на свободата (PVV), винаги ще се стреми да осигури тези правомощия да бъдат предадени обратно на държавите-членки. Важното нещо, което трябва да се направи междувременно, разбира се, е да се ограничат вредите, но не това се опитва да постигне докладът: новата процедура всъщност прави по-лесно, а не по-трудно за хората да влизат в Европейския съюз.
<P>
Г-жо председател, само една елитарна политическа класа, която напълно е скъсала връзката със своите граждани, би могла да изостави на произвола на съдбата тези граждани, които са свидетели на бедствените последици от ежедневната масовата имиграция на мигранти, които не са от Запада. Аз ще гласувам против доклада, защото бях избран от нидерландците, а не от търсачи на щастие, които искат да опитат западните удоволствия, без да са прегърнали юдейско-християнските ценности.
<SPEAKER ID="141" NAME="Simon Busuttil" AFFILIATION="PPE">
(MT) Г-жо председател, бих искал да започна с поздравления към Véronique Mathieu за всичките усилия, които тя вложи за постигане на този резултат. Тя свърши твърде важна работа по изключително сложна тема, както каза членът на Комисията Малмстрьом. Като група на Европейската народна партия (Християндемократи) ние подкрепяме сътрудничеството в областта на законната имиграция, като даваме ясно да се разбере, че в същото време засилваме противодействието си на незаконната имиграция. Считам, че едното не може да съществува без другото. Все пък в същото време признаваме, че едно от средствата, което може да бъде използвано за борба срещу незаконната имиграция, е да се открият добри и ясни възможности за регламентирана имиграция, точно каквото правим в този случай. Бих искал също да напомня, както каза Véronique Mathieu, че новите правомощия, предоставени ни в тази област от Договора от Лисабон, донесоха със себе си и нови задължения. Поради това, тъй като от нас се изисква да поемем тези нови задължения, Парламентът трябва да направи точно това, като покаже, че е способен да постигне компромис със Съвета на министрите. За това се налага да бъдат приети някои позиции на Съвета като защитните мерки, които той би искал да запази при издаването на разрешителните съгласно директивата. Това според мен поставя въпроса за равноправното третиране. Трябва да приемем, че за да постигнем съгласие със Съвета, ще трябва неминуемо да приемем, че условията не винаги ще бъдат еднакви. В същото време обаче, и с това приключвам, тези, които претендират, че прекалено избързваме, или които са готови да гласуват "против", трябва да си дават сметка, че без такава директива ще се стигне до незаконно положение, което определено няма да укрепи достойнството на работниците, които се окажат в него.
<SPEAKER ID="142" NAME="Claude Moraes" AFFILIATION="S&amp;D">
(EN) Г-жо председател, мисля, че и двамата ми колеги от групата S&D - г-н Cercas и г-жа Blinkevičiūt- споменаха основния проблем за нашата група в този пакет: не става дума само за равноправното третиране или принципа за страната на произход - както каза г-жа Oomen-Ruijten, това беше разисквано много нашироко. Стои също и въпросът за нелогичността на положението, в което се намираме днес. Имаме предложение за единно разрешително, което идва след предложението за квалифицираните работници, синята карта и идва след санкциите за работодателите. Това означава, че имаме пакет, съдържащ много от правилните намерения, като прилагане на хоризонтален подход. Но няма хоризонтален подход, защото сме в положение, в което г-жа Mathieu върши добра работа с това, с което разполага, но както тя обясни в своето изказване, искахме глобален подход, а сега имаме секторен подход и точно във връзка с този секторен подход изказа загриженост г-жа Lambert.
<P>
Така че къде се намираме днес? Нашата група е дълбоко обезпокоена за сферата на заетост на принципа за страната на произход и, както каза моята колежка г-жа Blinkevičiūtė, имаме реален проблем с категориите работници, които са включени в това предложение. Така че имаме положение, в което командированите работници, лицата, временно командировани от собствените им дружества, сезонните работници и - да - лицата, които се ползват с международна закрила - всички те са изключени. Ние ще представим тези изменения отново утре от името на нашата група.
<P>
Ако има единно разрешително, което не отговаря на това, което пише на документа - в смисъл, при което няма реално широк подход към влизането на граждани на трети страни в Европейския съюз - ще се сблъскаме с проблемите за равноправно третиране, работна сила от две категории и други проблеми, които искаме да решим чрез общи политики.
<P>
От друга страна, в комисията по граждански свободи, правосъдие и вътрешни работи по-конкретно си даваме сметка, че подходът, с който трябва да работим, е секторният, така че ще има директиви относно сезонните работници и лицата, временно командировани от собствените им дружества, но не може да обвинявате нашата група, която е заложила равноправното третиране въз основа на принципа за страната на произход в центъра на дейностите си в опитите да бъдат решени тези въпроси. Казваме истината, а тя е, че вършим нещата по погрешен начин и го правим заради хората, които не са тук днес, за да чуят аргументите ни: представителите на Съвета. Съветът не пожела да работи по въпроса по хоризонтален начин и затова оставаме с този подход "на парче".
<P>
Така че относно единното разрешително ние разбираме добрите намерения и глобалния подход и работата на докладчика в опитите да накара това да работи, но ние добросъвестно ще представим измененията си утре с надеждата да успеем да получим единно разрешително, което да казва какво е: единно разрешително, обхващащо широкото разнообразие на хора, които искат да работят в Европейския съюз. Искаме да направим това единно разрешително реалистично, за да работи за всички държави-членки и да издържи проверката на времето.
<SPEAKER ID="143" NAME="Gesine Meissner" AFFILIATION="ALDE">
(DE) Г-жо председател, вече от една година съм в Парламента и съм се занимавала с различни проблематики, но нито една от тях не е била толкова трудна, колкото тази, която е тук пред нас. В този момент бих искала отново да изкажа искрените си благодарности на г-жа Mathieu и г-н Cercas, двамата докладчици от компетентните комисии.
<P>
Това наистина е много трудна тема и причината е, че ние, разбира се, имаме много възвишени идеали в Европа. Искаме да третираме всеки, който живее и работи тук, справедливо и равноправно. По принцип това е нещо, с което всички можем да се съгласим като отправна точка. Обаче остава въпросът доколко реално ще можем да приложим това в подробности.
<P>
Вече ни беше напомнено, че с Договора от Лисабон сега желаем да разработим обща миграционна политика и политика в областта на убежището. Политиката в областта на убежището е нещо близко на сърцата ни и не само заради Хартата на основните права. Нуждаем се от миграционна политика поради икономически съображения, тъй като протичат демографски промени и имаме много неотложна потребност не само от висококвалифицирани работници, но също и от по-слабо квалифицирани работници.
<P>
По същество основната трудност тук е какво да се прави. Както вече беше казано - г-жа In 't Veld го спомена - държавите-членки заявиха още през 1990 г. в Тампере, че желаят да бъде разработена обща структура. Все още нищо не е представено. С други думи, това, което имаме днес, е компромис - не сме напълно доволни от него, но според мен е начин да се придвижим напред. Говорейки лично, мога напълно да разбера защо някои казват, че е необходимо повече време за обсъждане. И аз не съм напълно доволна от него. За мен е особено важно например всеки да има достъп до обучение и по-нататъшно образование, защото е абсолютно от възлово значение - не само за въпросните лица, така че те да могат да работят на пазара на труда, но също и за нас с реалната ни потребност от работници. В случая с общественото осигуряване например, където и без това вече имаме толкова много различни системи, които дори не са били уеднаквени в рамките на ЕС, това поставя въпроса как всъщност можем да създадем общ набор от права за гражданите на трети страни във всички случаи, дори и да искаме.
<P>
Трудно е и ето защо аз гледам на компромиса, който в момента е пред нас, като на нещо добро. Наистина трябва да гласуваме в подкрепа на документа; така поне ще имаме нещо.
<SPEAKER ID="144" NAME="Hélène Flautre" AFFILIATION="Verts/ALE">
(FR) Г-жо председател, трябва да се каже, че е изключително странно директива, която е замислена да гарантира правна рамка за съответен достъп до права за всички работници, да започва с дълъг списък на категориите работници, които са изключени от нея. Това я кара да прилича на проект за законна миграция, но също и за многослоен европейски пазар на труда, на който за всяка категория работници ще бъде определен, съобразно ценността им, нещо като портфейл от права. Затова сме още далеч от един хоризонтален и универсален подход към правата на работниците.
<P>
Мисля, че тези, които носят отговорност в Европа, още не са осъзнали, че повече права за работниците означава по-голяма икономическа ефективност и по-голямо социално сближаване, с по-големи индивидуални и колективни придобивки, разбира се, за мигрантите, за приемащите общества и за страните на произход. И наистина, това е показано в изследване на Лондонската школа по икономика, в което се твърди, че регламентирането на положението на 600 000 нередовни работници в Обединеното кралство, които няма да имат достъп до процедурата за единно заявление, би донесло 3 млрд. британски лири в хазната на Обединеното кралство. Считам, че изобщо не сме на висотата на предизвикателствата.
<SPEAKER ID="145" NAME="Csaba Sógor" AFFILIATION="PPE">
(HU) Г-жо председател, всички знаем, че икономическата имиграция е истинско явление в държавите-членки на Европейския съюз. Присъствието на работници от трети страни трябва да бъде оценено, като се имат предвид поне две съображения. Въпросът се проявява предимно като икономическа необходимост, тъй като демографските тенденции и тенденциите на пазара на труда сочат, че европейските общества се нуждаят от работната ръка на имигрантите. Така че е в наш интерес да осигурим имиграцията да протича законно, при регламентирани обстоятелства и държавите-членки да имат възможност да контролират процеса, а имигрантите да имат правна сигурност, което означава да няма възможност да се извличат изгоди от заобикаляне на законните процедури.
<P>
Считам, че частта на директивата, засягаща общите права, тоест равните права на имигрантите и служителите, които са граждани на въпросната държава-членка, е много важна. На този етап бих искал също да привлека внимание към другия, културния аспект на въпроса. Присъствието на имигранти с различни културни обичаи и традиции е източник на напрежение в много държави-членки. Убеден съм, че предоставянето на равни права не може да се ограничи до забрана на дискриминацията на пазара на труда. Считам, че въпросът изисква един по-премислен подход. Причината за това е, че законните работници имигранти не само носят допълнителен източник на работна сила в Европа, те не само искат да работят тук, те също искат да учат, да създават семейства, да отглеждат деца и да водят пълноценен живот. Следователно ако Европа реши, че икономическата имиграция е решението за дисбалансите, причинени от демографското положение, тя не трябва да пренебрегва културното измерение на въпроса. Успехът на културното многообразие предполага търпимост, взаимно уважение и солидарност.
<SPEAKER ID="146" NAME="Sergio Gaetano Cofferati" AFFILIATION="S&amp;D">
(IT) Г-жо председател, госпожи и господа, считам, че решението, което обсъждаме, е погрешно, че то е твърде несправедливо към много уязвими хора и че в някои отношения то е и вредно само за себе си, защото от ничие внимание няма да убегне - и този аргумент вече беше посочен - че има противоречие в това да се обсъжда единно разрешително, като се започва с откази и изключения.
<P>
Изключването на командированите работници, сезонните работници и бежанците от въпросното решение всъщност подкопава еднаквостта на правата както на трудовите, така и на гражданските права. Има дори и по-неблагоприятен сценарий: ние разглеждаме решение, което не само би могло да отвори пътя за форми на дъмпинг, тъй като разходите ще са различни във всеки случай, но и което ще прави разграничение между отделните граждани.
<P>
Парламентът ще трябва да обсъди на по-късен етап въпроса за условията на труд за сезонните работници. Г-жо член на Комисията, сезонните работници не са просто чужди граждани; те са също европейски граждани и ако съществени условия и права на гражданство ги разграничават едни от други, неизбежно предприятията ще потърсят решения от по-ниско качество, когато ги наемат.
<P>
Що се отнася до командированите работници, можете ли да си представите какъв вид положение ще се създаде на нашия глобален пазар, ако на големите многонационални компании бъде позволено да наемат хора да дойдат да работят в нашите страни, но при сроковете и условията, които се прилагат в техните страни на произход? Ще се създаде ново и крайно отрицателно положение. Дъмпингът не само ще се случва ежедневно; ще се правят и разграничения между гражданите, а това е нещо, с което Европа не се е сблъсквала никога, дори и в най-новата си история.
<P>
Единството е от основно значение и поради това разпоредбата трябва да бъде преразгледана из основи.
<SPEAKER ID="147" NAME="Carlos Coelho" AFFILIATION="PPE">
(PT) Г-жо председател, г-жо член на Комисията, госпожи и господа, нека бъдем ясни: това ли е договореността, която искахме? Отговорът е "не". Мнозина от нас в Парламента биха искали да се отиде по-далеч, но считам, че това е крачка в правилната посока по-конкретно по две причини: най-напред, защото в момента създаваме нов инструмент, целящ да облагодетелства гражданите на трети страни, които желаят да имигрират на територията на държави-членки, като им предоставя набор от права; на второ място, както г-жа Mathieu вече каза, поради политическото послание, което изпращаме към чужбина, което противодейства на идеята за "крепост Европа", способна да взема само репресивни мерки и да укрепва защитата, като в същото време даваме отговор на въпросите, повдигнати в Програмата от Стокхолм, относно създаването на гъвкави имиграционни политики, за да се насърчи икономическото развитие на Съюза.
<P>
Затова съм съгласен с г-жа Mathieu, че трябва спешно да бъде постигнато съгласие със Съвета и, макар да споделям мнението на г-жа In 't Veld, че много държави-членки не желаят да обсъждат каквато и да било обща имиграционна политика, това подчертава важността да се предприеме първата стъпка.
<P>
Нека бъдем ясни: премахването на вътрешните граници между държавите-членки направи съществено уеднаквяването на националните законодателства относно условията за допускане и пребиваване за граждани на трети страни, за да им бъде гарантирано равноправно третиране и да се осигури да им бъдат гарантирани права и задължения, сравними с тези на гражданите на ЕС. Освен това считам, че въвеждането на единна процедура за кандидатстване за разрешително за пребиваване и работа ще бъде от полза от гледна точка на ефективността както за мигрантите, така и за работодателите и че то ще улесни контрола върху законността на тяхното пребиваване и работа.
<SPEAKER ID="148" NAME="Debora Serracchiani" AFFILIATION="S&amp;D">
(IT) Г-жо председател, госпожи и господа, до момента достъпът до заетост е регулиран само за ограничен брой конкретни категории граждани на трети страни. Наистина, не всеки се ползва от общия принцип на равноправно третиране в достъпа до заетост.
<P>
Като следствие Европейският съюз трябва да вземе мерки за гарантиране на равноправно третиране както за гражданите на трети страни, законно пребиваващи в държава-членка, така и за тези, които отговарят на условията за статут на бежанци или които се нуждаят от международна закрила съгласно Директива 2004/83/ЕО на Съвета от 29 април 2004 г.
<P>
Трябва да избегнем увеличаване на търсенето например на сезонни работници, само защото може да им се плати по-малко и защото те имат различни - по-ниски - разходи в сравнение с европейските граждани, наети да извършат същата работа. Трябва също да избегнем риска например значим брой многонационални компании да прехвърлят централите си в страни като Мароко или Турция и да изпращат служителите си да работят в клонове в Европа, защото би било по-евтино.
<P>
От съображения за социална справедливост трябва да осигурим европейските граждани да бъдат третирани равноправно по отношение възнаграждение, условия на труд и обществено осигуряване. По тази причина считам, че е правилно в директивата да бъдат включени сезонните работници, командированите работници, бежанците и самостоятелно заетите работници. Би било крайно опасно да се правят разграничения.
<SPEAKER ID="150" NAME="Liisa Jaakonsaari" AFFILIATION="S&amp;D">
(FI) Г-н председател, през вековете хората са напускали Европа, за да търсят работа и да избягат от войни и преследвания по политически и религиозни причини, а сега Европа със своята стабилност привлича хора от места извън нея и това е нещо хубаво. Отлично е, че правилата относно законната имиграция се уеднаквяват в рамките на ЕС, така че разрешителните за пребиваване и работа се обединяват само в едно разрешително. Това е нещо хубаво.
<P>
По мое мнение обаче подходът на Комисията е доста по-малко обоснован, защото тя е избрала отраслов подход. Той гарантира различни права за различни групи. Стигнало се е до такава бъркотия, че дори и експертите се затрудняват да открият какво всъщност е европейска имиграционна политика. Имаме служители, които са изпратени тук, служители със сини карти, научни работници, сезонни работници, служители на компании, които са командировани вътрешно, и така нататък. Защо Комисията не може да прилага еднакви правила към всички служители?
<P>
В много случаи стана ясно, че много групи мигранти не се третират еднакво, и това е много трудно да се приеме. Водещият принцип със сигурност трябва да бъде равноправно третиране за всички. Не е правилно само определени хора да се ползват от равноправно третиране, а други не.
<P>
Имайки това предвид, групата на Прогресивния алианс на социалистите и демократите в Европейския парламент внесе изменения и се надявам те да спечелят подкрепата на Парламента при утрешното гласуване. Това е много важно и докато приветстваме мигрантите, искаме правилата да бъдат направени по-еднакви и по-последователни.
<SPEAKER ID="151" NAME="Evelyn Regner" AFFILIATION="S&amp;D">
(DE) Г-н председател, г-жо член на Комисията, идеята за "едно гише" трябва да бъде приветствана, но това изисква промяна в мирогледа за някои европейски страни - включително моята собствена, Австрия, където разрешителните за пребиваване се издават от органите, занимаващи се с правата на трети страни, а разрешителните за работа - от органите, отговарящи за пазара на труда, Австрийската служба по заетостта, с участието на социалните партньори. Регулирането на достъпа до пазара на труда пряко засяга социалните партньори и поради това те трябва да участват в него по същество. Обсъждането, което се проведе до момента, в твърде малка степен включи профсъюзите и неправителствените организации и църквите също бяха изключени. Много от ораторите преди мен казаха, че миграционната политика трябва да се разглежда като едно цяло. Затова се противопоставям на подхода на Комисията "на парче", който разкъсва пакета и с това въвежда през задния вход принципа за страната на произход и евентуално дори и социален дъмпинг, както също вече беше отбелязано.
<P>
Позволете ми да направя една бележка по правното естество на допълнителния документ. Формат на кредитна карта няма да е в състояние да побере всички служебни нареждания и данни, така че допълнителният документ също трябва да бъде нормативен по естеството си. Само тогава ще бъдат възможни ефективни мерки за контрол. Това ще има като резултат защита на работниците и недопускане нарушаване на конкуренцията по начин, благоприятстващ предприятията, които искат да замогват на гърба на незаконните работници.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Г-н председател, аз вече вдигнах на два или три пъти синята си карта, за да опитам да задам няколко въпроса. Всеки, който слуша разискването, би останал с впечатлението, че не съм отделила няколко месеца, за да дам своя принос към социалното измерение на тази проблематика, която разглеждаме в момента.
<P>
Това, за което става дума - и аз го повтарям за всички колеги тук - е едно мое изменение, което има за цел да осигури равноправно третиране за всеки, който влезе в държава-членка с единно разрешително за пребиваване и работа. Това е гарантирано. Как може да внушавате, че това не е гарантирано? Четох и съобщенията в пресата и оставам с чувството, че само се занимаваме с подстрекателство. Нито пък можете да имате такава претенция за сезонните работници, а считам, че ще внесете и предложение в този смисъл.
<P>
Колкото до временното командироване, случаят не е такъв, че да може да се регистрира дружество в трета страна и след това да преместите работниците там да работят в лоши условия. Г-н председател, това просто не е вярно.
<SPEAKER ID="153" NAME="Marian-Jean Marinescu" AFFILIATION="PPE">
(RO) Г-н председател, единното разрешително ще улесни административните процедури, ще подобри контрола и управлението на икономическата миграция и обмена на данни за търсенето на пазара на труда. Обаче законодателното предложение предлага само половинчато решение, защото разглежда правата на лицата, на които вече е позволено влизане в Европейския съюз и на пазара на труда на държава-членка. То не обхваща други два аспекта: критериите за предоставяне право на работа и изключването на сезонните работници и лицата, временно командировани от техните дружества.
<P>
Бих искал също да не забравяме, че регулираме правата на работници от трети страни, но все още не сме напълно постигнали свободен пазар на труда за всички граждани на ЕС.
<SPEAKER ID="154" NAME="Marita Ulvskog" AFFILIATION="S&amp;D">
(SV) Г-н председател, в разискването беше казано много за равните права. Това е и въпрос на баланс или противоречие, защото този избор ще стои пред нас и това е също въпрос на дългосрочен или краткосрочен подход.
<P>
Изключенията, при най-лошия сценарий за бъдещето, ще отворят пътя към нова форма на робство. Ние знаем, какво причини промяната на директивата относно командироването на работници от минимална в максимална директива във вид на разбиване на реда и равновесието на пазара на труда. Изключенията няма да подобрят положението. Напротив, ще стане по-лошо. Това ще доведе до социални бедствия. Цели отрасли ще предпочетат да наемат сезонни работници по начин, който ще засегне целия пазар на труда, ще подтиска заплащането и ще създаде конфликти.
<P>
Призовавам моите колеги от другите политически групи, като групата на Алианса на либералите и демократите за Европа и групата на Европейската народна партия (Християндемократи), да подкрепят изменението, внесено от групата на Прогресивния алианс на социалистите и демократите в Европейския парламент. Това е единственият начин да се осигури изключенията да не създадат сериозни социални конфликти.
<SPEAKER ID="155" NAME="Sonia Alfano" AFFILIATION="ALDE">
(IT) Г-н председател, госпожи и господа, на 18 декември 1990 г. ООН прие Международната конвенция за защита на правата на всички работници мигранти и членовете на техните семейства. Конвенцията е един от деветте основни документа на ООН относно правата на човека. За съжаление, 20 години по-късно никоя от държавите-членки на Европейския съюз не е подписала или ратифицирала конвенцията.
<P>
Считам, че признаването на правата на гражданите на трети страни, които живеят и работят законно в Европейския съюз, трябва да бъде приоритет за Европа, която е изправена пред нови предизвикателства по отношение на интеграцията, недискриминацията и защитата на правата на човека.
<P>
Поради тази причина призовавам всички членове на ЕП да подкрепят изменение 16 и да подпишат Писмена декларация 96 - която аз подписах, заедно с Cornelia Ernst, Sylvie Guillaume и Franziska Keller - за да апелираме към държавите-членки да ратифицират конвенцията на ООН за работниците мигранти.
<SPEAKER ID="156" NAME="Ilda Figueiredo" AFFILIATION="GUE/NGL">
(PT) Г-н председател, вярно е, че предложението за директива разглежда широк кръг ситуации, включително например работниците имигранти от трети страни, сезонните работници и командированите работници, но истината е, че това на практика се явява узаконяване на социалния дъмпинг, задълбочаване на несигурността на работното място и влошаване на дискриминацията под претекста за регламентиране на единно разрешително. Ето защо казваме, че предложението за директива не може да бъде прието.
<P>
Това, което е необходимо, е да се подобрят правата на тези, които работят в Европейския съюз, било то като командировани работници, сезонни работници, работници на пълен работен ден или дори работници имигранти. Трябва да признаем правата им, включително Международната конвенция за защита на правата на всички работници мигранти и членовете на техните семейства, приета от ООН. Би било положително, ако Комисията се ангажира да приеме и ратифицира конвенцията за всички държави-членки.
<SPEAKER ID="157" NAME="Jaroslav Paška" AFFILIATION="EFD">
(SK) Г-н председател, икономическата миграция е факт, който е повече или по-малко познат на всички по-заможни страни от Европейския съюз.
<P>
Заедно с мигрантите, които идват в страните на ЕС законно, в съответствие с техните закони и наредби, има много незаконни мигранти, които често биват подложени на дискриминация или дори преследване, тъй като работодателите често се възползват от това, че те нямат статут на законно пребиваване.
<P>
Направеният в директивата опит във връзка с по-добрата организация и въвеждането на конкретни общи правила за решаване на този проблем може да помогне за запазване достойнството на хората, които идват в страните от ЕС в търсене на работа, ако са готови да приемат правилата на ЕС относно миграцията. Не храня илюзии, че директивата ще реши всички проблеми на трудовата миграция. Тя може обаче да подобри сегашната система за заетост на мигрантите и ще премахне някои от нежелателните развития на нещата, които видяхме в тази област. Затова имаме причина да гледаме на проекта за директива като на крачка в правилната посока. Така трябва да се гледа на нея.
<SPEAKER ID="158" NAME="Seán Kelly" AFFILIATION="PPE">
(GA) Г-н председател, има една ирландска пословица, която гласи: колкото хора, толкова мнения. Ако това е вярно за нещо, то е вярно за тази спорна, сложна тема. Затова докладчикът е свършил много добра работа и заслужава похвала.
<P>
(EN) Тъй като Европейският съюз е основан на принципите на мира и благоденствието, напълно е оправдано той да се опитва и да разпространява идеята в целия Европейски съюз и всъщност в целия свят. Като най-голям донор на помощи за трети страни, оправдано е да опитаме да осигурим тези, които законно се намират в границите ни, да бъдат третирани със същото достойнство и уважение, каквито бихме искали да бъдат проявявани към нашите граждани, ако те се намираха в трети страни. Макар това да не е съвършено, то е крачка в правилната посока. Приветствам го и затова го подкрепям.
<SPEAKER ID="160" NAME="Alejandro Cercas" LANGUAGE="ES">
Г-н председател, не искам да започвам отново разискването с моята колежка г-жа Oomen-Ruijten, а по-скоро да бъда напълно прецизен.
<P>
Разискването по никакъв начин не беше лично и никой не е поставял работата й под въпрос. Ако някой я беше поставил под въпрос, аз щях веднага да кажа, че тя свърши отлична работа в комисията по заетост и социални въпроси.
<P>
Ако г-жа Oomen-Ruijten казва, че е внесла изменения за утрешното заседание, които подобряват текста и осигуряват равенство, трябва да кажа, че случаят не е такъв. Г-жа Oomen-Ruijten е прибавила името си към измененията на текстовете - които са тук при мен - които Съветът не успя да включи по време на диалога, който проведохме с него. Това не са изменения от г-жа Oomen-Ruijten; това е текстът на Съвета дума по дума. По отношение на временното командироване на работници Съветът заема далеч по неравноправна позиция отколкото Комисията.
<P>
Бихме били готови да приемем първоначалния текст на Комисията, но текстът от Съвета заявява, че всички командировани работници, включително тези, обхванати от директивата от 1996 г., също се изключват от директивата. Следователно изменението не осигурява по-голямо равенство, а по-скоро по-голямо неравенство.
<P>
Бих искал отново да изразя личното си уважение към г-жа Oomen-Ruijten. Без съмнение тя е един отличен член на ЕП, чиято работа е много добра, но в крайна сметка тя се присъедини към мнението на Съвета.
<SPEAKER ID="161" NAME="Сесилия Малмстрьом" LANGUAGE="EN">
Г-н председател, това наистина беше едно много добро разискване. По отношение на обхвата на директивата не е тайна, че Комисията би предпочела глобален подход. Предшествениците ми предложиха това преди много години. Той беше невъзможен. Все още е такъв и затова имаме този секторен подход. Аз не го одобрявам, но това е единственият начин да вървим напред.
<P>
Директивата е необходима, защото имаме работници от трети страни. Те са в нашите страни и дават важен принос за нашите икономики. Трябва да ги защитим. Като казвам това, противно на някои от мненията, които бяха изказани днес, позволете ми да подчертая, че настоящата директива установява принципа на равноправното третиране за работниците мигранти във всички области, свързани със заетостта, включително условията за наемане и заплащане. Тя не създава дискриминация. Веднъж приета, директивата ще бъде едно много важно средство в борбата за защита на работниците мигранти и против социалния дъмпинг. Никой не иска социален дъмпинг. Искаме да защитим тези хора.
<P>
Други категории работници, като сезонните работници и ЛВКТД (лицата, временно командировани от техните дружества), не са включени в настоящото предложение. Споделям мнението ви, че трябва да ги защитим. Ето защо преди лятото Комисията предложи два отделни документа, обхващащи ЛВКТД и сезонните работници, конкретно имащи за цел да ги защитят. Сигурна съм, че след като докладчиците, докладчиците в сянка и комисиите наистина пристъпят към работа по тези предложения, те ще направят всичко по силите си, за да се осигури тези категории също да бъдат защитени и да можем да постигнем напредък и в тези области.
<P>
Наясно съм също, че някои хора или групи тук биха искали да включат командированите работници - които сега са изключени. Директивата, която обсъждаме днес, има за цел да не допусне дискриминация, не да създава нова дискриминация, така че нека се занимаем с въпроса за командированите работници отделно, а не в този контекст. Комисията в близко бъдеще ще започне проучване за оценка на въздействието по въпроса. Тя обяви преразглеждане на директивата относно командированите работници за края на следващата година. Въпросът за личния обхват на директивата относно командированите работници би могъл да бъде разгледан като част от обявеното преразглеждане на директивата относно командированите работници.
<P>
Що се отнася до въпроса за таблиците за съответствие, който повдигна г-жа In 't Veld, Комисията напълно споделя мнението й не само по отношение на директивата. Това щеше да бъде, и да се надяваме ще бъде, важно средство при разглеждане въпроса за по-доброто регулиране и по-голямата прозрачност от страна на държавите-членки, когато прилагат различните директиви. Това ще бъде добре за вас; ще бъде добре и за нас, за националните парламенти и гражданите. Постоянно го повтаряме на Съвета. Ако би улеснило нещата, Комисията е готова да излезе с декларация по въпроса. Но не искаме да застрашаваме директивата, ако бъде възможно да се стигне до решение утре, когато гласувате по темата. Ще продължим да се борим за това и ще се връщаме на него при много други законодателни актове.
<P>
Благодаря ви за разискването. Благодаря ви за много усърдната работа, която свършиха много хора, по-специално г-жа Mathieu и г-н Cercas. Надявам се да можем да постигнем съгласие и утре гласуването да бъде положително.
<SPEAKER ID="162" NAME="Véronique Mathieu" LANGUAGE="FR">
Г-н председател, г-жо член на Комисията, трябва да се съглася изцяло с Вас, тъй като Вие дадохте много пълен отговор на 23-та колеги, които се изказаха по нашия текст, на г-н Cercas и на мен.
<P>
Трябва да благодаря на всички докладчици по текста от всички политически групи, с които имахме много обсъждания и много добро сътрудничество през тази година, тъй като вече от година работим заедно по въпроса. Започнахме в началото на годината и приключваме с белгийското председателство. Благодаря Ви, г-жо Малмстрьом, тъй като Вие отделихте много голямо внимание на текста, както и Вашите служби. Благодаря също и на Съвета, защото Съветът ни слушаше много внимателно, и благодаря също на колегите, които се изказаха тази вечер.
<P>
Бих искала да кажа, че утре ние всъщност гласуваме на първо четене. Това е компромис. Компромисът никога не е задоволителен на 100 % и ако колегите все още търсят уверения, надявам се, че във всички случаи изказването, което направихте, ще ги успокои.
<P>
Колкото до г-жа Flautre, която току-що каза, че започваме текста на доклад с изключения, помнете, че всички тези работници, засегнати от изключението, са във всички случаи обхванати от директиви, отнасящи се съвсем конкретно за тях. Следователно това не е въпрос на изключване на определен брой работници от трети страни.
<P>
Надявам се, че текстът на доклада, който съставихме с всички докладчици и който ще представим утре на другите наши колеги, ще бъде голяма крачка напред за работниците от трети страни.
<SPEAKER ID="163" NAME="Председател">
Разискването приключи.
<P>
Гласуването ще се състои във вторник, 14 декември 2010 г.
<P>
Писмени изявления (член 149)
<SPEAKER ID="995" NAME="Proinsias De Rossa" LANGUAGE="EN">
Гласувах против този опасно формулиран проект на директива от Комисията и Съвета, който имаше за цел да създаде пазар на нископлатени работни места за работниците мигранти в ЕС. Миграцията трябва да бъде справедлива. Всеки, работещ в ЕС, трябва да бъде третиран равноправно, независимо от неговата или нейната страна на произход. Предложението за единно разрешително за работа за граждани от страни извън ЕС е пропиляна възможност да подкрепим достойни условия на труд, при които мигрантите се посрещат на основата на равноправно третиране. Вместо това предложението би довело до дискриминационно третиране между работниците от ЕС и служители от страни извън ЕС, командировани на работа в ЕС. Например предприятията биха могли да намерят за по-печелившо да изнесат официално централите си в страни извън ЕС и след това да командироват работници в своите европейски клонове, за да избягнат необходимостта да предоставят същите права и условия на своите работници, които са законно приложими за гражданите на ЕС, работещи в Съюза. Европейският парламент отхвърли това предложение. Това означава, че Комисията и министрите на държавите-членки ще трябва да се върнат на работната маса и да излязат с предложение за виза, което не води до надпревара в отстъпките.
