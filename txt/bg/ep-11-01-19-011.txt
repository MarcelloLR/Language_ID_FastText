<CHAPTER ID="011">
Положението, свързано със сигурността, в региона Сахел (разискване)
<SPEAKER ID="485" NAME="Председател">
Следващата точка е разискването по въпрос, изискващ устен отговор, зададен от Arnaud Danjean, Ioannis Kasoulides, Elmar Brok, José Ignacio Salafranca Sánchez-Neyra, Michael Gahler, Krzysztof Lisek и Андрей Ковачев, от името на групата на Европейската народна партия (Християндемократи), към заместник-председателя на Комисията/върховен представител по въпросите на външните работи и политиката на сигурност относно положението, свързано със сигурността, в региона Сахел (B7-0808/2010).
<SPEAKER ID="486" NAME="Arnaud Danjean" LANGUAGE="FR">
Г-н председател, баронесо Аштън, трябваше да започнем да говорим по темата на днешното разискване преди много месеци, тъй като положението, свързано със сигурността, в региона Сахел постоянно се влошава от повече от три години насам. Освен това ние се занимаваме с този въпрос в седмица, когато във Франция погребахме две невинни млади жертви на ислямския тероризъм, които бяха убити на границата между Нигер и Мали преди няколко седмици.
<P>
Освен многото емоции, които тези престъпления породиха, трябва да признаем действителните заплахи, които се намират в този регион в близост до границите с Европа, тъй като заплахата не е само от тероризъм, въпреки че отвличанията и убийствата са най-драматичната проява на влошаващото се положение в Мавритания, Мали и Нигер. Престъпните мрежи изобилстват. Трафикът на дрога, оръжия и хора застрашава стабилността на тези държави, но също и тази на нашия континент. Да не се заблуждаваме, така, както мнозинството от жертвите на терористични актове в региона са европейски граждани, Европа е също дестинация за този трафик.
<P>
Пред лицето на тази крайно тревожна ситуация Европейският съюз би трябвало да въведе интегрирана, цялостна стратегия, която да обедини нейните политики за развитие и сигурност. Това е жизнено важно. Вече има осъществени инициативи по-конкретно чрез десетия Европейски фонд за развитие (ЕФР) и почти два милиарда евро са заделени за тези държави за борба с бедността, развитие на икономиката и установяване на по-ефективно управление. Определени държави-членки, разбира се, разполагат с политики за двустранно сътрудничество.
<P>
Сега обаче трябва да стигнем доста по-далеч. По-конкретно нашите действия трябва да бъдат много по-координирани. Ние трябва да засилим регионалния подход и да насърчим тези държави да работят повече заедно, за да се справят с общите предизвикателства, пред които са изправени. Ние трябва също да разширим набора от политики на разположение на ЕС и да ги интегрираме в най-голямата възможна степен в областите на развитието, сигурността, укрепването на институционалните структури, митниците, съда и полицията.
<P>
Баронесо Аштън, малко са регионите в такава близост до Европа, които крият толкова много заплахи за нашата сигурност и в които ЕС може най-сетне на практика да приложи интегрирания подход, предвиден в Договора от Лисабон, на базата, на която беше формирана Европейската служба за външни действия, която Вие сега оглавявате.
<P>
Баронесо Аштън, моля, бихте ли ни дали някои подробности относно стратегията, която възнамерявате да приложите в региона?
<SPEAKER ID="487" NAME="Катрин Аштън" LANGUAGE="EN">
Г-н председател, искам да започна, подобно на г-н Danjean, с ужасната новина за смъртта на двама млади французи, които преди 10 дни бяха отвлечени в столицата на Нигер Ниамей и само няколко часа по-късно бяха убити. Ние заклеймихме това наистина отвратително престъпление и отново поднасяме нашите съболезнования на техните семейства, както и на семействата на нигерските офицери, които бяха убити по време на последвалата стрелба. Искам да изразя нашата солидарност с френските органи и органите в Нигер.
<P>
Други петима френски граждани все още са държани от Ал Кайда като заложници някъде в пустинята на Северен Мали в ислямския Магреб. Само през последната година са отвлечени 10 европейски граждани, а четирима са убити.
<P>
Положението, свързано със сигурността, в региона Сахел е тревожно: мрежи на организираната престъпност, слабо присъствие на държава в пустинните зони и малък капацитет на секторите по сигурността в добавка към ширещата се бедност, суша и недостиг на храна. Тези заплахи поставят сериозно предизвикателство пред развитието и перспективите, тъй като стана твърде рисковано за онези, които са ангажирани в развитието, да продължат да вършат работата си в тази среда.
<P>
ЕС и неговите държави-членки от няколко години допринасят за решаването на проблемите с развитието и сигурността в отделните държави в Сахел, но заплахите по отношение на сигурността прехвърлят националните граници и единственият възможен и единственият ефективен отговор е регионалният и цялостен подход. Ние трябва да направим продължаващия европейски ангажимент в Сахел по-последователен, по-координиран и по-ефективен.
<P>
През миналия октомври Съветът по външни работи ми постави задача до началото на тази година заедно с Комисията да подготвя стратегия за Сахел. Тази стратегия трябваше да се основава на холистичен и интегриран подход, като се възползва от различните инструменти, с които разполагаме, по последователен начин, така че да можем да постигнем сигурност, стабилност, развитие и добро управление в Сахел.
<P>
Считам, че за да отговорим на сложността на предизвикателствата на Сахел, ние трябва да действаме на различни равнища. Първо, нуждаем се от политическо и дипломатическо измерение. Това е необходимо, за да осигурим улесняване на диалога между държавите от Сахел, които продължават да таят взаимно недоверие. Трябва да стъпим на националните стратегии, които имаме - където има такива - и да насърчим осъществяването на регионални инициативи и инструменти, чрез които съвместно да определим заплахите за сигурността.
<P>
Успоредно с това ЕС трябва да засили диалога относно сигурността в Сахел с държавите от Магреб, с регионалните организации - Африканския съюз, Икономическата общност на западноафриканските държави (Ековас) и Общността на държавите от Сахел-Сахарския регион (CEN-SAD) - а също и с цялата международна общност и ООН, в частност със САЩ и Канада.
<P>
Второ, трябва да помогнем на държавите от Сахел да увеличат възможностите на секторите по сигурността - армия, полиция, съд и системи за граничен контрол - във всяка държава. Те трябва да могат ефективно да възстановят принципите на правовата държава и сигурността и да осигурят работата на държавните органи в най-чувствителните райони. Ние ще насърчим регионалното сътрудничество между Мали, Мавритания и Нигер на оперативно равнище, така че те да могат съвместно и по-ефективно да се изправят срещу заплахата от Ал Кайда в ислямския Магреб, организираната и местна престъпност.
<P>
Трето, в дългосрочен план ЕС трябва да продължи да допринася за развитието на държавите в Сахел, за да им помага да увеличават възможностите си да предоставят социални услуги и развитие на населението. Отделни държави ще продължат да насърчават вътрешната стабилност и да помагат за намирането на социално-икономически решения и решения за етническото напрежение.
<P>
Четвърто, за да предотвратим и се борим против екстремизма и радикализацията, ние трябва да подкрепим държавите и легитимните неправителствени представители в проектирането и прилагането на стратегии и дейности с цел борба против ислямска радикализация и насърчаване на демократични, толерантни и мирни представи за общество.
<P>
Нашият стремеж ще бъде последователно да използваме краткосрочните и дългосрочни инструменти, с които разполагаме, за да приложим различни компоненти на тази стратегия. Ангажиментът на държавите-членки да вградят в стратегията воля е част от това.
<P>
Аз работя в много тясно сътрудничество с члена на Комисията Пиебалгс, чието участие в подготовката на стратегията за сигурност и развитие е съществено, за да гарантираме необходимите ресурси за нейното прилагане.
<P>
Убедена съм, че ако създадем тази нова изчерпателна и холистична стратегия, като запазим политическите, дипломатически и оперативни тенденции на нашия ангажимент в Сахел, ние ще дадем нов тласък на преодоляването на множеството заплахи и предизвикателства, пред които е изправен регионът. С нетърпение очаквам след няколко седмици да представя по подходящ начин тази стратегия и да въвлека уважаемите членове на ЕП в обсъждане по темата.
<SPEAKER ID="488" NAME="José Ignacio Salafranca Sánchez-Neyra" LANGUAGE="ES">
Г-н председател, както е споменато в текста на въпроса, изискващ устен отговор, който внесохме, през последните три години наблюдаваме как положението значително се влоши и представлява все по-голям проблем по отношение на интересите на Европейския съюз и на гражданите в Южна Сахара, която се превърна в рай за ислямския клон на Ал Кайда с цяла серия убийства, отвличания, грабежи, изнудвания, трафик на дрога и трафик на хора, чиито жертви са германски, италиански, испански, а наскоро и френски граждани. Ето защо ние искаме да изразим нашата солидарност с нашите колеги от Франция и да кажем, баронесо Аштън, че това положение изисква твърд, непоколебим отговор от Европейския съюз, както поиска президентът Саркози.
<P>
В този контекст отговорът трябва да бъде в политическата и икономическата сфера и в сферата на развитието, като г-н Danjean ни напомни за огромните ресурси в Европейския фонд за развитие.
<P>
Баронесо Аштън, бих искал да дадете Вашата оценка за срещата на най-високо равнище на Г8 през октомври относно борбата с тероризма в Мали - когато Вие получихте мандат от Съвета - на която Алжир на присъства. Вие казахте, че отговорът трябва да е регионален. Считам, че е лош знак, че две от страните в конфликта - Мароко и Алжир - не си сътрудничат, въпреки нестабилното положение в Тунис.
<P>
И накрая, баронесо Аштън, бих искал да дадете Вашата оценка за антитерористичния център, създаден от Алжир, на 2 000 км южно от Алжир, в който участват Мали, Мавритания и Нигер, и да ми кажете дали споделяте тълкуването, че целта на този антитерористичен център е да предотврати присъствието на Европейския съюз и САЩ в региона, за да гарантират сигурността там.
<SPEAKER ID="489" NAME="Roberto Gualtieri" LANGUAGE="IT">
Г-н председател, г-жо върховен представител, госпожи и господа, изглежда, че има пълно съгласие между бележките на г-н Danjean и казаното от Вас, баронесо Аштън, по отношение на анализа на положението, което е, че положението в Сахел е критично.
<P>
Говорим за един от най-бедните региони в света, който граничи с някои от държавите, които през последната седмица бяха разтърсени от по-опасна нестабилност от всякога. Това е също район, където проникването на терористи и трафикът на дрога са преплетени в наистина тревожна степен. Всичко това прави положението неустойчиво и истинска заплаха за Европа.
<P>
Ето защо трябва да видим качествен скок в инициативата на Европа. Инициативата за сигурност и развитие на Сахел от 2009 г. засега се оказва неефективна. Необходима е нова стратегия за сигурност в Сахел, която Съветът на външните министри призова да приемем и която очакваме. Считам, че са изтъкнати два важни пункта: първо, регионален подход; и второ, интегриран подход, които ни дават възможност по най-добрия начин да се възползваме от различните инструменти, с които разполага ЕС - конкретно, оперативно и координирано. Трябва да осъзнаем обаче, че пътят за евентуални мисии трябва много внимателно да се оцени, защото мисиите на Общата политика за сигурност и отбрана са един от инструментите, с които разполагаме, но те не могат да заместят политическа стратегия.
<P>
Затова нашата група напълно потвърждава новия, подновен европейски ангажимент в региона Сахел и ние нямаме търпение да видим новата стратегия, да я обсъдим подробно и да подкрепим нейно изпълнение.
<SPEAKER ID="490" NAME="Charles Goerens" LANGUAGE="FR">
Г-н председател, в региона Сахел тревожно нараства броят на видовете инциденти, споменати във въпроса, изискващ устен отговор.
<P>
Най-засегнати от действията на престъпните мрежи и терористите са чужденци, много от които са се държали подобаващо, какъвто е случаят с двамата французи, чиято трагична съдба заклеймяваме. В същото време, всеки инцидент още по-силно подкопава авторитета на съответните правителства, които се опитват да се справят със своите проблеми със сътрудничеството в областта на икономиката, политиката и сигурността в регионалната система, чиято институционална рамка - нека не забравяме - в голяма степен се основава на европейския модел. Проблемите, повдигнати в разискването, са изключително важни.
<P>
Ако искаме да направим това, което се очаква от нас като Европейски съюз, на първо място, трябва да се съгласим относно общ подход към региона Сахел, в частност и по-общо към Икономическата общност на западноафриканските държави (Ековас).
<P>
Второ, трябва сериозно да разгледаме и непосредствените, и основните причини за влошаването на положението в този регион. Една от основните причини е крайната бедност на тези държави, които заради това са слаби и неспособни да изпълняват суверенните си функции.
<P>
Трето, трябва да определим ясна стратегия на ЕС по въпроса и аз бих искал да благодаря на баронеса Аштън за това, че я обяви.
<P>
Четвърто, не трябва да пестим ресурсите, необходими да помогнем на държавите в региона да възвърнат своя контрол над положението, особено положението, свързано със сигурността. Бих искал да завърша, като изтъкна, че работейки за решаването на проблемите, повдигнати от г-н Danjean, ние фактически се грижим за собствената си сигурност.
<SPEAKER ID="491" NAME="Sabine Lösing" LANGUAGE="DE">
Г-н председател, за какво става дума? За организирана престъпност или за политически и/или религиозен тероризъм ли става дума? Това е важен въпрос, когато трябва да оценим положението. Специалистите по този регион са на мнение, че се отнася по-скоро за престъпност, отколкото за религиозно мотивиран международен тероризъм. Мерките против тероризма често имат фатални последици за мира и демокрацията и могат да се използват като претекст в подкрепа на други интереси.
<P>
Може да се окаже, че се отнася и за Африка като един от районите, където Европа има интереси. По думите на Gilles de Kerchove, координаторът на ЕС за борба с тероризма, това засяга Африка като заден двор на Европа. Аз се противопоставям на политиката за сигурност, която ще помогне да се милитаризира Африка. Регионът Сахел може да стане сигурен чрез подобряване на положението на населението. Увеличаването на бюджетите за сигурност и военни разходи в държавите, където населението страда от остър недостиг на храна, е пагубно действие.
<P>
И накрая, бих искала да вземете предвид факта, че отвличането и другите престъпления са бизнес, в който участват много хора, обвързани в смущаващо множество от организации. Западното финансиране на структурите по сигурността би могло да има обратен ефект върху усилията за борба против престъпността и да продължи и в бъдеще да излага на риск невинни хора.
<SPEAKER ID="492" NAME="Cristian Dan Preda" AFFILIATION="PPE">
(RO) Г-н председател, отвличането и последвалото убийство на Antoine de Lecour и Vincent Delory в Нигер болезнено ни напомня за необходимостта да приложим стратегия за повишаване на сигурността, стабилността и доброто управление в региона Сахел. Групата на Европейската народна партия (Християндемократи) действително отдавна подкрепя такава стратегия и аз бих искал да приветствам в този контекст съобщението на Европейската комисия, че до края на този месец ще бъде представена стратегия, която съчетава аспекти на сигурността и развитието.
<P>
Наистина считам, че трябва да разгледаме въпроса за сигурността в региона Сахел от всеки аспект, защото, ако тероризмът е успял да пусне корени в региона, причината е, че там е намерил политически, главно социални и очевидно икономически условия, които водят към такова развитие. Имаме работа с изключително пропускливи граници и липса на какъвто и да било ефективен контрол от страна на правителството. Всички тези фактори очевидно улесняват разпространението на незаконен трафик. Налице са също и недостатъци по отношение на развитието.
<P>
Считам, че има два изключително полезни фактора, които ще помогнат да се гарантира сигурността на региона Сахел, а оттам и на европейските граждани. Първо, необходима е стратегия на равнище Сахел-Сахара с цел да се възстанови авторитета на държавите в региона над изоставените територии, както и очевидно да се установят принципите на правовата държава. Второ, считам, че трябва да стартираме съвместни социално-икономически програми за развитие в граничните райони, така че да се създадат възможности за работни места за местното население.
<SPEAKER ID="493" NAME="Pier Antonio Panzeri" AFFILIATION="S&amp;D">
(IT) Г-н председател, госпожи и господа, молби да се разисква въпросът са постъпвали няколко пъти и всеки път са поемани ангажименти да се приложат на практиката нужните инициативи за стабилизиране или повишаване на сигурността в региона Сахел.
<P>
Както знаем, поради липсата на граници и огромните размери на региона, Сахел е идеална територия за транзит на трафик на дрога и терористични групи, конкретно Ал Кайда в ислямския Магреб. Слабостта и нестабилността на държавите в региона са основен проблем и, както беше изтъкнато, заплахите пряко засягат народите и държавите в региона по-конкретно Мавритания, Мали и Нигер.
<P>
Главната задача, с която трябва да се заеме Европейският съюз, е да изготви надеждна стратегия за сигурност, основана на различни аспекти на евентуални европейски действия: политика за сътрудничество и развитие, регионални програми, координационна стратегия за сигурност по пътищата и политика за обучение по сигурност. Следователно Европейският съюз непременно трябва да се намеси възможно най-скоро и ние с нетърпение очакваме Комисията да изготви цялостна стратегия, както Вие, баронесо Аштън, съобщихте, а въз основа на нея - мощна интервенция.
<P>
В заключение, моята молба е ясна: трябва да обърнем далеч по-голямо внимание на това, което се случва на юг от Европа, защото много неща са на път да се променят и е по-добре да не бъдем неподготвени. Би било добре, ако ЕС прояви повече далновидност.
<SPEAKER ID="494" NAME="Olle Schmidt" AFFILIATION="ALDE">
(SV) Г-н председател, влошаването на положението, свързано със сигурността, в региона Сахел е изключително сериозно. То струва живота на много хора и заплашва да подкопае политическия напредък, постигнат през последните години в борбата против тероризма. Естествено искам да изразя своето съчувствие към всички тежко пострадали от това жестоко насилие.
<P>
Особено жалко е, че атаките на Ал Кайда в региона Сахел се увеличават по време, когато те намаляват в много други части на света. Ежегодно приблизително 25% от световната търговия с кокаин за Европа от Латинска Америка се осъществява през региона Сахел. Контрабандата на наркотици осигурява стабилни доходи за финансиране на терористични действия и позволява наемането на млади хора от региона, на които се плаща добре.
<P>
Това плашещо развитие тревожи и нашите колеги в региона Сахел, като на последната среща на Съвместната парламентарна асамблея на държавите от АКТБ и ЕС през декември ние обсъдихме точно как може да се подобри положението, свързано със сигурността, в региона и да се ограничи контрабандата. Баронесо Аштън, усилията на ЕС в това направление трябва да бъдат много ясни и да се увеличават. Заедно с държавите от ивицата Сахел ние трябва да разширим и координираме усилията си чрез обща регионална стратегия, точно както Вие споменахте. ЕС има огромна обща отговорност да предостави висококачествена помощ с определено засилване на демократичните сили.
<SPEAKER ID="496" NAME="Santiago Fisas Ayxela" AFFILIATION="PPE">
(ES) Г-н председател, както знаете, в Нигер - една от основните държави в региона Сахел - в края на този месец се провеждат президентски и парламентарни избори. Мисля, че решението на баронеса Аштън да изпрати делегация на Европейския съюз за тези избори е важна проява на подкрепа, и искам да й благодаря за намерението й аз да председателствам делегацията.
<P>
Преди всичко бих искал да изразя съжалението си по повод последните убийства на двама френски младежи от терористите в Нигер и да не забравяме нигерските войници, които загинаха по време на спасителната операция.
<P>
Населението на региона категорично отхвърля насилието и тероризма, тъй като те са първите потърпевши от тях, но молят Европейският съюз да направи всичко възможно, за да им помогне да унищожат терористичното насилие, и наред с други неща, да осигури оръжие и обучение за техните въоръжени сили, така че да могат адекватно да отвръщат на терористичните нападения.
<P>
Освен това, макар да е много богата на природни ресурси, Нигер е една от най-слабо развитите държави в света. Следователно Европейският съюз трябва да работи за установяването на стратегия за ефективно сътрудничество за развитие, за да помогне на Нигер и на целия регион да излязат от трудното положение, в което се намират. Мисля, че има голям риск за нас в този район на света, защото, поради географската близост, не само неговото благосъстояние, но и това на Европа зависи от стабилността там.
<SPEAKER ID="497" NAME="Ana Gomes" AFFILIATION="S&amp;D">
(PT) Г-н председател, несигурността в региона Сахел изисква усилие за развитие, както каза и членът на Комисията Пиебалгс преди няколко дни. Развитието обаче, макар да е от основно значение и дългосрочно, не е достатъчно само по себе си. Както каза днес баронеса Аштън, ЕС се нуждае от последователна стратегия, която използва всички необходими инструменти, включително онези, които имат за цел да реформират секторите по сигурността в държавите от региона и изграждането на демократичен и институционален капацитет. Европейският съюз досега не е действал по този начин. Трябва само да погледнем наблизо - към Гвинея Бисау, която днес практически е превърната в наркодържава, от където Европейският съюз съвсем наскоро отзова мисия на европейската политика за сигурност и отбрана. Това беше грешка, защото трябваше да засилим размера и мандата на тази мисия, особено след като центърът на организираната престъпност в Гвинея Бисау има за пряка цел Европа.
<P>
Друг пример как Европейският съюз не прави това, което трябва в региона Сахел, е начинът, по който си изми ръцете от търсенето на решение на конфликта в Западна Сахара. Ако продължим да си обръщаме погледа на другата страна - особено сега по време на толкова важните събития в Тунис и последиците за целия регион - ние само ще утежним положението, свързано със сигурността, в региона и ще предоставим на терористичните организации като Ал Кайда и ислямския Магреб, които вече се ширят в региона, още едно притиснато, отчаяно поколение.
<P>
Не можем да продължим да нямаме такава последователна стратегия, каквато описа баронеса Аштън.
<SPEAKER ID="498" NAME="Мария Неделчева" AFFILIATION="PPE">
(FR) Г-н председател, баронесо Аштън, госпожи и господа, Сахел е регион с основно значение, намиращ се между Африка на юг от Сахара и Европа. Тревожното равнище на несигурност там засяга всички нас.
<P>
Бих искала да привлека вниманието ви към резолюцията, приета на 4 декември миналата година от Съвместната парламентарна асамблея на държавите от АКТБ-ЕС, която се отнася именно за проблема, и към препоръките, които отправя документът.
<P>
Очевидно е необходима обща европейска стратегия, но Европейският съюз няма да стигне до никъде, ако действа сам. Затова действащи лица от региона трябва да бъдат ангажирани в мащабни, съгласувани действия. Среща на най-високо равнище на държавните ръководители на държавите от региона, организирана под патронажа на ООН, ЕС и Африканския съюз, би била възможност да се заемем пряко с проблема и да се опитаме да намерим решения чрез широкообхватна стратегия.
<P>
За да демонстрираме истинска политическа воля, отчаяно се нуждаем от двустепенен план за действие в региона. Първата степен ще е посветена на мерки за справяне с непосредственото неотложно положение. Това ще включва споделянето на наличните ресурси и информация между държавите от региона и координиране на техните действия.
<P>
Втората степен ще включва повишаване на осведомеността на местните жители за проблема и търсене на възможност за превенция. Важно е да предотвратим непрекъснатото увеличаване на броя на терористите в резултат на чувството за безпомощност и липса на посока сред населението от региона.
<P>
Европейският съюз не може да чака и да не прави нищо за решаването на този проблем. Затова аз бих призовала баронеса Аштън да направи всичко необходимо за продължаването на обсъжданията и за постигането на конкретни решения на този голям проблем.
<SPEAKER ID="499" NAME="Corina Creţu" AFFILIATION="S&amp;D">
(RO) Г-н председател, влошаването на положението, свързано със сигурността, в региона Сахел вече не е регионален проблем. За съжаление сега, с увеличаването на броя на атаките, в които жертви са европейски граждани, той се превърна в проблем на Европейския съюз.
<P>
Сахел е изправен преди всичко пред терористична заплаха, която устойчиво нараства и чиито жертви са предимно европейци, които ужасяващо често биват отвличани и убивани. Това е също и транзитен регион за контрабанда на наркотици и оръжие, както и канал за незаконна емиграция в Европа. Считам, че трябва да се ускори практическото сътрудничество с органите от Северна Африка за увеличаване на участието на въоръжените сили и силите по сигурността в региона в борбата с тероризма. По подобен начин ние разполагаме с някои политически инструменти за повишаване на регионалното сътрудничество, за да се противопоставим на тази заплаха.
<P>
Надявам се, че усилията на Европейския съюз за техническа помощ ще бъдат в по-голяма степен съсредоточени върху подкрепата на процеса на развитие, защото не можем да пренебрегнем факта, че терористичните групи намират в Сахел плодородна почва за подкрепа, което се дължи на бедността сред населението и несигурното състояние на държавната власт. Считам, че увеличаването на помощта за развитие с ясни цели може да играе ключова роля за подобряването на положението в региона.
<SPEAKER ID="500" NAME="Dominique Vlasto" AFFILIATION="PPE">
(FR) Г-н председател, баронесо Аштън, госпожи и господа, ние всички сме съгласни, че положението в региона Сахел значително се влоши. Зона на беззаконие, разположена на прага на Европа, е заплаха, с която трябва да се борим решително и неотложно. Броят на екстремистките групи расте и те застрашават живота на цивилни граждани.
<P>
Заклеймявам също и погубването на човешки живот и отвличанията и съм загрижена за европейските граждани в региона. До сега Мароко действаше като крепост против различните форми на трафик от Сахел. Сега обаче наркотиците, оръжията и трафикът на хора заобикалят Мароко, като минават през Мавритания и Канарските острови, за да достигнат Европейския съюз. Гледам на това като на отговорност на ЕС да предприеме действия в помощ на тези държави, за да се сложи край на заплахите.
<P>
Сигурността на Европа се определя не само на нашата собствена територия, но също и в близките до нас региони. Дойде време да действаме и аз призовавам Комисията и Съветът да приложат план за действие, който ще помогне да се възстанови сигурността в региона Сахел.
<SPEAKER ID="501" NAME="Gilles Pargneaux" AFFILIATION="S&amp;D">
(FR) Г-н председател, баронесо Аштън, като член на Европейския парламент, който произхожда от Северна Франция, аз ще се присъединя към г-н Danjean, който описа не само силните емоции, които провокира убийството на двамата младежи от Северна Франция, но също яростта от тази несправедливост. Отдавам почит на паметта им.
<P>
Съгласен съм с оценката на г-н Danjean за положението и също приветствам първоначалните отговори, които баронеса Аштън даде в началото на разискването. Бих искал обаче, ако ми позволите, баронесо Аштън, да Ви задам следния въпрос: знаем колко пропускливи са границите между Мали и Южен Алжир и знаем, че от другата страна на Сахел Западна Сахара в бъдеще също може да стане източник на несигурност, точно както Сахел днес.
<P>
Можете ли да ни кажете дали планирате някакви инициативи, особено в отговор на плана за автономия, представен от Кралство Мароко пред ООН, което според мен ще помогне за сигурността в района и за установяване на необходимия диалог по-конкретно с алжирските органи?
<SPEAKER ID="502" NAME="Charles Tannock" AFFILIATION="ECR">
(EN) Г-н председател, за жалост силите на Салафи, които са част от световната мрежа на Ал Кайда, намериха светилище в региона Сахел, който е огромна, отдалечена територия, идеална за техните цели за обучение на терористи, отвличане на нещастни невинни - и тук поднасям съболезнованията си на семействата на двамата убити френски граждани - и разбира се, контрабанда на наркотици и организирана престъпност.
<P>
Това поставя огромно предизвикателство пред сигурността в допълнение към подобните проблеми, пред които вече сме изправени в района на границата между Афганистан и Пакистан, в Сомалия, и в Йемен. ЕС сега трябва енергично да си сътрудничи с нашите съюзници от САЩ и други демократични държави като Индия и Израел, както и със съседните умерени арабски и африкански правителства, за намирането на съвместна стратегия за унищожаване на тази заплаха за глобалната сигурност.
<P>
Г-жо върховен представител, операция "Аталанта" край бреговете на Сомалия беше успешна. Може би сега трябва да се обмисли нещо под егидата на НАТО, мисия на Общата европейска политика за сигурност и отбрана, водена от Франция, или каквото и да е, за да се унищожи тази глобална заплаха, по-конкретно в района на Мали, Мавритания и Нигер, които вече са крайно бедни държави и се нуждаят от всяка помощ, която можем да им окажем.
<SPEAKER ID="503" NAME="Катрин Аштън" LANGUAGE="EN">
Г-н председател, ще бъда кратка, защото уважаемите членове на Парламента много ми помогнаха, като не само подкрепиха обхвата на подхода, който ще предприемем, но и повдигнаха конкретни въпроси.
<P>
Ако вземем два от тях, първият е - и в известен смисъл г-жа Salafranca започна с него - относно начина, по който ще подкрепим регионалните инициативи, които често са доминирани от отделни държави, а не включват всички членки на региона, и как най-добре да опитаме и да предоставим този вид подкрепа, който гарантира ангажимента ни към всички държави в региона. Поставям въпроса малко по-общо, отколкото уважаемият член на Парламента, но това е съвсем съзнателно. Едно от предизвикателствата пред нас е да подкрепим инициативи, които държавите могат да предприемат по отделно или колективно, но да гарантираме, че те могат да бъдат ефективни, като осигурим тяхната пълнота по отношение на броя на държавите или на подхода, който те приемат.
<P>
Едно от нещата, които трябва да разгледаме, е как да балансираме собствените си действия по отношение на подкрепата за най-засегнатите. Аз винаги съм много внимателна при разглеждането на начини, по които се намесваме чрез нашата помощ и чрез инструментите, с които разполагаме, за да подкрепяме и подпомагаме инициативи - местни инициативи - което често, но не винаги е най-добрият начин на действие.
<P>
По отношение на Западна Сахара и направените предложения - това са неща, които трябва да разгледаме. Трябва да преценя къде е най-добре да предоставим помощ. Запозната съм с няколко обсъждания на уважаемите членове на Парламента, в които се изведоха тези въпроси, особено Западна Сахара. Трябва да обмислим този подход много задълбочено. Ние ще продължим да работим по него. Подходът ще бъде част от обсъждането, което ще проведем в Съвета по външни работи, но и нещо, на което ще се върнем в Парламента, за да сме сигурни, че сме го разбрали правилно.
<P>
Сега наистина е важно да се придвижим напред към стратегия, която действително разглежда кратко-, средно- и дългосрочни действия, но също и обхвата на нашия ангажимент като Европейски съюз, като Парламент, като Комисия и като редица държави-членки, способни да обвържат всичко това в една сериозна, обмислена стратегия за бъдещето.
<SPEAKER ID="504" NAME="Председател">
Разискването приключи.
