<CHAPTER ID="009">
Годишни доклади на Европейската инвестиционна банка и на Европейската банка за възстановяване и развитие за 2007 г. - Предоставяне на гаранция от Общността на Европейската инвестиционна банка (разискване)
<SPEAKER ID="353" NAME="Председател">
Следващата точка е общото разискване по следните доклади:
<P>
на г-н Mitchell - от името на комисията по икономически и парични въпроси, относно годишните доклади на Европейската инвестиционна банка и Европейската банка за възстановяване и развитие за 2007 г.; и
<P>
на г-н Seppänen - от името на комисията по бюджети, относно предложението за решение на Европейския парламент и на Съвета за предоставяне на гаранция от Общността на Европейската инвестиционна банка в случай на загуби по заеми и гаранции по заеми за проекти, осъществявани извън Общността - C6-0025/2009 -.
<SPEAKER ID="354" NAME="Esko Seppänen">
докладчик. - (FI) Г-н председател, Европейският съюз може да предостави на развиващите се страни и на други страни извън ЕС финансова помощ под формата на нисколихвени заеми, отпускани от Европейската инвестиционна банка. Европейският съюз гарантира тези заеми по такъв начин, че заемодателят да не претърпи никакви загуби и да е в състояние в бъдеще да финансира работата си чрез заемане на средства от пазара.
<P>
Когато гаранциите на ЕС по отношение на Европейската инвестиционна банка бяха подновени и разширени, за да обхванат повече държави, отколкото бяха преди, виждането на Европейския парламент бе, че решенията следва да се приемат чрез процедура на съвместно вземане на решение и освен това да бъдат от компетенцията на Европейския парламент, а не единствено на Съвета. Европейският съд даде съгласието си и съответно едностранно взетото решение на Съвета бе върнато обратно към процедура на съвместно вземане на решение. Новото решение следва да се приеме до 6 ноември тази година.
<P>
Пред нас сега е предложението на Комисията за решение, което може да се счита за временно и за което на Комисията ще се даде възможност да изготви до края на април следващата година ново, общо предложение. Парламентът е оставил почерка си върху това "временно" решение, което Съветът е приел. Като положителен знак може да се отчете фактът, че след трудни преговори имаме вече консенсус между Съвета и Парламента и че решението може да се приеме днес на първо четене, без да е необходимо допълнително обсъждане.
<P>
Във връзка с това бих желал да благодаря на представителите на чешкото председателство, които работиха усърдно в Съвета, за да постигнем консенсус. Без активното участие на Чешката република това решение нямаше да се реализира.
<P>
Въпреки това се налага остро да разкритикувам всички онези, които провокираха брожение в Европейската инвестиционна банка. Банката е свикнала да получава подкрепа от Европейския парламент за различни свои инициативи, но нейните представители този път не успяха да осъзнаят, че процедурата на съвместно вземане на решение е пусната в ход и че компетенциите на Парламента в тази област са значително разширени. Парламентът искаше да упражни правомощията си в максимална степен, което не бе възможно при предишните консултативни процедури. Считам за напълно неприемливо, че Европейската инвестиционна банка, която е една от институциите на Европейския съюз, не показа зачитане на установените практики на Парламента, а вместо това се опита да повлияе върху решението от политическата периферия.
<P>
Въпреки това крайният резултат е добър. Европейската инвестиционна банка получи почти всичко, което искаше. Тя спечели разбирането на Парламента по време на процедурата по вземане на решение, когато Парламентът формира собственото си становище. Това решение сега се радва на пълен консенсус сред политическите групи, който нямаше да се получи, ако бе възприет подходът на Европейската инвестиционна банка. Бих желал да благодаря на председателството на Съвета на Европейския съюз за постигането на този компромис. Искам също така да благодаря на комисията по бюджети и нейните докладчици в сянка за постигнатия консенсус за вземане на решение на първо четене. Сигурен съм, че това е добро решение за всички заинтересовани страни.
<SPEAKER ID="355" NAME="Gay Mitchell">
докладчик. - (EN) Г-н председател, мога ли още в самото начало да кажа, че аз действително възразявам остро срещу начина, по който тук се съкращава времето на членовете на Парламента. Въпросът за времето не е поставян тази седмица нито от Съвета, нито от Комисията. Някои хора могат да дойдат тук и да говорят колкото пожелаят. Времето на членове на Парламента, представящи доклади от името на Парламента, се орязва без предупреждение. Това е скандално наложено ограничение спрямо членовете на Европейския парламент.
<P>
Като докладчик бих желал на първо място да приветствам двамата председатели - г-н Maystadt и г-н Mirow, тук, в Парламента, който за първи път е подготвил проект на доклад относно дейността едновременно и на Европейската инвестиционна банка (ЕИБ), и на Европейската банка за възстановяване и развитие (ЕБВР). Не буди никакво съмнение фактът, че на фона на настоящата финансова криза се откроява значимостта на работата на ЕИБ и ЕБВР. И двете банки заслужават похвала за усилията си да се преборят с последиците от икономическата криза. Те и двете посрещат предизвикателствата пред тях и аз ги поздравявам за това. Важно е, че ние разглеждаме и двете банки едновременно с цел осигуряване на по-добро сътрудничество между тях и отстраняване на дейностите, които се препокриват.
<P>
Двете банки следва да гарантират максимално взаимодействие, за да се подготвят и да подпомогнат възстановяването на икономиката. Решението да се увеличи кредитирането на малките и средни предприятия с 50 % е посрещнато особено радушно. Първоначално планираните кредити в размер на 5 млрд. EUR на година, предназначени за малките и средните предприятия, бяха увеличени на 7,5 млрд. EUR годишно за четиригодишния период 2008-2011 г.
<P>
Пример за ново финансиране е сумата от 310 млн. EUR, одобрена наскоро от ЕИБ за инвестиране в малки и средни предприятия (МСП) в Ирландия. Европейската инвестиционна банка даде ясен знак, че могат да се отделят повече средства с изключително конкурентни лихвени проценти за ирландските МСП и за други такива. По мое мнение необходимо е Европа да мисли в духа на плана за подпомагане "Маршал", който свърши работата си изключително добре след Втората световна война.
<P>
Ако можехме да убедим ЕИБ да заеме средства, да кажем, от Китай, които да инвестира в банката, тя би могла да използва този ресурс, за да даде начален тласък на икономическото възстановяване и за по-бързо осъществяване на този процес. Заемът би могъл да се погаси, като за тази цел се задели част от допълнителните митнически налози, които Европейският съюз ще събере благодарение на подновената външна търговия, и част от новите постъпления по данък добавена стойност. Допълнителната полза от този заем ще е ограничаването на натиска върху държавите-членки на ЕС и на конкретните изисквания към тях в рамките на Пакта за стабилност и растеж от гледна точка на допълнителното заемане на средства.
<P>
През 2007 г. притокът на инвестиции от Европейския съюз към Китай е на стойност 7,16 млрд. EUR, докато китайските инвестиции, насочени към Европейския съюз, са само 0,6 млрд. EUR. И Европейският съюз, и Китай биха имали полза от нарастването на търговията. Знам за посещението в Китай на председателя на Комисията, председателя на комисията по икономически и парични въпроси и председателя на Европейската централна банка преди Коледа. Проведената неотдавна среща на високо равнище между Европейския съюз и Китай е обнадеждаващ знак, който трябва да приветстваме.
<P>
Ние попаднахме в неприятно положение, защото не насочихме вниманието си върху проблемите. Време е да се съсредоточим върху възстановяването, включително като направим ЕС по-конкурентоспособен, както предлага Договорът от Лисабон. Аз съм много доволен от предложенията, направени в контекста на енергийната криза и управлението на климата, както и в частност от ролята на ЕИБ за този процес. Радвам се също така, че неотдавнашното решение на Съда относно съвместното вземане на решение бе обявено и че Парламентът вече ще играе по-голяма роля по отношение на тези две банки.
<P>
В доклада си направих предложение, което комисията одобри - а съм сигурен, че и Парламентът ще одобри - и което препоръчва Комисията и двете банки да се отчитат периодично пред комисията по икономически и парични въпроси за координирането на ролите и за осъществяването на политиката на двете банки. Считам, че това ще бъде едно много полезно подобрение. Това, от което се нуждаем, е повече прозрачност и по-голяма отчетност. Чухме министър-председателя Браун да говори за това във връзка с международната финансова криза. Ние трябва да помислим по този въпрос от гледна точка на отчетността пред Парламента на нашите собствени финансови институции и на онези, които са частично финансирани от финансовите институции.
<P>
Приветствам общата идея на целите на банките, особено по отношение на управлението на климата и енергията, като се надявам Парламентът да подкрепи основните положения на доклада, който изготвих.
<SPEAKER ID="356" NAME="Joaquín Almunia" LANGUAGE="ES">
Г-н председател, от името на Комисията искам днес да приветствам председателя на Европейската инвестиционна банка, г-н Maystadt, и председателя на Европейската банка за възстановяване и развитие, г-н Mirow. В присъствието на всички вас искам да благодаря и на двамата, както и на поверените им институции, за изключително положителното сътрудничество с Комисията, особено сега, в условията на трудната борба с икономическата криза.
<P>
Г-н Seppänen, благодаря Ви много за казаните думи и за усилията Ви като докладчик по един проблем, който беше труден за решаване, но имаше щастлив завършек, както Вие сам казахте, а именно постигнатото съгласие на първо четене да се решат проблемите от правно естество, свързани с външния мандат на Европейската инвестиционна банка (ЕИБ).
<P>
Външният мандат ни позволява чрез действията на ЕИБ и съгласувано с европейската политика да предприемем много твърди и ефективни действия по въпроси от политиката и области, представляващи специален интерес за Европейския съюз и за всички европейски институции, включително Парламента.
<P>
Комисията изразява удовлетворението си, че отсега нататък Парламентът ще бъде пряко ангажиран с дискусиите относно външния мандат. Ние обаче трябва сърдечно да благодарим както на Парламента, така и на Съвета за гъвкавостта, която проявиха при постигането на съгласие за кратко време, което не позволи да се създаде или да се засили несигурността преди края на тази година по отношение на възможното продължително използване на ресурси и инструменти на външния мандат.
<P>
От наша страна следващата Комисия ще представи в началото на 2010 г. съответния правен текст пред Парламента и Съвета. Надяваме се, че още веднъж на първо четене ще можем да осигурим правна стабилност за външния мандат, позволяваща, както казах по-рано, да се развива европейска политика, която е в интерес на всички нас.
<P>
Също така искам да поздравя г-н Mitchell и да му благодаря за настоящия доклад. За първи път се подготвя доклад, отнасящ се не само за Европейската инвестиционна банка, но и за Европейската банка за възстановяване и развитие (ЕБВР). Ние смятаме, че е правилно двете финансови институции да се разглеждат заедно, особено понастоящем, когато ефективността на действията им трябва да послужи за укрепване на политиката ни спрямо икономическата криза, когато сътрудничеството между тези две институции е от особена важност.
<P>
Ние призоваваме двете банки да положат огромни усилия. В приетия в края на миналата година план за възстановяване ние поискахме двете институции значително да увеличат кредитоспособността си по време, когато те също изпитват трудности при увеличаване на финансирането си от пазарите.
<P>
Те отговарят на призива за по-висока активност, като разгръщат дейност в онези области, които ние считаме за приоритет, както каза г-н Mitchell, а именно малките и средни предприятия, сектора на енергийната ефективност, както и някои други области. По-конкретно, ние сме изключително доволни от договореностите, постигнати между двете банки и Световната банка по една съвместна инициатива за укрепване на прилаганите от тях финансови инструменти и за подобряване на ефективността при използването на кредитните инструменти в държавите от Централна и Източна Европа, които се намират в особено трудна ситуация.
<P>
Ние се надяваме, че до следващата година положената основа и обсъжданията на групата от експерти, създадена от Съвета и Комисията съгласувано с г-н Maystadt, по въпроса за бъдещето на външния мандат на ЕИБ и за стратегическия преглед на дейността на ЕБВР, който ще се проведе също в началото на следващия мандат на Парламента и следващата Комисия, ще ни позволят в по-спокойни от гледна точка на икономическата ситуация времена да продължим да използваме техния опит и знания, кредитните улеснения, финансовите ресурси, човешките ресурси и опита при подпомагане на политиките, за които всички сме съгласни, че трябва да определят бъдещата посока на развитие на Европейския съюз през следващите десет години.
<SPEAKER ID="357" NAME="Gabriele Stauner">
докладчик по становище на комисията по бюджетен контрол. - (DE) Г-н председател, госпожи и господа, бих искала да обобщя мнението на комисията по бюджетен контрол за годишния доклад на Европейската инвестиционна банка (ЕИБ).
<P>
Комисията по бюджетен контрол призовава ЕИБ да играе по-активна роля и да провежда по-активна политика за борба с измамите, което означава "нулева търпимост" по отношение на измамите, корупцията, изпирането на пари и финансирането на тероризъм. Независимо от всички усилия, които ЕИБ е направила в миналото и които заслужават нашето признание, сега тя трябва да провежда политика, която не е само на хартия, а включва конкретни мерки и ясни критерии за целите на проследяването. Ето защо на дружествата, уличени в корупция, не бива да бъдат отпускани заеми, а служителите, които подават сигнали за нередности, трябва да получат ефективна защита. Разследващата и превантивната функции на ЕИБ следва да имат значително по-голяма роля, отколкото са имали преди.
<P>
В частност, като се има предвид настоящата финансова и икономическа криза, искаме към ЕИБ да бъдат приложени същите надзорни правила, както и към другите търговски банки, защото без действителен надзорен контрол ЕИБ не може да бъде надежден участник на кредитния пазар. Ние се нуждаем и от независими структури за мониторинг, които да гарантират качеството на резултатите на ЕИБ и спазването от нейна страна на кодекса за поведение.
<P>
Главната ни задача е в бъдеще Парламентът да изработи отделен доклад за работата на ЕИБ. Според нас такъв доклад е възможен и уместен, тъй като държавите-членки са единствените акционери на ЕИБ, което означава, че това има пряка връзка, а по тази причина и пряка бюджетна отговорност, с Парламента. Благодаря ви много.
<SPEAKER ID="358" NAME="Zsolt László Becsey" LANGUAGE="HU">
Преди всичко бих искал да поздравя двамата докладчици и да изразя задоволството си, че проблемите, отнасящи се до двете финансови институции, се поставят пред нас едновременно. Мисля, че в бъдеще трябва да разглеждаме тези две институции по-обстойно.
<P>
Първият въпрос, като се придържаме единствено към ключовите думи, е този за дублирането. Несъмнено трябва по някакъв начин да разпределим в дългосрочен план работата между двете институции, като им дадем възможност активно да си сътрудничат. Разбирам, че докладчикът възлага главните проекти на Европейската инвестиционна банка, като оставя дейностите, отнасящи се до по-малките предприятия, на Европейската банка за възстановяване и развитие. Във всеки случай смятам, че някакъв вид полезно специализиране е необходимо.
<P>
Доволен съм, че Европейският парламент може най-сетне да навлезе в най-привлекателната тематика и да разисква какъв вид ориентиране е необходимо в бъдеще и трябва съответно да приемем. Аз съм предпазлив по отношение на въпроса за ориентирането навън или навътре. Преди дванадесет години в Унгария вярвахме, че веднъж завинаги можем да забравим Международния валутен фонд, а сега той е пред вратите ни и ние тичаме при него за кредити.
<P>
Преди няколко години мислехме, че ЕБВР няма да играе важна роля в държавите-членки, които са извън еврозоната, и че вместо това ще се насочи на изток. Сега сме доволни, че заедно със Световната банка тези две институции направиха възможен централноевропейският фонд.
<P>
Бих искал да привлека вниманието ви към факта, че ликвидността и финансирането на малките и средни предприятия според мен, като председател на съответната работна група в моята политическа група, е крайно необходимо. Ето защо бих искал решенията, които в последно време бяха приети, да влязат в сила възможно по-скоро, така че заедно с търговските банки да можем ефективно да подкрепяме възможността за ликвидност главно на централноевропейските малки и средни предприятия.
<SPEAKER ID="359" NAME="Udo Bullmann" LANGUAGE="DE">
Г-н председател, госпожи и господа, ние дискутираме настоящата икономическа криза от гледна точка на проблема за липса на равновесие между дерегулирания пазар, от една страна, и липсата на обществен интерес, от друга. Невинаги сме успявали да предизвикаме обществен интерес към финансовите пазари и към реалните икономически процеси. Ето защо е толкова важно, че ние обсъждаме държавните инвестиционни банки, които са точно такива, че позволяват на пазара да функционира, и които имат публичен мандат да представят нашите бъдещи интереси. Ето защо аз казвам на председателите на тези банки, които днес са при нас, че в бъдеще ще се нуждаем от тях дори повече, отколкото се нуждаем в момента и отколкото сме се нуждаели в миналото.
<P>
В доклада си г-н Mitchell набляга на две теми. Той ни призовава да постигнем по-добро разделение на труда, оптимална позиция за съсредоточаване върху силните страни. Също така предлага да дадем възможност на двете банки да се съсредоточат върху задачите, които ни очакват в бъдеще. Това са изменението на климата, опасенията, че ще бъдем застрашени от масова безработица и рецесия, ако не вземем ответни мерки, необходимостта, особено що се отнася до малките и средни предприятия, от обществена инфраструктура, така че да можем да се развиваме, да спрем за малко и да си дадем сметка за ситуацията. Ето защо аз искам да благодаря на г-н Mitchell за добрата му работа. Той е подготвил много добър доклад. Европейският парламент се е стремил да запази своята роля и в бъдеще ще изпълнява тази роля още по-успешно. Такова е посланието от моята група.
<P>
И една бележка към г-жа Stauner, която преди малко засегна разпоредбите за надзора. Разбира се, държавните банки трябва да бъдат обект на контролен надзор и на съответни проверки. Въпреки това към тях не може да бъде прилаган същият контролен надзор, както към нормалните банки, в противен случай те няма да са в състояние да поемат рисковете, както ние често очакваме от тях. Ето защо аз съм "за" контрол, но от друг тип.
<SPEAKER ID="360" NAME="Wolf Klinz">
от името на групата ALDE. - (DE) Г-н председател, госпожи и господа, Европейската инвестиционна банка (ЕИБ) и Европейската банка за възстановяване и развитие (ЕБВР) дълго време бяха в сянка. През последните години голяма част от обществото не осъзнаваше тяхното присъствие. Надявам се, че сега, по време на финансовата и икономическата криза, това ще се промени, защото тези важни европейски институции стават все по-значими.
<P>
Като се имат предвид големите количества пари, които двете банки управляват и разпределят под формата на заеми, от решаващо значение е, че те работят съобразно ясни критерии и принципи. Фактът, че са държавни институции, сам по себе си не е гаранция, че това е така. В Германия например има държавни банки, които нарушиха тези принципи, и поради това изпитват същите затруднения, както много частни банки. Надявам се, че двете институции, ЕИБ и ЕБВР, определят приоритетите си на основата на много ясни съображения и че когато някога погледнем назад към този период, тези приоритети ще изглеждат правилни и реалистични.
<P>
Главното е - и в това отношение аз само мога да подкрепя банките - че те продължават да обръщат внимание на средните предприятия, които са гръбнакът на европейската икономика, и на проекти, които стриктно отговарят на критерия за устойчивост. Банките имат много добра репутация, по-добра от рейтинг три пъти А. Това им позволява да получават и да предоставят финансиране при относително изгодни условия. Ние трябва да се уверим, че не ги поставяме под прекалено голямо напрежение и че особено по време на кризата не се опитваме да ги използваме като източник на капитал в области, в които други източници на капитал вече са пресъхнали.
<P>
Доволен съм, че от следващата година членовете на Европейския парламент ще бъдат ангажирани в определянето на приоритетите. Днес банките са по-отговорни пред Парламента, отколкото в миналото, и вярвам, че това е основа за добро и конструктивно сътрудничество.
<P>
И един последен въпрос: ще насърча двете банки да увеличават своите усилия и да се уверят, че дейностите им не се препокриват. Те трябва да работят така, че взаимно да се допълват.
<P>
За мен е важно и това, че ЕБВР продължава да играе роля в държавите в преход. Не бива да изоставяме тези държави, особено по време на кризата.
<SPEAKER ID="361" NAME="Sepp Kusstatscher">
от името на групата Verts/ALE. - (DE) Г-н председател, госпожи и господа, първо бих искал да благодаря на тези, които подготвиха двата доклада, които ние в групата на зелените/Европейски свободен алианс подкрепяме. Ние сме "за" разширяване на дейностите на Европейската инвестиционна банка в развиващите се страни. От много време се стремим към финансиране на проект на ЕИБ, който да се придържа към социално-екологичните норми и да подкрепя правата на човека. Това сега ще се осъществи на практика благодарение на гаранциите, които Общността дава на проектите на ЕИБ. Бихме искали да благодарим на комисията по бюджети, която повдигна този въпрос и успешно го прокара в Съвета.
<P>
ЕИБ е много важен инструмент в рамките на Европейския съюз, който дава възможност за управление на социално-икономическото развитие на държавите-членки, както и развитието в областта на околната среда. Ето защо аз бих искал по-внимателни проверки от тези, които се правеха преди, на всички проекти, подкрепяни от ЕИБ, за да се установи дали социално-екологичната устойчивост и рентабилност наистина могат да бъдат гарантирани. При настоящата финансова и икономическа криза това е особено важно.
<P>
Ще бъде сериозна грешка, ако например ЕИБ подкрепя мащабни проекти, такива като проекта за моста над пролива Месина или проекта за тунела Бренер за високоскоростни пътнически влакове. Тези проекти изискват огромни количества съоръжения и са изключително капиталоемки. Подкрепата за модернизация и разширяване на съществуващите инфраструктури е много по-изгодна от гледна точка на пазара на труда и оценката на въздействието върху околната среда.
<P>
Количественият растеж идва от остарялата философия "по-бързо, по-високо, по-далече". Имаме нужда от постоянна социално-екологична политика както по отношение на гражданите, така и по отношение на околната среда. Благодаря ви.
<SPEAKER ID="362" NAME="Konstantinos Droutsas">
от името на групата GUE/NGL. - (EL) Г-н председател, докладът приветства дейността на двете банки, без обаче да отбелязва отговорността им и приноса им за капиталистическата криза. Европейската инвестиционна банка изпълнява ролята на кредитор за банките и предприятията с цел да подпомага печалбата на капитала.
<P>
Мерките за възстановяване, които Европейският съюз предприема, са придружени от задължителни мерки за финансово благоразумие. Общ компонент на Европейския съюз е антинародната политика на Лисабонската стратегия, на Пакта за стабилност и на Договора от Маастрихт, чиято цел е да прехвърлят бремето на кризата върху плещите на обикновените хора посредством орязване на заплатите, въвеждане на практиката на временни трудови договори, разпределяне на безработицата и нови антиосигурителни промени.
<P>
Типичен пример за това е моята страна, срещу която за пет години два пъти беше открита процедура за прекомерен дефицит. Комисията настоява за мерки с постоянен и траен характер - допълнителни мерки за намаляване на социалните разходи, особено в областта на общественото здравеопазване, докато в същото време частният сектор точно в тази област става все по-богат. Наред с това тя настоява за увеличаване на данъците на продуктите за масово потребление и за увеличаване на ставките на ДДС.
<P>
Единственият подход, който служи на интересите на гражданите, е отказването от мерките, диктувани от капитала, с които принципно са съгласни всички, които подкрепят Маастрихт и Европейския съюз, и сформирането на обществено-политически съюз за икономика на гражданите и власт на гражданите.
<SPEAKER ID="363" NAME="John Whittaker">
от името на групата IND/DEM. - (EN) Г-н председател, това, което ме безпокои най-много, е предположението, че Европейската инвестиционна банка (ЕИБ) ще има основна роля при решаването на финансовата криза и може по някакъв начин да действа като общоевропейски орган, предоставящ насоки за действие там, където държавите-членки не успяват да координират собствените си действия.
<P>
Опасността е, че ако тя разшири дейностите си твърде много в подкрепа на търговските банки и правителствата - както беше предложено - тогава нейният завидно висок кредитен рейтинг може да бъде понижен, както този на някои от нашите правителства.
<P>
Степента на задлъжнялост (ливъридж) на ЕИБ е около 35 пъти, а нейни акционери са правителствата на държавите-членки. Ще възникне сериозен проблем при евентуален неин фалит, както това се случи с някои от нашите търговски банки. Докладът дори насърчава ЕИБ и Комисията да увеличат кредитирането, като експериментират с новаторски финансови инструменти. Мислех си, че светът е видял предостатъчно финансови трикове.
<SPEAKER ID="364" NAME="Laima Liucija Andrikien" AFFILIATION="PPE-DE">
(EN) Г-н председател, преди всичко бих искала сърдечно да благодаря на нашия финландски колега Esko Seppänen за усилията му, допринасящи за постигане на споразумение с Комисията и Съвета относно заемите на ЕИБ и гаранциите на Общността.
<P>
Както знаем, след като Eвропейският парламент спечели едно дело в Съда на европейските общности, съответното решение на Съвета беше отменено, но остана в сила една година, докато не беше прието ново решение. Комисията предложи процедура на съвместно вземане на решение и утре ние трябва да гласуваме компромиса, постигнат по време на тристранните обсъждания, и да приключим тази процедура.
<P>
Важно е да се напомни, че ЕИБ първоначално беше създадена с цел финансиране на операции в рамките на Европейския съюз. Така че гаранциите от Общността на ЕИБ в случай на загуби по заеми и гаранциите по заеми са основа за нейната дейност извън Европейския съюз. Предложението, което обсъждаме днес, покрива около 10-15 % от дейността на ЕИБ, т.е. дейността на банката извън Европейския съюз - в страните в процес на предприсъединяване, средиземноморските страни, Азия, Латинска Америка и Южна Африка. Тези действия на ЕИБ са особено уместни в страните със средни доходи и инфраструктура, финансови и търговски сектори. Тези действия на ЕИБ са от най-голямо значение в среда на глобална финансова криза и рецесия.
<P>
Радваме се, че успяхме да постигнем споразумение по всички главни въпроси, такива като крайния срок за представяне на ново предложение за решаване, който сега е 30 април 2010 г., както и за клаузата за изтичане на срока на действие, която е 18 месеца след крайния срок, т. е. 31 октомври 2011 г.
<P>
Европейският парламент внесе изменения в предложението на Комисията, като посочи важността на зачитането на правата на човека, политиките за развитие, диверсификацията на енергийните ресурси, искането за стратегически програмни документи, по-голяма прозрачност на политиките и дейностите на ЕИБ.
<P>
Постигнахме добър резултат и аз се надявам, че утре споразумението ще бъде прието с необходимото мнозинство. Разчитам на подкрепата на всички политически групи в Парламента.
<SPEAKER ID="365" NAME="Paulo Casaca" AFFILIATION="PSE">
(PT) Г-н председател, присъединявам се към моите колеги, които одобриха чудесната работа на нашия докладчик от комисията по бюджети и начина, по който той успя да се пребори за правата и прерогативите на Европейския парламент.
<P>
В съответствие с решението на Съда на европейските общности от 6 ноември 2008 г. Европейският парламент има пълни съвместни правомощия в тази област. Нещо повече, Европейската инвестиционна банка има ясни пълномощия да подкрепя непрекъснатото икономическо и социално развитие, интеграцията на развиващите се страни в световната икономика, акцията срещу бедността, както и спазването в тези страни на правните норми, на правата на човека и основните права.
<P>
Ние ще бъдем тук, за да се уверим, че инвестициите на ЕИБ преследват тези цели.
<SPEAKER ID="366" NAME="Margarita Starkevičiūt" AFFILIATION="ALDE">
(LT) Европейската инвестиционна банка е най-голямата банка в света и е ясно, че тя има огромна роля в развитието на икономиката на вътрешния пазар в рамките на Европейския съюз и извън него. Понастоящем са направени много предложения за разширяване на функциите на Европейската инвестиционна банка. Аз съм член на комисията по икономически и парични въпроси, но дори не мога да си припомня много от тези предложения. Изглежда, сега всеки знае какво трябва да прави Европейската инвестиционна банка. Също така има много предложения за преразглеждане на операциите на банката извън Европейския съюз. Документът, изготвен от докладчика, е специално предназначен да разшири валидността на гаранциите от Общността за покриване на загуби, понесени от Европейската инвестиционна банка при предоставяне на заеми извън Европейския съюз.
<P>
Разнообразието от предложения ясно показва, че ние имаме нужда от по-широко разискване на дейностите на Европейската инвестиционна банка и на посоките, в които тези дейности трябва да се разгръщат. Надявам се Комисията да намери време и да разгледа този въпрос по-обстойно в цялостния контекст на европейския план за стимулиране на икономиката. Що се отнася до гаранциите, предложени от Европейската инвестиционна банка, трябва да бъдат взети под внимание и много допълнителни условия, като зачитането на правата на човека и въпросите за равномерното развитие. Това е добра инициатива, но във външната си политика Европейският съюз трябва да се стреми да накара другите банки, действащи в трети страни, да изпълняват дейностите си въз основа на същите тези принципи. Само тогава извън Европейския съюз ще има равноправна конкуренция и Европейската инвестиционна банка няма да поема риска да понесе много загуби.
<SPEAKER ID="367" NAME="Jean-Pierre Audy" AFFILIATION="PPE-DE">
(FR) Г-н председател, г-н член на Комисията, г-н Maystadt, моят първи въпрос се отнася до доклада на Европейската инвестиционна банка. Питам се дали регулативната и надзорната роля, за които настояваше Парламентът, са установени? Освен това, г-н член на Комисията, не мога да разбера защо не вземете инициативата, която според член 105 е дадена на Вас, и да отнесете този въпрос до Съвета, така че с тази задача да бъде натоварена Европейската централна банка. Вашите отговори бяха много уклончиви, за което може само да се съжалява.
<P>
Трябва да взема отношение и по въпроса за даването на гаранции. Не разбирам защо гаранция, дадена по този начин, да не се компенсира. От цялата планирана гаранция за приблизително 30 млрд. EUR това ще представлява между 30 и 100 милиона EUR загуба на ресурси за бюджета на Съюза. Не разбирам също така, г-н председател, защо от комисията по бюджетен контрол, в задълженията на която са въпросите, отнасящи се до Европейската инвестиционна банка, не е поискано мнение по въпроса за гаранциите, предоставяни на банката.
<SPEAKER ID="368" NAME="Czesław Adam Siekierski" AFFILIATION="PPE-DE">
(PL) Г-н председател, Европейската инвестиционна банка и Европейската банка за възстановяване и развитие са две изключително силни институции, които могат да помогнат на регионалното развитие както в рамките на Европейския съюз, така и в трети страни. Това е особено ясно днес, когато в резултат на финансовата криза достъпът до заеми е ограничен.
<P>
Докато по-голямата част от банките драстично орязваха заемите за страни, съседни на Европейския съюз, поради финансовите си програми, двете споменати банки действаха решително при инвестирането в областта на транспорта и опазването на околната среда.
<P>
В същото време Европейската инвестиционна банка е главният източник на заеми и гаранции по заеми за сектора на малките и средни предприятия в Европа. В сегашните трудни времена това представлява неоценима помощ за предприемачите. Важно е и това, че в шестте приоритетни области на Европейската инвестиционна банка е включено и гарантирането на устойчива, конкурентоспособна и сигурна енергетика за Европейския съюз.
<SPEAKER ID="369" NAME="Thomas Mirow">
ЕБВР. - (EN) Г-н председател, много Ви благодаря за този доклад и за възможността да се продължи разискването, започнато с комисията през ноември. То е навременно и подходящо главно по три причини.
<P>
Първо, контекстът на финансовата и икономическа криза прави всяко насърчаване на по-голямо сътрудничество между ЕБВР и ЕИБ по-уместно от всякога. Кризата означава, че сътрудничеството между публичните международни финансови институции вече не е само въпрос на политически стремеж, а е от жизнена необходимост.
<P>
Изправени пред драматичен спад в частните потоци на кредитиране, миналия месец заедно с групата от Световната банка приехме съвместен план за действие за международните финансови институции в подкрепа на банкови системи и кредитирането на реалната икономика в Централна и Източна Европа.
<P>
Това е пакет в размер на 24,4 млрд. EUR през 2009 г. и 2010 г., като ЕБВР участва с 6 млрд. EUR. Планът за действие отчита, че ефективното реагиране на кризата на интегрираните финансови пазари на Европа изисква бързи и координирани действия на всички акционери: банки майки, които притежават голяма част от финансовите сектори на региона; важни местни банки; органи от страната на произхода и от приемащата страна на трансгранични банкови групи, европейски институции и международни финансови институции. Работим заедно с този широк кръг акционери, като за тази цел изграждаме механизми на координация и сътрудничество.
<P>
И ние виждаме - както видяхме миналия август, когато се изправихме срещу предизвиканата от конфликт банкова криза в Грузия - че точно този вид сътрудничество между международните финансови институции, породено от необходимостта, работи най-добре.
<P>
Второ, под покровителството на Европейския съюз новите структури за сътрудничество между ЕБВР и ЕИБ ни предлагат големи нови възможности за съвместна работа.
<P>
Имам предвид в частност инвестиционната рамка за Западните Балкани, която сега стартира, както и инициативата "Източно партньорство", обявена наскоро от Европейския съвет, която ще се гради върху доброто сътрудничество, което вече сме установили чрез меморандума за разбирателство и Инструмента за инвестиционни облекчения в рамките на политиката на добросъседство.
<P>
Тези инициативи, подпомогнати със средства на Европейската комисия, ни дават възможност да работим конкретно по определени проекти и програми, като съчетаваме добрите страни на всяка институция, и като такива представляват отлично изпитание, в което да калим нашата съвместна работа в бъдеще.
<P>
Аз смятам, че именно в този контекст можем да открием разделение на труда, прилагане на съвместни експертизи и необходимите механизми за сътрудничество, включително и общи стандарти, за въвеждането на които вие призовавахте.
<P>
Трето, приемам виждането на Европейския парламент като едно добро начало на четвъртия преглед на капиталовите ресурси на ЕБВР, за които ще направим изводи на нашата годишна среща в Загреб през май 2010 г.
<P>
В отговор на кризата ЕБВР е заела активна позиция - подкрепяйки нашите клиенти в страните, в които работим, ние разширяваме инструментите си, като през 2009 г. възнамеряваме да инвестираме 7 млрд. EUR, което представлява увеличение с повече от 20 %.
<P>
В същото време трябва да признаем, че рискът, който поемаме, също се увеличава. Все още не могат ясно да се видят крайните последици от настоящата ситуация за нашия портфейл и за развитието на нашата дейност. Въпреки това по-ясна от всякога е важността на нашето партньорство с ЕИБ и с Европейския съюз при изпълнение на ангажиментите ни както към нашите акционери, така и към страните, в които работим.
<SPEAKER ID="371" NAME="Philippe Maystadt" LANGUAGE="FR">
Г-н председател, госпожи и господа, преди всичко позволете ми още веднъж да ви благодаря за възможността да продължим конструктивния диалог, който от няколко години е установен между Европейската инвестиционна банка и Парламента.
<P>
Изключително съм щастлив, че имаме възможност да разискваме двата доклада, които днес ни бяха представени. Тези два доклада - на г-н Mitchell и на г-н Seppänen, са много интересни и повдигат напълно уместни въпроси. Надявам се, че ще имаме възможност да се върнем към тях по-късно.
<P>
Днес, разбира се, ние сме изправени пред криза с изключителни мащаби - може би най-сериозната след края на Втората световна война - и в този контекст е съвсем нормално държавите-членки да се обърнат към нашите две институции, които да помогнат на Европейския съюз да отговори на кризата. Както знаете, в този контекст държавите-членки, които са наши акционери, са поискали от ЕИБ значително увеличаване на обема на кредитирането през 2009 г., увеличаване с около 30 % в сравнение с първоначалните прогнози, както и насочване на допълнителни усилия към три области: първо, към заемите за малките и средни предприятия; второ, към енергетиката, и в частност към борбата срещу промените в климата; и накрая, специални усилия за страните, които са в най-голяма степен засегнати от кризата.
<P>
Докъде сме стигнали днес? Ще посоча статистически данни от последните три месеца на 2008 г. - с други думи, ще започна от момента, в който бяха направени първите искания от страна на ЕИБ - и първите два месеца на 2009 г. През тези пет месеца ние раздадохме заеми в размер на повече от 31 млрд. EUR, което е с 38 % повече спрямо същия период от края на 2007 г. до началото на 2008 г. В първата област, що се отнася до заемите за малките и средни предприятия, за този кратък период бяха отпуснати 5,6 млрд. EUR. Някои от вас подчертаха важността на подкрепата на малките и средни предприятия при сегашната обстановка. В действителност ние полагаме много специални усилия в тази област и вече мога да ви съобщя, че целта, която си бяхме поставили за 2008 г. и 2009 г., а именно да отпуснем заеми в размер на 15 млрд. EUR, ще бъде надхвърлена.
<P>
Що се отнася до втората цел - енергетиката и борбата с изменението на климата, и тук сме положили особени усилия, като в този контекст трябва да бъде поставен и въпросът за финансирането на автомобилната индустрия. Трябва да бъдем ясни: в този сектор нашето финансиране е насочено към проекти, включващи проучване, разработване и производство на екологично чисти автомобили, т.е. на автомобили, които отговарят на новите норми на Съюза относно намаляването на емисиите от CO2.
<P>
И накрая, по отношение на третата област - помощ за страните, които са засегнати най-тежко от кризата, можем да кажем, че за същия петмесечен период ние сме раздали заеми в размер на 910 млн. EUR в Унгария, 600 млн. EUR в Латвия, 1 млрд. EUR в Румъния и 1,1 млрд. EUR в Литва.
<P>
Ето защо мога да кажа, че ние правим всичко възможно да отговорим на искането на държавите-членки и да изпълняваме договорените мерки без отлагане. Също така г-н Mirow вече се позова на съвместния план за действие между Международната финансова корпорация и Европейската банка за възстановяване и развитие, що се отнася до банковия сектор в Централна и Източна Европа.
<P>
Естествено, това увеличаване на обема на нашите кредити е възможно само благодарение на увеличаването на капитала, което бе решено от акционерите ни - това няма да струва нищо на държавите-членки. Въпреки това решихме, че за да обърнем резервите си в капитал, имаме нужда от съгласието на акционерите.
<P>
Някои от вас имаха въпроси относно мониторинга и надзора над ЕИБ и лично аз мисля, че тези въпроси са напълно основателни. Когато една финансова институция се разраства по такъв начин, естествено е да има загриженост за начина на наблюдаването й. Вече се прави нещо в тази посока, и то не е незначително: съществува определен вътрешен контрол наред с външен контрол от независим Одиторски комитет, който се отчита пряко на нашите управители. Освен това Лисабонската стратегия предвижда да укрепи този Одиторски комитет, като включи хора с доказан опит в банковия надзор.
<P>
Да направим ли и следващата крачка? Ще ви напомня, че Сметната палата вече контролира дейностите на ЕИБ всеки път, когато се използват средства от европейския бюджет. Да продължим ли напред, въвеждайки законовоустановена система на банков надзор? Точно на това разчита г-жа Stauner. Г-н Bullmann изтъкна, че нещата не са толкова прости. Така или иначе, този въпрос трябва да бъде обсъден. Всичко, което мога да направя днес, е да потвърдя, че ЕИБ е напълно готова да бъде обект на законовоустановен банков надзор, ако това се счита за целесъобразно.
<P>
Засега ние сме организирали редом с Комисията за финансов надзор в Люксембург и форма на неофициален надзор.
<P>
В отговор на г-н Audy ще кажа, че дейността от страна на Комитета на европейските органи за банков надзор (CEBS), за която той настояваше миналата година, е осъществена. Ето защо ние попитахме Комитета, но той ни отговори, че няма никакви пълномощия в тази област и че самият той не може да изпълнява консултативна роля. Ето защо ние все още сме в ръцете на тези, които биха искали да проявят инициатива в това отношение. Повтарям, че ние сме отворени за такива инициативи.
<P>
Една дума в заключение относно сътрудничеството между нашите две институции. Г-н Mirow вече посочи, че то се развива добре, особено що се отнася до Западните Балкани, както и с нашите съседи на изток, най-вече с Турция. Това, което искам да кажа, за да спазя определеното ми за изказване време, е, че ние сме напълно съгласни с препоръките, дадени в доклада на г-н Mitchel. Смятаме, че ще бъде от взаимен интерес и за двете институции, както и за нашите кредитополучатели, ако вървим към по-рационално и по-функционално разделение на труда.
<P>
И една дума в заключение относно доклада на г-н Seppänen. Бих искал да кажа, че ние оценяваме високо конструктивния подход на г-н Seppänen. Той предлага временно решение, което позволява на ЕИБ да продължи с дейностите си, но което определя дата за задълбочено разискване относно ролята, която ЕИБ трябва да играе извън рамките на Европейския съюз. Не се съмнявам, че това разискване, на което ние ще отделим известно време, идва в подходящия момент.
<SPEAKER ID="372" NAME="Joaquín Almunia" LANGUAGE="ES">
Г-н председател, искам да благодаря на членовете, които взеха участие в разискването. Мисля, че повечето от изказванията показаха висока степен на съгласие и единодушие по отношение на основните насоки, които току-що бяха изложени от председателите на двете банки, през настоящия период на криза, но и на възможности. Като използват своите ресурси и механизми, те възнамеряват да подпомогнат такива важни политики на Европейския съюз, като енергийната ефективност, борбата срещу изменението на климата, подкрепата за малките и средни предприятия и подкрепата за екологично чисти технологии в сектори, които в настоящия момент са силно засегнати, като например автомобилната индустрия.
<P>
Считам, че има широко съгласие и по въпроса за необходимостта от засилване, доколкото това е възможно, на действията на двете банки в страните, които са особено засегнати от кризата, както в рамките на Европейския съюз, така и извън неговите граници. Съгласен съм с всички членове, които поискаха банките да направят нещо повече. Не съм съгласен с колегата, който каза, че банките трябва да правят по-малко и да бъдат по-предпазливи в тези трудни времена. Нещо повече, смятам, че съществуването на банки като Европейската инвестиционна банка и Европейската банка за възстановяване и развитие е напълно оправдано точно в настоящото време.
<P>
Ще кажа няколко заключителни думи за коментарите относно надзора над ЕИБ. Доволен съм, че г-н Maystadt показа своята непредубеденост, която бях забелязал и преди, относно преразглеждането на този въпрос и намирането на решение, както беше отбелязано по-рано, по време на миналогодишното разискване.
<P>
Разбира се, Комисията е готова веднага да започне работа с г-н Maystadt, за да определи най-ефективните методи, които в същото време да съответстват на нашите правила. Целта е да бъде намерено решение на този важен въпрос, особено в момент, когато се налага ЕИБ, а също и ЕБВР да прибягват до пазари, на които е по-трудно в сравнение с предишни години да се набавя финансиране при изгодни условия и при възможно най-високия рейтинг, с какъвто и двете банки работят.
<SPEAKER ID="373" NAME="Gay Mitchell">
докладчик. - (EN) Г-н председател, позволете ми да благодаря на члена на Комисията и на двамата председатели за изказванията им, както и на всички, които взеха участие в разискванията.
<P>
Нека в отговор накратко се спра на три неща. Бележките на председателя г-н Maystadt, че допълнителната финансова подкрепа за ЕИБ ще улесни бързото усвояване на кредита и така ще допринесе за развитието на реалната икономика чрез поощряване на добри проекти и подпомагане на конкурентоспособни предприятия в тази неблагоприятна икономическа обстановка, са много обнадеждаващи. Според мен трябва, доколкото е възможно, да подкрепяме предприятията, които имат затруднения, като им предоставим нужния кредит с цел да запазим платежоспособността им и да се уверим, че няма да бъдат закривани работни места.
<P>
Докладът приканва към бдителност по отношение на използването на заеми от ЕИБ от страна на търговските банки и въз връзка с това към етични норми между търговските банки и ЕИБ. Надявам се, че членовете на Парламента са забелязали това в някои от направените изказвания.
<P>
Второ, понастоящем обстановката в Европа може да се определи като тревожна: в някои страни цените на жилищата продължават да падат, хората задържат спестяванията си. За да се борим с последиците от тази кризисна ситуация, трябва да започнем да говорим за възстановяване. Ние не проследихме добре ситуацията, когато започна кризата. Сега отново не сме съсредоточени. Възстановяването наближава: то може да бъде в края на тази година или през следващата, но ще настъпи. Трябва да започнем да говорим за възстановяване, да се готвим за него, и по-конкретно, да бъдем достатъчно конкурентоспособни, за да се възползваме от него. Настоявам за това пред трите институции, представени тук днес, и пред Парламента.
<P>
Най-накрая, необходимо е ЕИБ и ЕБВР да работят заедно с други международни и регионални финансови институции - такива като Световната банка, Азиатската банка за развитие и Африканската банка за развитие - с цел да се поощрява развитието в райони, които са отдалечени от Европа. Тези банки имат положително влияние при определяне на помощите за развиващите се страни, но мисля, че това влияние се нуждае от внимателна преценка.
<P>
На финансирането на земеделската собственост в развиващите се страни трябва да се гледа като на инвестиционни разходи, обхванати от мандата за външно кредитиране на ЕИБ. Вече поставих този въпрос по редица поводи. Страната, от която идвам, е изпитвала недостиг. Ние преживяхме всичко, на което са подложени хората в африканските страни. Това, което промени североизточната част на нашия остров, беше, че хората повсеместно инвестираха в малки участъци земя.
<P>
Вгледайте се в този модел за развиващия се свят. Ние се нуждаем от тях като наши бъдещи търговски партньори и аз настоявам двете банка да обърнат внимание на това, което казах, защото според мен това е начинът да се помогне на развиващия се свят. Въпросът беше повдигнат тук днес от министър-председателя на Великобритания и аз предавам тази конкретна точка за разглеждане от двете банки.
<P>
Благодаря Ви, г-н председател, за възможността да отговоря на повдигнатите в разискването въпроси. Надявам се, че ще продължим да вървим напред в атмосфера на взаимно сътрудничество за благото на Европа.
<SPEAKER ID="374" NAME="Esko Seppänen">
докладчик. - (FI) Г-н председател, г-н член на Комисията, госпожи и господа, забелязах, че в Парламента има голям консенсус по отношение на правното основание за новия външен мандат на Европейската инвестиционна банка (ЕИБ) за кредитиране.
<P>
Тъй като представителите на Европейската инвестиционна банка пристигнаха по-късно и не можаха да чуят моето първо изказване, аз бих желал да привлека вниманието им към това, че вече се прилага процедура на съвместно вземане на решение и че Европейският парламент не играе, както досега, само незначителна роля от гледна точка на въпросите, свързани с Европейската инвестиционна банка.
<P>
Европейската инвестиционна банка няма да може в бъдеще да разчита на подкрепата на няколко надеждни членове на Парламента. При процедурата на съвместно вземане на решение банката ще изисква широката подкрепа на Европейския парламент. За да я получи, необходимо е ЕИБ да направи практиката си спрямо Европейския парламент по-конструктивна, отколкото тя бе по времето, когато се разглеждаше настоящият й мандат. Аз считам, че банката през това време е осъзнала този факт и се надявам, че тя разбира посланието, което Парламентът й изпраща. Всичко е добре, когато свършва добре.
<SPEAKER ID="375" NAME="Председател">
Разискването приключи.
<P>
Гласуването ще се състои в сряда, 25 март 2009 г.
<P>
Писмени декларации (член 142)
<SPEAKER ID="376" NAME="Paolo Bartolozzi  " AFFILIATION="PPE-DE">
в писмена форма. - (IT) Ролята на Европейската инвестиционна банка при осъществяването на европейската политика за развитие и кохезионната политика става все по-значима.
<P>
Въпреки че ЕИБ беше подложена на известна критика в миналото, защото се считаше, че тя е изключена в известен смисъл от целите на икономическото и социалното сближаване, следвани от Европейския съюз, като усилията й бяха насочени преди всичко към обществени органи, сега по всяка вероятност нещата се променят, що се касае до перспективите за развитие и сближаване през периода 2007-2013 г.
<P>
Чрез по-тясно сътрудничество с Европейската комисия днес Европейската инвестиционна банка се представя като модерна и динамична институция благодарение на нарасналия брой различни типове финансови проекти, създадени за възстановяване на социално-икономическия баланс на по-слабо развитите европейски региони. Що се касае до осъществяването на мерките, ние сме особено доволни да видим въвеждането на механизми в подкрепа на малките и средни предприятия, които ще могат да увеличат инвестициите си в резултат от предоставения по-добър достъп до финансовите пазари.
<P>
В допълнение към пакета мерки, които Европейската комисия определя за подпомагане на малките и средни предприятия на общностно равнище и понастоящем осъществява, ЕИБ трябва да има и допълнителен принос, като помогне на малките и средни предприятия да заработят на пълна мощност и да се развиват по-бързо, тъй като те представляват основният незаменим източник на нови работни места в Европа.
<SPEAKER ID="377" NAME="Alexandru Nazare  " LANGUAGE="RO">
Основните въпроси, които разглежда този доклад, не засягат гаранцията на Общността сама по себе си, а по-скоро начините за по-ефективно използване на предоставените от ЕИБ финансови средства. Несъмнена е ролята на ЕИБ като инструмент на Европейския съюз за подпомагане на икономическото развитие. Европейският съюз притежава набор от финансови инструменти в областта на външните отношения, като дейността на ЕИБ следва да е допълнение към тях.
<P>
Що се отнася до приоритетите на финансирането, аз съм доволен, че настоящата версия на доклада отразява и моето предложение да се направи необходимото изясняване на енергийните проекти в Източна Европа и Южен Кавказ, а именно изискването те да са "в съответствие с целите на политиката на Общността за диверсификация на енергийните ресурси и с оглед гарантиране на стабилни и сигурни ресурси за потребителите".
<P>
Аз съм доволен, че европейските лидери постигнаха компромис в рамките на Европейския съвет по отношение на финансирането на енергийните проекти от страна на Европейския съюз като част от плана за възстановяване на икономиката. Радвам се също, че проектът "Набуко" оцеля след компромиса и беше обявен като приоритетен енергиен проект. Надявам се, че ЕИБ ще участва в него, така че той да получи необходимите инвестиции, и че от 2013 г. ние ще можем да транспортираме газ от Каспийско море до Европа.
