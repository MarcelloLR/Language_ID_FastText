<CHAPTER ID="008">
Стратегия на ЕС за отношенията с Латинска Америка (разискване)
<SPEAKER ID="194" NAME="Председател">
Следващата точка е доклад на г-н Salafranca Sánchez-Neyra, от името на комисията по външни работи, относно стратегията на ЕС за отношенията с Латинска Америка.
<SPEAKER ID="195" NAME="José Ignacio Salafranca Sánchez-Neyra" LANGUAGE="ES">
Г-жо председател, г-жо върховен представител, искам да кажа, че докладът, както е приет от парламентарната комисия, от една страна, изразява благодарност за усилията, положени от испанското председателство на Европейския съюз - представители на което не виждам в залата, което ме учудва, при положение че разискваме въпрос, засягащ Латинска Америка - а, от друга страна, приветства съобщението на Европейската комисия, озаглавено "Европейският съюз и Латинска Америка: глобални участници в партньорство". Според мен е трудно да се намерят други два региона, които да споделят повече общи неща по отношение на ценностите и интересите, отколкото Европа и Латинска Америка.
<P>
Цифрите, г-жо председател, са добре известни: двата региона имат общо повече от един милиард жители, допринасят за над 25% от световния брутен вътрешен продукт и, заедно с държавите от Карибския басейн, включват в състава си почти една трета от държавите, съставящи Обединените нации.
<P>
Добре известен е също и следният факт, въпреки че данните сочат лек спад: Европейският съюз е основният донор на помощ за развитие, основният инвеститор в региона, вторият по важност търговски партньор в Латинска Америка и първи в Меркосур и Чили.
<P>
Но все пак - и това е по-важно от данните - считаме, че Латинска Америка е нещо повече от пазар за Европа, поради което споделяме редица общи принципи и ценности: плуралистичната и представителна демокрация, зачитането на правата на човека и основните свободи, свободата на изразяване, принципите на правовата държава, върховенството на закона, спазването на принципа за справедлив процес и отхвърлянето на всяка форма на диктатура или авторитаризъм.
<P>
Тази среща на високо равнище, г-жо Аштън, идва в един особено забележителен момент в календара на Европейския съюз и Латинска Америка. Това е забележителен момент за Европейския съюз, тъй като, след като преминахме процеса на реформи, с влизането в сила на Договора от Лисабон, сме донякъде погълнати в работата по преодоляването и осмислянето на собствените си проблеми в настоящата икономическа и финансова криза. Видяхме как, за първи път, Международният валутен фонд е принуден да спасява не някоя латиноамериканска държава, а държава-членка на Европейския съюз, членуваща и в Европейския паричен съюз.
<P>
Поглеждайки равнището на растеж на Европейския съюз през миналата година, виждаме, че имаме среден отрицателен растеж от 5%, докато Латинска Америка е имала отрицателен растеж от 1,8%. Поглеждайки прогнозите за растеж през следващата година, виждаме, че очакванията са Европейският съюз да има среден растеж от 0,7%, а Латинска Америка - 5%. Това означава, че следващата среща на високо равнище няма да е среща между Севера и Юга, каквито бяха досегашните, а среща между равностойни партньори. Мисля, че в това отношение би следвало да погледнем назад, поне за кратко, и да почувстваме удовлетворение от постигнатото през последните няколко години.
<P>
Въпреки това е ясно, че ни чака още много работа. В това отношение, г-жо Аштън, в периода 2000-2010 г. Европейският съюз сключи споразумения за партньорство с Мексико и Чили, докато САЩ сключиха споразумения с цяла Централна Америка, с Колумбия и Перу, а също и с няколко държави-членки на Меркосур. Затова бързо трябва да наваксаме изгубеното време и по някакъв начин да постигнем стратегическо партньорство с Мексико и Чили, да приложим клаузата за бъдещи развития в тези споразумения, както и да сключим споразумения с Централна Америка, в които трябва да покажем повече великодушие. Същевременно Парламентът приветства подетите от Вас инициативи за създаване на фондация "Европа-Латинска Америка", както и на механизъм за финансови инвестиции.
<P>
Тази среща на високо равнище, все пак, не е просто поредната такава среща, г-жо Аштън. По време на тази среща ще бъде оспорван един много конкретен въпрос. Ако продължим да губим от своя дял в търговията с региона, който е намалял от 25% до малко над 15% заради държави като Китай, ще излезем вън от играта. Ето защо, във връзка с испанското председателство, Ви моля, в качеството си на върховен представител и заместник-председател на Комисията, да изпратите ясно и особено категорично послание по отношение на ангажимента на тази нова Европа, която сега изграждаме, към старите ни приятели в Латинска Америка.
<SPEAKER ID="196" NAME="Катрин Аштън">
заместник-председател на Комисията и върховен представител на Съюза по въпросите на външните работи и политиката на сигурност. - (EN) Г-жо председател, уважаеми колеги, радвам се, че отново съм тук, в Европейския парламент, и очаквам с интерес това разискване върху отношенията с Латинска Америка.
<P>
Бих искала да започна, отправяйки благодарност към г-н Salafranca за отличния доклад. Според мен той много добре илюстрира допирните точки между възгледите на нашите две институции относно важността на - а и както колегата правилно отбеляза, перспективите пред - партньорството на Европейския съюз с държавите в този регион. Горещо приветствам ангажимента на Парламента за укрепване на отношенията с Латинска Америка, включително и чрез междупарламентарни диалози. Нашите съвместни усилия играят централна роля в развитието на последователна политика и силно присъствие в региона. Съгласна съм, че предстоящата среща на високо равнище е добра възможност да препотвърдим своя ангажимент към региона и решимостта си да задълбочим партньорството.
<P>
Както правилно изтъква докладът, партньорството е успешно. Днес ЕС е вторият по по важност търговски партньор на Латинска Америка и основен инвеститор в региона. Ние разширяваме своето сътрудничество отвъд икономическите въпроси, за да обхванем и основни стратегически въпроси - изменението на климата, неразпространението на ядрено оръжие, борбата с наркотиците, насърчаването на мира и сигурността в световен мащаб.
<P>
Като взе това предвид, миналата година Комисията представи стратегията си относно Латинска Америка в своето съобщение, озаглавено "Европейският съюз и Латинска Америка: глобални участници в партньорство". Главните ни заключения бяха, че трябва да задълбочим регионалния диалог и да подкрепим регионалната интеграция, да укрепим двустранните връзки - вземайки под внимание разнообразието в региона - и да приспособим и адаптираме програмите за сътрудничество така, че да ги направим съсредоточени и ориентирани към резултатите.
<P>
Доволна съм, че оттогава сме започнали редица инициативи. Работихме в много тясно сътрудничество с Бразилия и Мексико относно стратегическите партньорства, както и с Чили относно Асоциацията за развитие и иновации. С Перу и Колумбия приключихме преговорите относно многостранно търговско споразумение и в близко бъдеще очакваме да приключим преговорите за сключване на споразумение за партньорство с Централна Америка; работим и върху подновяване на преговорите с Меркосур. Засилихме нашите политически диалози по редица въпроси - устойчиво развитие, миграция и борба срещу забранените наркотици. Това са важни преговори и диалози, които укрепват нашите отношения.
<P>
Много можем да се направи на практика и по отношение на регионалната интеграция. Много е важно обединеното влияние на ЕС и Латинска Америка да може да се съсредоточи върху приоритетните области. По отношение на срещата на високо равнище - съгласна съм, че това е важно събитие. Искаме да имаме план за действие, обхващащ сътрудничеството в основни области - наука, технологии и иновации, околна среда, изменението на климата и др. Второ, искаме да отбележим постигнатия напредък в отделните подрегиони и да укрепим двустранните партньорства. Трето, както каза г-н Salafranca, искаме да поставим началото на Инвестиционния фонд и да основем фондацията "Европа - Латинска Америка и Карибски басейн". Работим усилено за укрепването на тези връзки между Европейския съюз и Латинска Америка в един, разбира се, бързо променящ се свят, и то там, където можем да увеличим максимално потенциала, с който разполагаме.
<P>
Много бих искала да чуя мнения на колегите в Парламента, както и да отговоря на всички въпроси.
<SPEAKER ID="197" NAME="Catherine Grèze">
докладчик по становището на комисията по развитие. - (FR) Г-жо председател, госпожи и господа, на фона на настоящата финансова, социална и свързана с околната среда криза, Европейският съюз трябва да изиграе определена роля - роля на сътрудничество за развитие, и то преди срещата на високо равнище в Мадрид.
<P>
Като официален първенец по зачитане на правата на човека и предоставяне на помощ за развитие ЕС трябва да посрещне многобройни предизвикателства в Латинска Америка. Нека си припомним, че ЕС е основният донор, дарил близо 3 млрд. евро за период от 10 години. Комисията по развитие е възхитена от обещанието на Европейската комисия, че ще гарантира следването на Целите на хилядолетието за развитие, особено по отношение на образованието.
<P>
Радвам се още и да открия, че в доклада на комисията по външни работи е признат проблемът с убийствата на жени и даване на приоритет на борбата с изменението на климата.
<P>
При все това съжалявам за отсъствието на конкретни мерки и на истинска стратегия за развитие. След Копенхаген комисията по развитие призова ЕС да вземе под внимание иновативните проекти в Латинска Америка, като например представените на срещата на високо равнище в Кочабамба тази седмица или проекта "Yasuní ITT" в Еквадор.
<P>
Зачитането на политическите, социалните, културните и свързаните с околната среда права на коренното население трябва да бъде в същината на нашите трансатлантически отношения. Наблегнали сме също и на съблюдаването на конвенциите на Международната организация на труда (МОТ), пренебрегвани в Колумбия. Трябва да се зачита поне минимумът социални и свързани с околната среда стандарти.
<P>
И накрая, съжаляваме за отсъствието на всякакво споменаване на обществените услуги, водоснабдяването и здравеопазването в доклада на комисията по външни работи. Лично аз не вярвам в процъфтяването на изследователски организации със смешен бюджет, които не позволяват истински диалог с гражданското общество. Не вярвам в ползата от създаването на още бюджетни функции, намесващи се в перспективите на помощите за развитие в името на неясни цели. Не вярвам в нито едно споразумение, в което не са приоритет зачитането на правата на човека и опазването на околната среда.
<P>
Целта на партньорството между ЕС и Латинска Америка не е само да се защити търговската печалба. Споразуменията за свободна търговия с Перу и Колумбия са много слаб аргумент в подкрепа на противоположното. Наш дълг е да насърчаваме регионалната интеграция и да се противопоставяме на всяко вече подписано споразумение, което би отслабило тази интеграция.
<P>
Наш дълг е да защитаваме, преди всичко, правата на човека, както и опазването на околната среда, във всичките ни външни отношения.
<SPEAKER ID="198" NAME="Pablo Zalba Bidegain" LANGUAGE="ES">
Г-жо председател, г-жо върховен представител, госпожи и господа, категорично съм на мнение, че трябва да погледнем на Латинска Америка като на търговски партньор с огромно значение.
<P>
Считаме, че следва да бъдат подновени преговорите за споразумението между Европейския съюз и Меркосур, което засяга 700 млн. души и ще бъде най-амбициозното двустранно споразумение в света.
<P>
Освен това считаме, че преговорите, засягащи споразумението между Европейския съюз и Централна Америка, следва да бъдат приключени преди срещата на високо развнище в Мадрид, която ще се състои през месец май.
<P>
Освен това трябва да разгърнем споразуменията за партньорство с Мексико и Чили, които бяха истински успех. Ето защо трябва да изразим своето задоволство от сключването на споразумението за свободна търговия с Колумбия, което ще бъде особено благоприятно както за Европа, така и за държавите от Латинска Америка.
<P>
Считаме, че работата на Парламента сега е да ратифицира тези споразумения в съответния срок и да гарантира, че няма да бъде отхвърлена нито една държава от Андската общност, която иска да сключи споразумение.
<P>
Ние, разбира се, считаме още и че споразуменията за свободна търговия могат и следва да бъдат също и полезен инструмент за насърчаване на развитието на гражданските права и свободи.
<P>
И накрая, считаме, че пътят, който трябва да следваме за в бъдеще, от една страна, е да развиваме споразуменията на Европейския съюз с отделните държави и регионални групи, а, от друга страна, да насърчаваме междурегионални споразумения за интеграция вътре в самата Латинска Америка.
<SPEAKER ID="199" NAME="Emilio Menéndez del Valle" LANGUAGE="ES">
Г-жо председател, г-жо Аштън, преди всичко, позволете да поздравя г-н Salafranca Sánchez-Neyra за изключително успешните резултати от неговия доклад.
<P>
Знаете, че срещата на високо равнище през месец май е отлична възможност за напредък в отношенията между двете страни. Испанското председателство трябва да бъде поздравено за свършената работа в това отношение. Въпреки всичко това мисля, че за тези отношения е важно да бъдат насърчавани и укрепвани и след края на мандата на това председателство. Имате много работа в това отношение, г-жо Аштън, защото няма друг регион в света, освен Латинска Америка, който да има по-голямо историческо, културно и институционално сродство с Европа. Това е още по-голяма причина за насърчаване на партньорството, ако вземем под внимание, че, благодарение на желанието на самите латиноамериканци, но също и благодарение на постоянната подкрепа за демократичните институции от страна на Европа, тези институции са постигнали високо равнище на утвърждаване.
<P>
Този доклад, за който мога да кажа, че нашата политическа група даде задоволителен принос, е подходящо послание, което да отправим към майската среща на високо равнище в Мадрид; надявам се, че ще допринесе за резултатите от тази среща и ще помогне да се изтъкне фактът, че е крайно необходимо да продължим напред в стратегическото партньорство между Европейския съюз, Латинска Америка и Карибския басейн.
<P>
Ние, разбира се, подкрепяме приемането на Инструмент за инвестиции в Латинска Америка и създаването на фондация "Европа - Латинска Америка и Карибски басейн" с оглед на срещата на високо равнище.
<P>
В допълнение, въпреки че знаем за трудностите, изпитвани през последните години, надяваме се, че срещата на високо равнище в Мадрид може да даде определен тласък на преговорите с Меркосур.
<P>
Приветстваме също и значителния напредък, който представлява приключването на преговорите относно многостранното споразумение с Перу и Колумбия, и разчитаме, че когато настъпи моментът, ще може да бъде намерена добра, интелигентна формулировка, която да позволи желаното включване на Еквадор, както и че ще оставим вратите си отворени, винаги отворени, за Боливия.
<P>
И накрая, как можем да не празнуваме по повод на повече от вероятното и желано сключване на споразумение с Централна Америка, както и вече приетото включване на Панама в това споразумение и тези преговори?
<P>
Ще завърша, г-жо председател, със следните думи: разбира се, че всичко това трябва да бъде разглеждано в рамките на онова, което групата на Прогресивния алианс на социалистите и демократите в Европейския парламент счита за основната социо-политическа философия в тази област. Това означава да се подкрепят разнообразните процеси на интеграция в Латинска Америка, да се изисква зачитане на правата на човека и да се възприеме подход към приобщаване и развитие, и в същото време да се поддържа постоянен ангажимент към отворен диалог въпреки всички трудности, които биха могли да възникнат, както и да се задълбочават връзките с нашите стратегически партньори с цел постигане на напредък по отношение на тези цели.
<SPEAKER ID="200" NAME="Владко Тодоров Панайотов">
от името на групата ALDE. - Уважаема г-жо Председател, г-жо Ashton, колеги, искам да изразя първо възторга си от огромния принос на колегата Salafranca за развитие на отношенията между Европейския съюз и Латинска Америка и за неговата изключителна роля в този доклад. Стратегическото партньорство между Европейския съюз и Латинска Америка за периода до 2015 година ще се развива в контекста на "Agenda 2020", подготвяното глобално споразумение за борба с климатичните промени и нашите стремежи за изграждане на зелена и екологосъобразна икономика. Затова искам да подчертая, че Латинска Америка е стратегически партньор, където Европа трябва още повече да разширява своето икономическо и културно влияние. Особено в условията на световна финансова криза, това партньорство може да бъде от приоритетно значение и да се разкрият по-големи възможности за търговски, научен и технологичен обмен, чрез който ние да излезем по-силни и по-стабилни от тази криза.
<SPEAKER ID="201" NAME="Ulrike Lunacek" LANGUAGE="ES">
Г-жо председател, бих искала да говоря на испански, поне в първата част на изказването ми.
<P>
Аз също искам да изкажа благодарност за процеса, протекъл в хода на преговорите, откакто докладът на г-н Salafranca Sánchez-Neyra беше внесен за първи път, както и постигнатото от нас досега. Мисля, че този процес мина добре, тъй като приехте няколко от нашите позиции, макар че, трябва да отбележа, че очевидно, ако докладът беше подготвен от групата на Зелените/Европейски свободен алианс, щеше да е различен, но така стават нещата в Парламента.
<P>
Г-н Salafranca, споменахте, че искате да погледнете на отношенията между Европейския съюз и Латинска Америка като на отношения между равностойни партньори - трябва да кажа, че ми харесва тази идея, но проблемът се състои в това, да се установи кои са тези равностойни партньори - това правителствата ли са, които също са различни, или гражданите, изискващи повече информация или повече права - какъвто е случаят с жените - или справяне с бедността?
<P>
Това е нещо, което се нуждае от определение, каквото според мен все още липсва в този доклад. Все пак приемам, че сме постигнали успех по отношение на някои от аспектите. Радвам се още и че групата Verts/ALE успя да включи културните права на коренното население - предложение, дошло от страна на комисията по развитие. Проблемът с убийствата на жени - много сериозен аспект на насилието срещу жени - също беше включен в доклада, както и съдебното решение на Междуамериканския съд по правата на човека. Мисля, че това са важни стъпки напред. Включен е също така и въпросът за изменението на климата, който наистина засяга еднакво населението и на двата континента - например, чрез случващото се с ледниците.
<P>
В едно отношение има разлика между желанията на групата на Зелените/Европейски свободен алианс и желанията на останалите групи, т.е., че не подкрепяме продължаването на линията на сключване на споразумения за партньорство, за разлика от досегашната си позиция. Бихме предпочели да сключим споразумение с цялата Андска общност - едно широко споразумение, а не само споразумение с Колумбия и Перу.
<P>
Бих искала за завърша с един конкретен въпрос към г-жа Аштън:
<P>
(EN) Ще продължа на английски език. Това е конкретен въпрос към Вас, г-жо върховен представител - въпрос, който, за съжаление, не можахме да включим в доклада. Ще се обявите ли срещу мегапроекти, като например изграждането на язовир при Дел Монте на река Шингу в Бразилия, което се планира понастоящем и което ще разруши ивици жизнено пространство за коренното население, а освен това не е най-доброто решение по отношение на енергийното потребление?
<P>
В Бразилия е в ход протест, в който вземат участие стотици организации на гражданското общество. Текат и съдебни производства. Бих искала да науча от Вас какво предприема Комисията, както и Вие, в качеството си на върховен представител, с цел опазването на околната среда в Амазонската низина - за местното население, както и за всички нас, живеещи на тази планета.
<SPEAKER ID="203" NAME="Charles Tannock" LANGUAGE="EN">
Г-жо председател, г-жо върховен представител, поздравявам г-н Salafranca Sánchez-Neyra за отличния доклад относно стратегическото партньорство и отношенията на Европейския съюз с Латинска Америка.
<P>
След разширяването през 2004 г., обхванало централно- и източноевропейски държави, ЕС съвсем обяснимо пренасочи Общата външна политика и политика на сигурност (ОВППС) към Изтока, т.е. Русия, Централна Азия и Китай, но въпреки това търговията между Латинска Америка и държавите-членки на ЕС продължава да расте с бързо темпо. Така че този предимно демократичен регион, с който имаме много общи неща, не бива да бъде забравян.
<P>
По-късно тази година Бразилия ще отбележи пореден етап в своята поява на световната сцена като икономически и политически гигант, щом в държавата се проведат президентски избори и президентът Да Силва слезе от поста си след своя максимум от два мандата. Бразилия, наред с Мексико, сега бива сочена за стратегически партньор на ЕС. Колумбия също е обещаващ пример за това, как демокрацията наистина може да процъфти в Латинска Америка и сега води преговори за сключване на споразумение за свободна търговия с ЕС. В Колумбия също ще се проведат президентски избори и на нейните граждани несъмнено ще липсва далновидното ръководство на Алваро Урибе.
<P>
За разлика от тях, Венецуела е ръководена от демагог популист - Уго Чавес, който е показал, че твърде слабо зачита демокрацията и свободата на изразяване. Боливия и Еквадор също показват обезпокоителни признаци на следване на спечелилия лоша слава пример на Чавес и режима на Кастро в Куба.
<P>
В заключение ще изразя дълбоко съжаление, че президентът Кирхнер в Аржентина избра да отклони вниманието встрани от вътрешната политика и лошото си управление като президент, прилагайки войнствена политика по отношение на Фолкландските острови, чиито жители желаят да останат британци.
<SPEAKER ID="204" NAME="Bastiaan Belder" LANGUAGE="NL">
Във връзка със стойностния доклад на г-н Salafranca относно стратегията за отношенията с Латинска Америка, бих искал да призова Съвета и Комисията, които понастоящем са представени в лицето на баронеса Аштън, да предприемат спешни действия по три въпроса.
<P>
Първо, според мен трябва да изискаме пълното съдействие на държавите в Латинска Америка, и по-конкретно на Бразилия, като членове на Съвета за сигурност на ротационен принцип, във всички международни опити за постигане на мирно решение на конфликта с Иран по повод на ядрените оръжия. И така, нуждаем се от истинско съдействие и подкрепа в това отношение.
<P>
Второ, трябва да поискаме пълното съдействие от страна на латиноамериканските държави в продължаващата борба срещу ислямистките терористични мрежи. Това се отнася, по-конкретно, за Венецуела, тъй като Хизбула не просто си стои мирно и кротко, нито пък Иран.
<P>
Трето, трябва да поискаме пълното съдействие на латиноамериканските държави в борбата срещу световния бич на антисемитизма. И отново човекът, предизвикващ голяма загриженост в това отношение, е президентът на Венецуела, Чавес, но, за съжаление, той не е единственият. Неотдавна Институтът "Стивън Рот" публикува доклад, хвърлящ светлина върху редица донякъде неприятни страни на този проблем.
<P>
И накрая, миналата седмица европейската преса запази красноречиво мълчание по отношение на растящото влияние на Китай в Латинска Америка. Означава ли това, че ще има случаи, когато Европейският съюз ще бъде притиснат между тези двама стратегически партньори на Брюксел?
<SPEAKER ID="205" NAME="Bruno Gollnisch" AFFILIATION="NI">
(FR) Г-жо председател, докладът на г-н Salafranca Sánchez-Neyra съдържа редица интересни моменти. Той е много подробен и изчерпателен. Европа не може да обърне гръб на отношенията си с група държави, които, както гласи съображение "Й" на доклада, имат общо население от 600 милиона души, допринасят за 10% за световния брутен вътрешен продукт и с които сме свързани чрез специални исторически връзки, особено по отношение на латинодържавите Испания, Португалия и Италия, мнозина от гражданите на които са заминали да живеят в Аржентина, или дори Франция, която все още има свое присъствие в Гаяна.
<P>
Въпреки това съжалявам, че докладът не разглежда по-директно два съществени въпроса.
<P>
На първо място, това е въпросът за глобализацията, свободната търговия, наложена в световен мащаб, както и международното разделение на труда, което бива погрешно представяно за панацея и което поражда изключително сериозни икономически и социални проблеми - не само в Европа, но също и в Латинска Америка.
<P>
На второ място, другият проблем е този за независимостта от "големия брат" - т.е. от Съединените щати. Ние не сме техен враг, но дори и при това положение все пак не бива да забравяме, че доктрината "Монро", отявлената цел на която навремето е била да се предотврати всякаква повторна колонизация на Латинска Америка от страна на Европа, е била превърната de facto в протекторат, последиците от който видяхме преди няколко години, преди всичко по отношение на бруталната намеса в Панама.
<P>
Ето защо съм съгласен, че следва да разглеждаме такива въпроси, като например производството на наркотици, но не е наша работа да диктуваме закона, аргументите, справедливостта или равенството между мъжете и жените на народите в Латинска Америка.
<P>
Считаме, че следва да се посветим на онези въпроси, които са строго съществени.
<SPEAKER ID="206" NAME="Elena Băsescu" AFFILIATION="PPE">
(ES) Преди всичко бих искала да поздравя г-н Salafranca Sánchez-Neyra за отличната му работа по този доклад.
<P>
(RO) Европейският парламент понастоящем изпраща ясно послание относно укрепването на отношенията между Европейския съюз и Латинска Америка, още повече че срещата на високо равнище между ЕС и Латинска Америка ще се състои след месец. Същевременно тези отношения между ЕС и Латинска Америка са един от приоритетите на испанското председателство. И все пак, считам, че все още има доста неизползван потенциал за разширяване на търговията между двата региона.
<P>
Ето защо Европейският съюз трябва да предостави средства за популяризиране на европейските продукти на латиноамериканския пазар. В това отношение, някои румънски продукти вече са пуснати на пазара в Латинска Америка. Нашата национална автомобилна марка, "Дачия", е един пример, който мога да дам в това отношение. Румъния има дълга традиция на добро сътрудничество с Латинска Америка, тъй като латинският ни корен е ценно предимство, което ни обединява.
<P>
Бих искала да подчертая, че приветствам новия тристранен подход, споменат от докладчика, включващ участието на Европейския съюз, Латинска Америка и Съединените щати. Същевременно трябва да вземем предвид проектите за партньорство, които ще утвърдят правния статут на Международния валутен фонд, както и равния достъп до образование и работна сила.
<P>
И накрая, докладът на г-н Salafranca и срещата на високо равнище в Мадрид трябва да положат основите на дългосрочното развитие на стратегическото партньорство между ЕС и Латинска Америка.
<SPEAKER ID="208" NAME="Ramón Jáuregui Atondo" AFFILIATION="S&amp;D">
(ES) Г-жо председател, аз също искам да поздравя г-н Salafranca Sánchez-Neyra. Мисля, че това е много важен доклад.
<P>
Искам да кажа, госпожи и господа, че има милиони причини, поради които следва да считаме Латинска Америка за много важен континент по отношение на Европа: милиони европейци живеят в Латинска Америка и същевременно милиони латиноамериканци са дошли в нашите европейски страни и са намерили убежище и подслон във Франция, Германия, Швеция и Испания, бягайки от страданията на своя народ.
<P>
Госпожи и господа, Латинска Америка е много важна за Европейския съюз, поради което съм много доволен, че през следващите няколко месеца, навярно предимно в резултат от работата, извършена от г-жа Аштън и от испанското председателство, ще бъде възможно сключването на четири основни и много важни споразумения - с Колумбия, Перу, Меркосур и Централна Америка. Това ще бъде от изключително значение за Европейския съюз и преди всичко за Латинска Америка.
<P>
И все пак, госпожи и господа, трябва да помогнем на Латинска Америка. Нейните държави имат слаб държавен апарат, с все още слаби обществени услуги, тъй като имат много ниски данъци, демократични системи с все още много недостатъци, както и проблеми с правата на човека. Трябва да помогнем на латиноамериканците. Винаги трябва да имаме това предвид.
<P>
Бих искал да отправя към Вас, г-жо Аштън, две послания, или две препоръки, които считам за особено важни. За да можем да работим в Латинска Америка, трябва да имаме и подкрепата на европейските предприятия. Нашата външна политика трябва да бъде водена с много силно икономическо присъствие от страна на водещите ни дружества в Латинска Америка, които могат да направят много за развитието на тези държави, с култура на социална отговорност и с ангажимент към тяхното развитие.
<P>
И накрая, трябва да сформираме глобално съглашение с Латинска Америка с цел да работим заедно в световен мащаб, върху световното управление. Нека се обединим с тях, за да станем по-силни.
<SPEAKER ID="209" NAME="Gesine Meissner" AFFILIATION="ALDE">
(DE) Г-жо председател, г-жо Аштън, г-н Salafranca, като член на Евро-латиноамериканската парламентарна асамблея съм много доволна от Вашия доклад, защото той наистина е важен за нас, за да продължим да укрепваме отношенията между Европейския съюз и Латинска Америка.
<P>
От 1999 г. насам сме осъществили значителен напредък. Населението на Латинска Америка е 600 млн. души, а тук, в Европейския съюз, също живеят почти 600 млн. души. Имаме сходни ценности и права на човека, а освен това ни свързва и стремежът към демокрация и мир. Въпреки това действителните условия на двата континента са много различни. В едно партньорство е важно да се гарантира във всички възможни области двамата партньори да имат еднаква сила, а случаят все пак не е такъв.
<P>
В Латинска Америка има много проблеми, включително и неграмотност, но също и недостатъчна инфраструктура, обща липса на образование, недостатъци в демократичните системи и нарушаване на правата на човека. За щастие, ние нямаме толкова много проблеми. Там много хора си изкарват хляба от търговия с наркотици и това, разбира се, е нещо, което трябва да се промени. Като основен търговски партньор с активно участие в предоставянето на помощ за развитие, наше задължение е да гарантираме, че Латинска Америка ще получи по-нататъшна помощ в своя процес на демократизация. Бих искала да видя как в резултат на това партньорство хората в Латинска Америка живеят в мир, също както и ние в Европейския съюз, и как то им дава възможност да се учат и да си помагат взаимно така, както го правим и ние.
<P>
Ето защо много харесвам идеята за Евро-латиноамериканска харта за мир и сигурност и за създаването на фондация "Европа - Латинска Америка". Според мен това още повече ще задълбочи партньорството и наистина ще ни помогне да постигнем по-голям напредък.
<SPEAKER ID="210" NAME="Edvard Kožušník" AFFILIATION="ECR">
(CS) Моят колега, г-н Salafranca Sánchez-Neyra, още в самото начало тук спомена, че Европа и Латинска Америка споделят много сходни ценности. И все пак има едно изключение.
<P>
През месец март в Парламента обсъждахме положението в Куба. В процеса на преговори относно стратегията на Европейския съюз за отношенията с Латинска Америка не бива да се пренебрегва Куба като важен фактор в този регион. Сталинисткият режим в Куба, с неговите тоталитарни подходи, се опитва да накърни отношенията между ЕС и региона като цяло. И все пак, регионът не заслужава това. Латинска Америка е значим партньор за ЕС, дори и без кубинския режим. Партньорът на ЕС от страната на Куба не би следвало да бъде настоящият режим на Кастро, а двигателите на промяната и демократичната опозиция. Изпитвам огромно уважение към всички опоненти на кубинската комунистическа диктатура и бих искал да благодаря на кардинал Хайме Ортега за смелото изказване, което направи - мисля, че беше вчера - по адрес на режима.
<P>
Аз съм на мнение, че демокрацията, зачитането на правата на човека и основните свободи, свободата на изразяване, върховенството на закона, принципите на правовата държава и отхвърлянето на всяка форма на диктатура и авторитаризъм не само полагат основите на двустранното стратегическо партньорство, но са и съществена предпоставка за неговото развитие.
<SPEAKER ID="211" NAME="John Bufton" AFFILIATION="EFD">
(EN) Г-жо председател, в началото на разискването баронеса Аштън любезно заяви, че ще отговори на всички въпроси. Баронесо, настоятелно Ви призовавам да отговорите на следния ми въпрос.
<P>
Предложенията, документирани от комисията по външни работи, включват преговори за приемането на Евро-латиноамериканска харта за мир и сигурност, основана върху Хартата на ООН.
<P>
Чии интереси подкрепяте във връзка с официалната молба от страна на Аржентина към генералния секретар на ООН Бан Ки-мун за оспорване на британския суверенитет над Фолкландските острови?
<P>
Аржентинският външен министър Хорхе Таяна призова ООН да съдейства за прекратяването на по-нататъшни едностранни действия от страна на Обединеното кралство във връзка с петролни сондажи в региона.
<P>
Неотдавнашната среща на високо равнище на лидери от Латинска Америка и Карибския басейн срещна единодушна подкрепа от страна на всичките 32 държави за изявените претенции на Аржентина към Фолкландските острови.
<P>
Съгласна ли сте, че, подкрепена от принципа на самоопределение в Хартата на ООН, Великобритания следва да запази своя суверенитет над островите и ще подкрепите ли нейните интереси в съответствие с международното право? Бих искал да получа отговор, моля.
<SPEAKER ID="212" NAME="Angelika Werthmann" AFFILIATION="NI">
(DE) Г-жо председател, госпожи и господа, още от 1999 г. е налице двустранно стратегическо партньорство между Европейския съюз и Латинска Америка. Основните принципи на това партньорство включват зачитане на правата на човека и основните свободи, заедно с правото на образование. Въпреки това е факт, че тези принципи чест биват нарушавани. Освен това около 42 млн. души в Латинска Америка са неграмотни. Европейският съюз е едновременно и основен инвеститор в Латинска Америка, и важен търговски партньор.
<P>
В заключение бих искала да отбележа следното: фактът, че жените са социално ощетени и че все още има дискриминация срещу коренното население - с това изтъквам само две от проблемните области - е нарушение на всеобщите права на човека. Има още какво да се направи в тази област и все още има нужда от подобрения.
<SPEAKER ID="213" NAME="Marietta Giannakou" AFFILIATION="PPE">
(EL) Г-жо председател, искам да поздравя г-н Salafranca за изключително интегративния и подкрепен с факти доклад. Съгласна съм и със заместник-председателя на Европейската комисия и върховен представител относно важността, която тя придава на тези усилия за постигане на по-близко партньорство.
<P>
Факт е, че през последните двадесет години в Латинска Америка имаше някакво развитие и е вярно, че това, което ни безпокоеше през 80-те години на миналия век - а именно многобройните диктатури, вече е минало. И все пак, търговията с наркотици, прането на пари, тероризмът и огромните проблеми, причинявани от бедността, несигурността и безработицата в региона, все още са част от настоящето.
<P>
Ето защо призоваваме, с помощта на Европейския парламент и г-жа Аштън, да бъде придадено особено значение на секторите, свързани с образованието и културата. Държавите в Латинска Америка са единствените държави, за които можем да кажем, че имат толкова тесни връзки с Европа - повече, отколкото други трети държави - по отношение на историята, образованието и културата, затова мисля, че на тези сектори следва да се придаде особено значение.
<P>
Докладът на г-н Salafranca включва интегрирана програма и предлага създаването на фондация, която също е особено важна за Европейския парламент, и, разбира се, призовава за нова и по-силна роля на Европейския парламент по отношение на тези държави. Според мен именно това следва да запомним от днешния доклад.
<SPEAKER ID="214" NAME="Emine Bozkurt" AFFILIATION="S&amp;D">
(NL) Г-жо председател, през последните месеци Латинска Америка придобиваше все по-отчетливо и конкретно значение в очите на Европейския съюз, след като години наред беше получавала твърде малко внимание от страна на ЕС. Европейската комисия излезе със съобщение, определящо и двата региона на Латинска Америка като глобални участници в партньорство, и вече са в ход преговори за сключване на споразумение за партньорство. Не мога да не подчертая стратегическото значение на добрите отношения с Латинска Америка. По-конкретно, в това отношение имам предвид продължаващите преговори за сключване на споразумение за партньорство с Централна Америка, последният кръг от които започна вчера. Целта е да се уточнят последните подробности и да се приключат успешно преговорите.
<P>
Въпреки че, по същество, бих приветствала едно споразумение за партньорство с Латинска Америка, не мога да не подчертая, че в случая най-важно е зачитането на правата на човека. Това споразумение следва да допринесе за подобряване на положението с правата на човека в Централна Америка и трябва да бъде постоянен стимул на тези държави, за да зачитат правата на човека. В случая не просто сключваме търговско споразумение, а създаваме и връзка помежду си посредством политически диалог и сътрудничество.
<P>
Споразумението за партньорство е важно за Централна Америка. Регионът се характеризира с високо равнище на бедност и това споразумение трябва да допринесе за икономическия напредък на неговите жители. Ето защо по време на преговорите ЕС не бива да си затваря очите за факта, че Европа и Централна Америка не са равностойни партньори в споразумението. Последното трябва обърне достатъчно внимание на неравностойния старт на двата региона, поради което асиметрията в споразумението е от голямо значение. Накратко, това трябва да бъде едно балансирано споразумение, което да не бъде от полза само за Европа и най-големите дружества, установили се в Централна Америка. Не - преди всичко, то трябва да подобри положението на обикновените граждани и на малките предприятия.
<P>
В заключение ще кажа, че сме избрали подхода на разглеждане на всеки отделен регион и ще подчертая, че трябва да доведем нещата до завършен вид именно по този начин, така че нито една отделна държава да не изостава от своите съседи.
<SPEAKER ID="215" NAME="Liam Aylward" AFFILIATION="ALDE">
(GA) Г-жо председател, приветствам този доклад и поздравявам докладчика за отлично свършената работа. Бих искал да насоча вашето внимание към търговските отношения между Европейския съюз и Латинска Америка.
<P>
Трябва да се гарантира, че търговските отношения ще бъдат разисквани в дух на равнопоставеност. Европейските земеделски стопани и производители трябва да се придържат към множество правила и произвеждат висококачествени храни и стоки. Тези високи стандарти водят до високи производствени разходи за европейските земеделски стопани и производители, които може да се окажат неизгодни на пазара поради вноса на продукти с по-ниско качество и по-ниски разходи за производство.
<P>
Трябва да разгледаме този въпрос не само заради печалбите на европейските производители. Европейският съюз свърши отлична работа по отношение на защитата и утвърждаването на правата и здравето на потребителите. Наш дълг е да гарантираме, че стоките и продуктите, които се внасят в Европа, не нарушават тези права и не застрашават здравето на европейските потребители.
<P>
(Председателят отнема думата на оратора)
<SPEAKER ID="216" NAME="Marek Henryk Migalski" AFFILIATION="ECR">
(PL) Г-жо председател, ще се опитам наистина да се впиша в рамките на една минута. Навярно Франсис Фукуяма е сгрешил, заявявайки, че либералната демокрация слага край на историята, но със сигурност е бил прав в своето твърдение, че либералната демокрация е най-хубавото нещо, което може да се случи на човечеството. Само ако можеше всеки човек действително да живее в такива условия...
<P>
За съжаление, в Латинска Америка демокрацията беше заменена от популизъм, а капитализмът - от социализъм, или икономически популизъм. Предвид всичко това, бих искал да се обърна към г-жа Аштън - г-жо член на Комисията, имам една огромна молба: опитът ни, парите на европейските данъкоплатци и нашето ноу-хау да бъдат насочени, преди всичко, към онези държави, които вървят по пътя на демокрацията и градят свободна пазарна икономика, а не към държавите, които градят популистка диктатура.
<SPEAKER ID="217" NAME="Corina Creţu" AFFILIATION="S&amp;D">
(RO) За времето от своето стартиране до днес, стратегията за насърчаване на отношенията с Латинска Америка е доказала, че е неоценима. През последните 10 години това стратегическо партньорство допринесе за по-голямата последователност в отношенията между нашите два региона и улесни финансирането на проекти и програми на обща стойност над 3 млрд. евро.
<P>
За щастие, държавите в латиноамериканския регион засега се справят по-успешно с оцеляването в условията на икономическата и финансова криза в сравнение с някои развити държави. Въпреки това равнището на бедност остава все така извънредно високо или дори се повишава сред непривилегированите прослойки на населението поради хроничния характер на социалната поляризация и нарушените политически и институционални функции в региона. В Боливия например близо 60% от населението живее под прага на бедността. Данните, докладвани за онази част от населението на Бразилия и Аржентина, която живее под прага на бедността, са съответно 26% и 13,9%. Ето защо силно подкрепям идеята задоволяването на потребностите от помощ за развитие да бъде съсредоточено върху създаване на институционални механизми в тези държави с цел преодоляване на социалното неравенство.
<P>
Важно е докладът на г-н Salafranca да насърчи укрепването на диалога с цел да се изнамерят методи за постигане на Целите на хилядолетието за развитие. И все пак, считам, че за нас е от съществена важност да гарантираме, че тази стратегия ще вземе предвид включването на гражданското общество и неправителствените организации в този диалог, както и действията, свързани с изпълнението на целите на стратегията.
<SPEAKER ID="218" NAME="Emma McClarkin" AFFILIATION="ECR">
(EN) Г-жо председател, като член на Евро-латиноамериканската парламентарна асамблея (Евролат) поздравявам испанското председателство и г-н Salafranca за това, че придават особено значение на отношенията ни с Латинска Америка.
<P>
Изменението на климата и глобалното затопляне следва да останат приоритетни в политическата програма на отношенията между Европейския съюз и държавите от Латинска Америка и Карибския басейн; следва да бъде ускорено поемането на ангажимент към целите от Копенхаген.
<P>
Освен това следва да бъде задълбочен енергийният диалог и диалогът относно енергоснабдяването, с цел борба с изменението на климата и подпомагане на устойчивото енергопотребление.
<P>
Но ние имаме голям потенциал за обмен не само в областта на търговията, но също и в областта на културата и образованието, а крайната цел е нашите търговски отношения с Латинска Америка да бъдат подкрепени посредством повече иновации от двете страни и по-добро образование. Бих искала да изтъкна и необходимостта от по-нататъшно разширяване и популяризиране на програмата "Еразъм" сред латиноамериканските участници, както и фантастичните възможности, които тя предлага в личен и професионален план, за бъдещи контакти и подобряване на търговските отношения между ЕС и Латинска Америка.
<SPEAKER ID="219" NAME="Miroslav Mikolášik" AFFILIATION="PPE">
(SK) Приветствам укрепването на отношенията между Европейския съюз и Латинска Америка, което е един от приоритетите на испанското председателство, тъй като е от полза за двете страни и може да донесе предимства както за държавите-членки на ЕС, така и за латиноамериканските държави.
<P>
Латинска Америка има огромен човешки потенциал, с население повече от 600 милиона души, както и природни ресурси и 10-процентен дял в световния брутен вътрешен продукт.
<P>
Европейският съюз, като основен донор на помощ за развитие, основен инвеститор и втори по важност търговски партньор на Латинска Америка, следва систематично да утвърждава своята позиция в региона.
<P>
Едно напълно функциониращо регионално сътрудничество, основано на общи ценности, като например демокрация, принципите на правовата държава и зачитане правата на човека, ще изисква целенасочено подобряване на съществуващите механизми на двустранно партньорство. Аз също ще популяризирам този подход по време на предстоящото заседание на Евро-латиноамериканската парламентарна асамблея (Евролат) през май в Севиля.
<SPEAKER ID="220" NAME="Raül Romeva i Rueda" AFFILIATION="Verts/ALE">
(ES) Г-жо председател, и аз бих искал да използвам това разискване като възможност да изтъкна една тема, която е обект на голяма загриженост - ситуация, за която разбрахме едва преди няколко дни и която има отношение към Колумбия.
<P>
Беше установено, че колумбийските държавни служби за сигурност са пряко замесени в преследване, създаване на фалшиви свидетелски показания и инкриминиране на членове на опозицията.
<P>
Научихме това от първа ръка, от сенатор Пиедад Кордоба. Това е част от досието, което колумбийските служби за сигурност подготвят относно нейния случай. Бяхме информирани, че колумбийското правителство или, във всеки случай, неговите структури, търсят начин изкуствено да създадат връзки между нея и партизанските отряди, а именно, т.нар. "Революционни въоръжени сили на Колумбия" (FARC). Нещо повече, при това и по-сериозно - а това е и директен въпрос към г-жа Аштън - операцията под наименование "Операция "Европа" има отношение към явното намерение да се преследват, недвусмислено да се атакуват и дискредитират органите, отговорни за зачитане на правата на човека в Европа, включително и подкомисията на ЕП по правата на човека.
<P>
Мисля, че това е сериозен, много сериозен проблем, изискващ обяснение от страна на колумбийското правителство. Според мен той има голямо значение за нас, в контекста на този доклад, за да можем да открием точно каква е истината и дали колумбийските органи действително възнамеряват да направят нещо по този въпрос.
<SPEAKER ID="222" NAME="Andreas Mölzer" AFFILIATION="NI">
(DE) Г-н председател, след повече от 300 години колониално управление и след като континентът се превърна в арена на Студената война, днес Латинска Америка вече е един от нововъзникващите региони в света. Фактът, че руският президент Медведев посети Централна и Южна Америка е ясен знак за това, че той се опитва да укрепи икономическите връзки на Русия с Южна Америка. Това показва също и че Европейският съюз е на прав път към подобряване на своите отношения с този континент, който е с население, по-голямо от общото население на 27-те държави-членки на ЕС.
<P>
И все пак, въпросът не опира само до започване на преговори с търговския блок Меркосур. Той включва също и всички по-малки държави, непринадлежащи нито към този икономически регион, нито към Андската общност. Европейският съюз е не само основен инвеститор, нито само най-важният или вторият по важност търговски партньор; той е също така и основният донор на помощ за развитие. От финансова гледна точка ние вече играем водеща роля и, по мое мнение, трябва да се възползваме от тази изгодна позиция, за да разгърнем отношенията между Европа и Латинска Америка.
<SPEAKER ID="223" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, преди време Европейският съюз и Латинска Америка изградиха стратегическо партньорство с цел постигане на резултатно партньорство между двата региона.
<P>
Ще ви напомня, че от 1999 г. насам се провеждат двустранни срещи на високо равнище и тази година няма да бъде изключение. Всъщност през идния май в Мадрид се планира поредната среща между Европейския съюз и Латинска Америка.
<P>
Ето защо днес, с удоволствие и силен дух на подкрепа, говоря в тази зала в защита на доклада на г-н Salafranca Sánchez-Neyra. Съгласен съм с комплиментите и поздравленията, които всички (или повечето) оратори изразиха - поздравления, които се споделят от всички и са напълно оправдани. Докладът всъщност цели да укрепи вече силните политически, исторически, културни и икономически връзки, съществуващи между двата региона, поради което считам инициативата за създаване на фондация за подходяща и напълно актуална в настоящите условия.
<P>
Като член на комисията по земеделие и развитие на селските райони много бих искал да изтъкна този конкретен аспект на икономиката и да цитирам някои данни, разкриващи, че това е бързо разгръщаща се област от първостепенно значение, към която имат интерес 600 милиона потребители и произвеждаща основни суровини.
<P>
Цените на селскостопанските суровини в Латинска Америка напоследък бяха благоприятно повлияни от леки атмосферни смущения, довели до постоянно и изобилно снабдяване в много от държавите производителки в региона и до всеобщото завръщане на много инвеститори. Нещо повече: ще ви напомня, че Европейският съюз е основен инвеститор в Латинска Америка и основен донор на помощ за развитие, с очаквани инвестиции в размер на 3 млрд. евро за периода 2007-2013 г.
<P>
Като финален и заключителен коментар, г-н председател, бих искал да спомена въпроса за изменението на климата - който също беше често споменаван в свързаните с него комисии при приемането на важни доклади - за да бъде разгледан отново в част от тази резолюция, която има пълната ми подкрепа.
<P>
Ето защо призовавам за обсъждания и сътрудничество с Латинска Америка относно борбата с изменението на климата, така че да бъдат постигнати по-бързо целите от Копенхаген. Сътрудничеството с най-големите развиващи се държави е от съществена важност, ако Европа възнамерява да постигне целите за опазване на климата, които сама си е поставила.
<SPEAKER ID="224" NAME="Peter Skinner" AFFILIATION="S&amp;D">
(EN) Г-н председател, позволете само да кажа, че искам да добавя своите комплименти за свършената работа и направените коментари.
<P>
Въпреки всичко, все още са налице - както някои от вас забелязват - някои трудни въпроси във връзка с Колумбия и нейната репутация по отношение на правата на човека. При отсъствието на двама-трима от моите колеги, включително и Richard Howitt, който е възпрепятстван да присъства поради изригването на вулкана, трябва аз да спомена изтъкнатото от него: а именно, че напоследък имаше конкретни проблеми, засягащи профсъюзните дейци в Колумбия. Искам да призова г-жа Аштън и останалите да засегнат този въпрос във всички наши стратегии и ангажименти към този континент.
<SPEAKER ID="225" NAME="Катрин Аштън" LANGUAGE="EN">
Г-н председател, бих искала като начало - както направиха и уважаемите колеги - отново да поздравя г-н Salafranca за отличния доклад, а и - също както него и останалите - да благодаря на испанското председателство за работата, която те, от своя страна, свършиха, не само организирайки дейностите за срещата на високо равнище, но и за всичко, което направиха в подкрепа на подетите инициативи.
<P>
Предстоящата среща на високо равнище е важна. Тя ни дава възможност да укрепим отношенията, разисквани от уважаемите колеги. Успоредно със срещата на високо равнище ще проведем заседание на външните министри, което за мен е от особено значение. Надявам се, че ще можем да се възползваме от случая, за да задълбочим отношенията си с редица държави, които ще имат свои представители на срещата.
<P>
Мнозина от уважаемите членове на Парламента се изказаха и относно значението на търговията и ролята на европейските предприятия, с което напълно съм съгласна. Ние сме основният инвеститор в този регион. Бях особено доволна, че колегите споменаха ролята на иновациите, които според мен също са от особено значение. Разбира се, голям акцент, както и очаквах, беше поставен върху правата на човека - важността на това да гарантираме тяхното зачитане е несъмнено част от всички динамични отношения, които поддържаме, и характеризира цялата ни дейност.
<P>
Уважаемите колеги говориха за особения акцент, поставен в доклада, върху убийствата на жени и, разбира се, върху темата за коренното население. Комисията винаги е защитавала правата на коренното население и ще продължи да следи описаните проекти.
<P>
По-конкретно, относно Колумбия, аз съм съвсем наясно с мненията - не само в Парламента, но и, разбира се, в Европейската конфедерация на профсъюзите и в Международната конфедерация на профсъюзите, с които имах връзка на предишния си пост. Продължаваме да следим положението съвсем отблизо. Взехме под внимание значителния напредък, който е постигнат. В търговското споразумение колегите ще видят важността на стабилната клауза за зачитане на правата на човека и ангажиментите, поети в рамките на споразумението, които се надявам - докато следим тяхното изпълнение - действително ще спомогнат донякъде за успокояване на тревогите, но със сигурност ще бъдат част от продължаващите ни отношения с Колумбия.
<P>
Съгласна съм и за важността на нашата роля в отношенията ни с тези държави в контекста на по-широкообхватни международни въпроси. Бразилия и Иран бяха дадени като специфични примери. Напоследък обсъждах със Селсо Аморим, бразилския външен министър, точно тази тема и двамата с него продължаваме да поддържаме контакт по отношение на важността на този въпрос.
<P>
Беше повдигнат въпроса за Фолкландските острови. Държавите-членки на ЕС ратифицираха Конвенцията на ООН по морско право. Фолкландските острови са присъединена територия към Съюза и по отношение на тях следва да се приложат принципите на правовата държава.
<P>
Изменението на климата също е много важен въпрос. Не бива да забравяме, че водим важен диалог с този регион. И накрая, много съм доволна и че бяха споменати програмата "Еразъм" и важността на образователните програми в този контекст.
<P>
В заключение - отново, моите поздравления към г-н Salafranca.
<SPEAKER ID="226" NAME="José Ignacio Salafranca Sánchez-Neyra" LANGUAGE="ES">
Г-н председател, искам да благодаря на всичките ми колеги за техните изказвания.
<P>
Искам да Ви кажа, г-жо Аштън, че основният елемент, който ще гарантира напредъка в тези отношения през следващите години, е мобилизирането на политическата воля. Политически причини стояха зад диалога на равнище на министри в Сан Хосе през 1985 г.; политически причини имаше зад институционализацията на диалога с "Групата от Рио" през 1990 г.; политически причини се криеха и зад разглеждането и включването на този въпрос в механизмите на срещите на високо равнище.
<P>
Бих искал да отговоря на г-н Kožušník със следните думи: наистина сме общност на ценности и бих искал да подчертая, че по време на предходната месечна сесия приехме важна резолюция относно Куба, в която призовахме за незабавното и безусловно освобождаване на политическите затворници. Искам да се възползвам от тази възможност да помоля г-жа Аштън да се намеси на страната на една от дисидентите, Marta Beatriz Roque, която е пусната условно на свобода и е болна. Тя съвсем наскоро придоби испанско гражданство чрез дело, подпомогнато от един бивш член на ЕП, Fernando Fernández Martín, така че да може да дойде в Испания и да бъде подложена на лечение.
<P>
И все пак, трябва да преминем от думи към дела и това е отразено в споразуменията за партньорство. Мисля, г-жо Аштън, че много добре договорихте споразуменията с Колумбия и Перу. Според мен, въпреки че положението с правата на човека в Колумбия все още е повод за безпокойство, то значително се е подобрило. Колумбийският народ издига своя глас за мир, а това споразумение определено е заслужено. Искрено вярвам и че мнозинството в Парламента е в подкрепа на това споразумение.
<P>
Г-жо Аштън, не трябва да притискаме Централна Америка по време на преговорите. Ние отговаряме за 25% от техния износ, а те - за 2% от нашия. Трябва да бъдем великодушни, както казахте - трябва да подновим споразумението с Меркосур.
<P>
В заключение, г-н председател, мисля, че, от една страна, Европейският съюз преживява спад в икономическо отношение, а от друга, бива укрепен чрез присъствието на върховния представител.
<P>
Ето защо имаме необходимост г-жа Аштън да положи значителни усилия, за да демонстрира нашата политическа воля по време на срещата на високо равнище в Мадрид и да продължава да дава приоритет на отношенията с Латинска Америка в плановете и програмите на Европейския съюз.
<SPEAKER ID="227" NAME="Председател">
Разискването приключи.
<P>
Гласуването ще се проведе по време на първата месечна сесия през май.
<P>
Писмени изявления (член 149)
<SPEAKER ID="228" NAME="George Sabin Cutaş  " LANGUAGE="RO">
Европейският съюз е най-важният търговски партньор на Латинска Америка и вторият по важност търговски партньор по отношение на Меркосур и Чили. Освен това държавите-членки на ЕС представляват най-големият източник на преки инвестиции в Латинска Америка. Но все пак отношенията между Европейския съюз и Латинска Америка надхвърлят комерсиалния аспект, тъй като включват също и исторически, институционални и културни елементи.
<P>
Във връзка с това считам, че трябва да се подготви търговско споразумение, включващо по-близко сътрудничество с Латинска Америка. Всъщност продължаващите усилия за подписване на споразумение за партньорство с Меркосур бележат първата стъпка в тази посока.
<P>
Споразумението за сътрудничество осигурява инструмент, който ще спомогне да се защитят общите икономически, социални и геополитически интереси на двата региона. Това ще бъде и първото междуконтитентално споразумение между Севера и Юга, което ще предложи алтернатива на други недотам оправдани опити за интеграция, като например споразумението за Общоамериканската зона за свободна търговия.
<P>
По-близкото търговско сътрудничество между Латинска Америка и Европейския съюз ще улесни прилагането на икономическата политика и политиката за социално сближаване, насочени към насърчаване на икономическото развитие и просперитет в двата региона. Надявам се, че на срещата на високо равнище между ЕС и Меркосур, която ще се състои на 17 май, ще видим представени редица задоволителни заключения, сочещи в тази посока.
