<CHAPTER ID="021">
Едноминутни изказвания по въпроси с политическа значимост
<SPEAKER ID="262" NAME="Председател">
Следващата точка от дневния ред е посветена на едноминутни изказвания по въпроси с политическа значимост (член 150).
<SPEAKER ID="263" NAME="Nuno Teixeira" AFFILIATION="PPE">
(PT) Комисията по международна търговия понастоящем оценява общото споразумение за бананите, постигнато със Световната търговска организация. Скоро Парламентът ще трябва в пленарно заседание да вземе решение за намаляване на митническите сборове за внос на банани от латиноамериканските страни.
<P>
Трябва да се каже съвсем ясно, че никой от най-отдалечените региони, бил той Мадейра, откъдето съм аз, или някой от другите осем най-отдалечени региона, по-специално Канарските острови, които всъщност са най-засегнатите, не е срещу сключването на този вид споразумения. Онова, което тези региони искат чисто и просто, е, от една страна, от другите страни да се изисква да се съобразяват със същите условия за хигиена и фитосанитарен контрол, както и да зачитат правата на работниците, както са задължени да правят, за да навлязат на пазара. Това са основни принципи на справедливостта. От друга страна, те искат цялостно компенсиране на причинените им вреди. В противен случай те искат отговорните лица поне да имат доблестта да им кажат направо, че ще трябва да променят начина си на живот и да си търсят друга работа, тъй като очевидно не могат да оцелеят при бъдещите условия и ще трябва да се откажат от поминъка си. Ясно е, че при тези споразумения има както печелещи, така и губещи. Нека се погрижим за губещите - печелещите нямат нужда от нашата помощ.
<SPEAKER ID="264" NAME="Vilija Blinkevičiūt" AFFILIATION="S&amp;D">
(LT) В Европа бързо нарасна броят на възрастните хора, чийто единствен източник на доходи за прехрана е тяхната пенсия. Хората, работили усърдно и почтено през целия си живот, отгледали деца и плащали данъци на държавата, се надяват старостта им да бъде спокойна и достойна. За съжаление не всички подобни законни очаквания се осъществяват. По-специално хората в Европа усетиха това по време на икономическата криза. Докато цените се повишаваха, пенсиите не се увеличаваха и нарасна безпокойството относно сигурността на спестяванията, заделяни за старостта; увеличи се и броят на възрастните родители, които трябва да подкрепят останалите си безработни деца. В някои държави, като например моята държава, Литва, правителството също действа в ущърб на пенсионерите, като намалява пенсиите и получаваните надбавки. Днес много се обсъжда новото предложение на Комисията за разглеждане на възможността за увеличаване на възрастта за пенсиониране. Аз обаче съм много загрижена от това, че не се предлагат решения за гарантиране на заетост за възрастните хора. С възможността за отлагане на пенсионирането милиони безработни хора в предпенсионна възраст могат да попаднат в капана на бедността. Не се мисли достатъчно и за това, дали здравето на хората ще им позволи да работят по-дълго. Освен това е необходимо да вземем предвид и факта, че жените по-често от мъжете заемат по-ниско платени работни места и в резултат на раждане, майчинство и грижи за деца и за членове на семейството с увреждания те загубват осигурителни вноски и в крайна сметка получават по-малки пенсии. Ето защо, като се има предвид бързото застаряване на населението на Европа, аз призовавам Комисията и Съвета да намерят други начини за осигуряване на нормални условия на живот за днешните и утрешните пенсионери.
<SPEAKER ID="265" NAME="Филиз Хакъева Хюсменова" AFFILIATION="ALDE">
Уважаеми г-н председател, колеги, на днешния 10 ноември в България се отбелязват две събития. Преди 21 години, ден след падането на Берлинската стена, под лозунгите "Гласност, свобода, демокрация” падна комунистическият режим. Същата дата не случайно се чества и като ден на свободата на словото в България. Има натрупвания, които са повод за размисъл както за тоталитаризма, който, надявам се, безвъзвратно е отминал в страната ни, така и за друг съвременен бич - тероризма, чиито свидетели сме все по-често.
<P>
Има ли демокрацията механизми да противодейства на такъв род посегателства? Можем ли да се борим с тероризма, без да отстъпваме от демократичните принципи, без да ограничаваме човешките права и свободата на медиите?
<P>
Либералният отговор е "да”, само ако обвържем регионалните и националните мрежи в европейска система за превантивни мерки, ранно сигнализиране и бързо реагиране.
<SPEAKER ID="266" NAME="Raül Romeva i Rueda" AFFILIATION="Verts/ALE">
(ES) Г-н председател, на последното пленарно заседание аз предупредих, че това може да се случи, и то се случи: насилственото разрушаване на сахарски лагер в Ел Аюн, вследствие на което загинаха 19 души, повече от 700 са ранени и повече от 150 са в неизвестност.
<P>
Какво казват за това Европейската комисия и европейските правителства, предвождани от испанското правителство? Те призовават към спокойствие и в двата лагера; те твърдят, че въпросът е извънредно сложен, не бива да се месим и трябва да защитаваме европейските интереси в Мароко.
<P>
Моят отговор е: не, баронесо Аштън; не, г-жо Хименес; не, г-н Кушнер: репресиите и убийствата не са сложни въпроси. Те са съвсем ясни въпроси и отговорът и позицията, които ние трябва да възприемем като реакция на тях, са следните: пълно отхвърляне, заклеймяване и искане мароканският режим да поеме отговорност за случилото се.
<P>
Докато това не стане, ние трябва да прекратим двустранната търговия и привилегиите на Мароко по отношение на Европейския съюз. Стига пазарлъци за правата на човека.
<SPEAKER ID="267" NAME="Marek Henryk Migalski" AFFILIATION="ECR">
(PL) Г-н председател, радвам се, че членът на Комисията още е тук и бих искал да се възползвам от тази възможност, тъй като този въпрос засяга и областта на отговорности на г-жа Малстрьом. Знам, че това се споменава за трети път, но въпросът е много сериозен, затова бих искал да съобщя, че през нощта на 5 срещу 6 ноември журналистът Олег Кашин, който работи за руския вестник "Комерсант", беше пребит пред дома си в Москва - сигурен съм, че това ви е известно, г-жо член на Комисията. Той беше приет в болница със счупени крака, челюст, няколко пръста и с фрактура на черепа.
<P>
Това не е първият подобен случай в страните отвъд източната ни граница. Днес прочетох интервю с един от най-известните полски специалисти по въпросите, свързани с Русия, и според него през последните 10 години в Руската федерация са убити 300 журналисти. Това е изключително смущаващо, тъй като въпросът за свободата на словото и гражданските свободи е един от най-важните въпроси, които са залегнали в основата на нашия Европейски съюз. Ето защо бих искал настоятелно да помоля в разговорите с нашите руски приятели да наблягаме винаги и навсякъде на това, че подобни инциденти не бива да се случват, тъй като те затрудняват и дори правят невъзможен нашия диалог.
<SPEAKER ID="268" NAME="João Ferreira" AFFILIATION="GUE/NGL">
(PT) Бих искал да привлека вниманието ви към отчаяното положение в Западна Сахара. Хиляди сахрави са построили лагери в предградията на някои от основните градове там като форма на протест срещу условията, при които са принудени да живеят, и различните форми на репресии, на които са подложени, и като призив за референдум, който да утвърди тяхното право на самоопределение.
<P>
Изпълнените с насилие действия на мароканската полиция и армия през тази седмица в стремежа им да разрушат тези лагери доведоха до неуточнен брой арести, стотици ранени и в неизвестност, а за съжаление, и до смъртни случаи. Освен това трябва да се посочи и унизителният начин, по който граждани на държави-членки на ЕС бяха възпрепятствани да посетят Западна Сахара в израз на солидарност. Сред експулсираните от мароканските власти е член на Парламента, председателят на Световната федерация на демократичната младеж, както и редица журналисти и членове на неправителствени организации.
<P>
Мълчанието или двусмислените изказвания от страна на ЕС и някои от неговите лидери по повод на това положение са срамни и жалки. Това е и мълчание на съучастничество със страна, която се ползва от статут на напреднала държава, даден й от ЕС. Това мълчание и това съучастничество са неприемливи и ние искаме да ги заклеймим категорично тук.
<SPEAKER ID="269" NAME="Mario Borghezio" AFFILIATION="EFD">
(IT) Г-н председател, госпожи и господа, само исках да обърна внимание на председателя на Европейския парламент на едно съдебно решение, произнесено преди няколко дни. Това е въпрос, който със сигурност попада в правомощията на г-жа члена на Комисията, която приветствам.
<P>
Според мен това решение е много важно, тъй като то релативизира съдържанието на една извънредно важна директива на Европейския съюз относно тероризма. Всъщност аз смятам, че не е възможно да се подкрепя разширяването на закрилата за граждани, искащи право на убежище и право да бъдат признати за бежанци, до хората, принадлежащи към терористични организации.
<P>
Ако този принцип бъде възприет, както в това извънредно сериозно решение на Европейския съд, ние ще трябва да дадем на много терористи възможност да се ползват от закрила, каквато не заслужават. Твърде много хора в Европа загинаха вследствие на терористични актове, за да позволим подобно нещо. Ето защо настоятелно призовавам Комисията да измени директивата така, че да се избегнат разширителни и непочтени тълкувания на изявлението, което Европейският съюз с основание направи в борбата срещу тероризма.
<SPEAKER ID="270" NAME="Nicole Sinclaire" AFFILIATION="NI">
(EN) Г-н председател, миналия месец в Страсбург Парламентът гласува увеличаване с 5,9% на бюджета на ЕС. Това включваше извънредни 2 милиона евро за представителни разходи, за да се поддържа луксозният стил, на който е привикнал този парламент. Намирам начина, по който колегите си ръкопляскаха сами, за оскърбителен в контекста на икономическата криза.
<P>
Днес жертвите на тази криза от моя избирателен район в Западен Мидланд, Великобритания, заемат твърда позиция. Студенти и университетски преподаватели излязоха по лондонските улици, за да изразят безпокойството си и независимо че не одобрявам действията на някои от тях, приветствам действията на мнозинството от тях. Студентите ще бъдат сериозно засегнати от пакета мерки за строгост: семестриалните такси в университетите са утроени, часовете са орязани, съкратени са места, а инфраструктурата ще понася все по-голям натиск. Утрешните таланти, на които разчитаме за нашето бъдеще, днес се потискат, и именно младото поколение ще страда най-много. Г-н председател, бих искала да завърша с едно предупреждение: вашата арогантност ще доведе до още повече хора по улиците и до още повече протестиращи срещу този провален социален проект. Да ви е сладко шампанското, госпожи и господа.
<SPEAKER ID="271" NAME="Elena Băsescu" AFFILIATION="PPE">
(RO) Срещата на високо равнище за Дунавската стратегия, проведена на 8 ноември в Букурещ, беше посетена от 14 делегации от страните, участващи в Дунавската стратегия, включително от Република Молдова, като по този начин й даде възможност да се доближи още повече до Европейския съюз. Тази среща се проведе в подходящ момент, като се има предвид, че учредителният акт ще бъде одобрен до края на годината и действителната стратегия ще бъде изпълнявана през 2011 г. Основният успех беше поетият от Европейската комисия в лицето на нейния председател, г-н Барозу, ангажимент за подкрепа на конкретен план с осигуряване на 95 милиарда евро финансиране. Освен това ще бъде възможно да се привлекат допълнителни ресурси от ЕИБ и ЕБВР.
<P>
Бих искала да ви припомня, че като съинициатор на идеята за Европейска стратегия за Дунавския регион през 2008 г. Румъния постоянно подкрепя изпълнението на тази инициатива. Възможно най-бързото й осъществяване ще допринесе за вдъхване на нов живот в социалното и икономическото положение на крайдунавските общини в южната част на Румъния.
<SPEAKER ID="272" NAME="María Muñiz De Urquiza" AFFILIATION="S&amp;D">
(ES) Г-н председател, от името на испанската делегация в групата на Прогресивния алианс на социалистите и демократите в Европейския парламент бих искала да изразя нашата дълбока загриженост във връзка с вълната от насилие, избухнало в Мароко и в Сахара.
<P>
Ние категорично подкрепяме правата на човека и изразяваме съжаление за всички смъртни случаи както сред мароканците, така и сред сахарците. Информацията за положението е объркваща. Ето защо ние приветстваме предстоящото започване на разследване от Мароко и, разбира се, препоръчваме политика на информационна прозрачност.
<P>
Стратегическата важност на Мароко за Европа изисква Европейският съюз в качеството си на организация да се присъедини към международните усилия за улесняване на диалога, в който участват редица държави-членки, включително Испания. Ние приветстваме факта, че независимо от сериозността на положението диалогът между страните засега се поддържа и се планират нови кръгове преговори.
<P>
Госпожи и господа, този конфликт, който датира от повече от 30 години, трябва да приключи възможно най-скоро с взаимно приемливо решение за страните в контекста на ООН, която заедно с мароканското правителство, сахарския народ и техните представители е единствената организация, притежаваща необходимата легитимност, за да предложи такова решение.
<SPEAKER ID="273" NAME="Zbigniew Ziobro" AFFILIATION="ECR">
(PL) Г-н председател, Европейският парламент нееднократно е заемал позиция в защита на основни права на човека, граждански и политически свободи. Ето защо аз с огромно удивление отбелязах факта, че по време на предходната месечна сесия в Страсбург Европейският парламент, за съжаление, не прие позиция по предстоящите местни избори в Украйна въпреки много сериозните данни и достоверна информация от надеждни източници за редица нередности, тормоз на опозицията и ограничаване на правата на журналистите да общуват свободно с обществото в Украйна, управлявано от Партията на регионите.
<P>
Още по-изненадан съм от факта, че това решение за пореден път беше отложено и няма да се гласува утре. Това положение е много смущаващо и се нуждае от обяснение. Вярно ли е, че някои представители на Европейския парламент говорят за провежданите понастоящем избори с одобрение, докато и Държавният департамент на САЩ, и г-жа Аштън посочват множество нередности, наблюдавани в хода на тези избори, и нарушения на избирателния закон? Този въпрос изисква обяснение.
<SPEAKER ID="274" NAME="Eduard Kukan" AFFILIATION="PPE">
(SK) Радвам се, че в своята стратегия за 2010 г. и 2011 г. Европейската комисия вчера потвърди, че политиката на разширяване е най-добрата стратегия за региона на Западните Балкани. Тя също така потвърди, че ще продължи да изпълнява своите ангажименти към региона, при положение че страните от региона увеличат своите усилия в процеса на интеграция.
<P>
Бих искал да приветствам някои от положителните стъпки през миналата година, например отмяната на визовия режим за повечето от живеещите в региона, напредъка на Черна гора, която получи предложение за статут на страна кандидатка, и напредъка в преговорите между Европейския съюз и Сърбия, която беше препоръчана за становище.
<P>
Предизвикателствата обаче остават и ще трябва да бъдат посрещнати. Измежду тях са започването на диалог между Сърбия и Косово - от който се очаква по-голяма стабилност в региона, и възможно най-бързо решение по въпроса с името на Македония - процес, който тече вече от много дълго време, въпросът за постигане на съгласие по визия или нов подход с оглед на Босна и Херцеговина, и започването на либерализация на визите за Косово.
<P>
По всички тези въпроси е необходима ясна стратегия и визия, които ще позволят на региона да се доближи до Европейския съюз. Това е не само в негов, но и в наш интерес.
<SPEAKER ID="275" NAME="Guido Milana" AFFILIATION="S&amp;D">
(IT) Г-н председател, госпожи и господа, преди 30 години Мароко в продължение на много години отричаше, че е във война със сахрави, и днес продължава да отрича, че се осъществява непропорционална репресия на същите тези хора. В Западна Сахара обаче има жертви и ранени от населението, което иска единствено правото да живее свободно на собствената си земя.
<P>
Мароко до голяма степен затвори границите си за всички, които биха могли да станат свидетели на тези събития. Не се допуска информация и не се допускат членове на парламента. Беше отказан достъп на член на френския парламент и на нашия колега г-н Meyer. Европа гледа пасивно на тези събития. Няма новини от Комисията по този въпрос, което ни оставя на посредничеството на ООН, а то продължава да се проваля, както се е проваляло през последните 30 години. Баронеса Аштън, която отговаря за външната политика, не зае позиция по въпроса. Трябва да реагираме, като Парламентът заеме позиция. Трябва да реагираме срещу Мароко, съкращавайки всички инициативи по търговски спогодби, като се започне с подновяването на спогодбата за рибарството.
<SPEAKER ID="276" NAME="Petru Constantin Luhan" AFFILIATION="PPE">
(RO) Наскоро вниманието беше привлечено към жизненоважни елементи във връзка с европейския "Съюз за иновации". Смятам, че е дошло времето да подкрепим мерки, които да ни позволят да осъществим на европейско равнище действията, описани в инициативата на Комисията.
<P>
Разработването на партньорства е от жизненоважно значение. Не трябва обаче да пренебрегваме факта, че през бъдещия програмен период е уместно да се инициират разисквания на регионално равнище, за да могат да се създават партньорства не само на местно и регионално равнище, но и на национално или транснационално такова. Също така можем да кажем, че широкият дебат относно начините за постигане на това развитие в бъдещия период трябва да присъства в програмата на всеки регион. Смятам, че диалогът между всички участници, които имат отношение, е от ключово значение за откриване на добавената стойност във всеки регион и на вида иновативни действия за нейното използване. Призовавам местните и регионални органи да се ангажират в създаване на партньорства, за да бъде програмирането възможно най-реалистично и най-близко до нуждите и стремежите на регионите.
<SPEAKER ID="277" NAME="Elisabeth Köstinger" AFFILIATION="PPE">
(DE) Г-н председател, срещата на върха Г-20 започва утре в Сеул. Сред темите, които ще бъдат обсъждани на нея, една е от особена важност: ограничаването на износа на редкоземни елементи от Китайската народна република. Китай контролира 95% от добива на редкоземни елементи, от които отчаяно се нуждае европейската промишленост. Най-засегнатите сектори са научно-интензивните, които се занимават с разработването на нови технологии. Фактът, че малките и средните европейски предприятия са подложени на сериозен риск в резултат от изкуственото ограничаване на доставките, е сериозен проблем. Европейското икономическо пространство е световноизвестно с технологичния си експертен опит. Не е приемливо да се примиряваме с прекъсвания в тази област.
<P>
Ето защо призовавам представителите на Европейския съюз заедно с другите засегнати държави, като САЩ и Япония, да се изкажат срещу търговския деспотизъм на Китай на срещата на високо равнище на Г-20. Необходимо е час по-скоро да се намери решение.
<SPEAKER ID="278" NAME="Silvia-Adriana Ţicău" AFFILIATION="S&amp;D">
(RO) Населението на ЕС застарява и процентът на заетите лица спрямо общото население спада. Икономическата криза допринесе за повишаване на ръста на безработицата до 10%. При това положение ЕС и държавите-членки трябва да приемат мерки за осигуряване на устойчивост в пенсионните си системи. Реформата на пенсионните системи трябва да предлага решения за гарантиране на минимални доходи за пенсионерите, които да им осигуряват достоен живот.
<P>
Въпреки увеличаването на средната продължителност на живота на населението, решението не е да се увеличи задължителната възраст за пенсиониране. Възрастните хора, които могат и искат да останат активни на пазара на труда, все така могат да дават своя принос за развитието на обществото, без обаче да се чувстват задължени да го правят. В същото време вследствие на икономическата криза и пренасочването на европейската промишленост към трети страни броят на работните места намаля и хората, които са в състояние да работят, но не могат да намерят постоянна работа, имат проблеми при събирането на минималния стаж за осигурителни вноски към публичните пенсионни системи. Бих искала да посоча, че увеличаването на възрастта за пенсиониране ще доведе до нарастване на безработицата при младите хора.
<SPEAKER ID="279" NAME="Miroslav Mikolášik" AFFILIATION="PPE">
(SK) Етикетирането на храните е тема, която показва, че гражданите следят какво прави и какво обсъжда Европа, както и до каква степен това ги засяга. Имам достоверни сведения, че между 25 и 27 октомври гражданите в Словакия не само проявиха интерес към факта, че приехме доклада на моята колега Renate Sommer на първо четене, но също така създадоха такъв мощен ефект на синергия, че студентите от университета Nitra, хранително-вкусовата промишленост и медиите, както и широката общественост, масово се ангажираха в тези обсъждания, като организираха работни срещи и състезания, докато младите хора участваха в дискусия, която, трябва да призная, получи допълнителен импулс с участието на самия докладчик г-жа Renate Sommer, а тримата словашки членове на ЕП също взеха активно участие в процеса.
<P>
Исках само да покажа с това, че Европейският парламент и неговите членове също могат да се ангажират с интересни теми, които пряко засягат демокрацията, и не може постоянно да критикуваме нашите разисквания тук и да казваме, че не решаваме проблеми, които не са свързани с реалния свят. В този контекст бих искал също така да приветствам дейността на офиса на Европейския парламент в Словакия, който свърши много работа по организиране на събитието.
<SPEAKER ID="280" NAME="Seán Kelly" AFFILIATION="PPE">
(EN) Г-н председател, отново бих искал да привлека вниманието към случая на Sakineh Mohammadi-Ashtiani. Както сигурно знаете, тя трябваше да бъде екзекутирана чрез пребиване с камъни от иранските власти през юли по твърдения за прелюбодеяние, но вследствие на резолюция на Парламента, когато много хора носеха тениски с надпис "Освободете Sakineh", и международната реакция нейната присъда беше променена.
<P>
Тя беше променена, но не и отменена. Вместо това беше заменена с екзекуция чрез обесване по обвинение в убийство. Това трябваше да стане на 3 ноември, но отново беше отложено вследствие на международни петиции, събрали 270 000 подписа онлайн, и намеса от страна на различни органи по света, по-специално на френския президент, г-н Саркози, който се намеси лично. Иранските органи обаче все така възнамеряват да продължат и евентуално да екзекутират Sakineh.
<P>
Отново призовавам европейските органи да удвоят усилията си, за да бъде тя освободена и да може да получи убежище или свобода в собствената си страна, както и за да може подкрепяните от държавата убийства на жени и други нарушения на правата на човека в Иран да бъдат прекратени.
<SPEAKER ID="281" NAME="Председател">
С това разглеждането на тази точка от дневния ред приключва.
