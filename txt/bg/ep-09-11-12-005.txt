<CHAPTER ID="005">
Дейностите на европейския омбудсман (2008 г.) (разискване) 
<SPEAKER ID="009" NAME="Председател">
Следващата точка е докладът на Chrysoula Paliadeli - от името на комисията по петиции, относно годишния доклад за дейностите на Европейския омбудсман през 2008 г..
<SPEAKER ID="010" NAME="Chrysoula Paliadeli" LANGUAGE="EL">
Г-н председател, госпожи и господа, г-жо член на Комисията, на 21 април 2009 г. Европейският омбудсман представи своя годишен доклад за дейностите си през 2008 г. на приключващия своя мандат председател на Европейския парламент Hans-Gert Poettering. На 14 септември същата година Никифорос Диамандурос представи същия този доклад пред комисията по петиции, която вече ми беше възложила да изготвя доклад, одобрен с единодушие от членовете на комисията по петиции на 1 октомври 2009 г.
<P>
Докладът в писмена форма се състои от два документа: кратък преглед от шест страници и разширена версия, която разглежда по-подробно дейността на омбудсмана, статистическите данни и тяхното тълкуване за целите на усъвършенстване на процедурата и най-добрите практики.
<P>
И в двата документа информацията и заключенията са представени по лесен за възприемане начин, с използване на илюстративни примери, които помагат на читателя да разбере, оцени и използва текста.
<P>
В сравнение с предишни доклади това ново представяне на статистическата информация и оценката на заключенията направи доклада по-разбираем и най-вече по-полезен, защото то надхвърля границите на обикновения отчет, като разглежда въпроси на политиката и начини за усъвършенстване.
<P>
През 2008 г. са приключени безпрецедентен брой проверки. Повечето от случаите се отнасят до Европейската комисия и много по-малко - до администрацията на Европейския парламент. Най-често срещаният пример за лошо управление е липсата на прозрачност. Една трета от случаите са приключени с приятелско споразумение за удовлетворяване на жалбоподателя. По-малко са случаите, в които омбудсманът е бил принуден да отправи критични бележки към засегнатите административни институции. Още по-малко са случаите, в които е искано подробно становище, а в един случай пред Парламента е представен специален доклад, вследствие на което е приета специална резолюция в полза на жалбоподателя. През 2008 г. омбудсманът приключва проверка по своя инициатива на закъснелите плащания на Комисията, в резултат на което са взети мерки за ограничаване на закъснелите плащания и е обявено ново разследване. Основният приоритет на омбудсмана е да осигури зачитането на правата на гражданите с цел укрепване на доверието на гражданите на Европа в нейните институции.
<P>
Тази цел е подкрепена от неговия избор да подобрява качеството на информацията за гражданите относно техните права чрез Европейската мрежа на омбудсманите. В същото време успоредно с обичайните практики за решаване на проблеми, наложени от неговата институционална роля, омбудсманът укрепи връзките с членовете и служителите на европейските институции, като по този начин насърчи културата на обслужване в рамките на административните служби на ЕС, което несъмнено допринася за общата цел за взаимно уважение между европейските граждани и европейските институции. Един осезаем резултат от тази кампания е увеличаването на броя на петициите през 2008 г., което показва, че по-голям брой европейски граждани са били информирани и са решили да се възползват от институцията на омбудсмана, за да се оплачат от проблеми във връзка с доброто управление и извършването на административни и други услуги в Европейския съюз.
<P>
Уебсайтът на омбудсмана беше редовно обновяван през цялата 2008 г., за да се превърне в модерна, динамична и интерактивна услуга. В заключение на първата фаза от този устен доклад относно годишния доклад на Европейския омбудсман, ние очакваме конструктивната дейност с Европейския парламент да продължи по същия начин, за да бъде насърчавана дейността на институцията като модел на добро управление за националните административни органи и за да продължи тя да функционира като комуникационна връзка между европейските институции и гражданите на Европа.
<SPEAKER ID="011" NAME="Никифорос Диамандурос" LANGUAGE="EN">
Г-н председател, благодаря Ви за тази възможност да се обърна към Парламента по повод на моя годишен доклад за 2008 г.
<P>
Искам да благодаря на комисията по петиции и най-вече на нейния председател г-жа Mazzoni, както и на докладчика, г-жа Paliadeli, за техния полезен и конструктивен доклад. Аз се радвам на отлични работни отношения с комисията. Тя ми предлага ценна подкрепа и съвети, като същевременно изцяло зачита моето задължение за безпристрастност и независимост в качеството ми на омбудсман.
<P>
И Парламентът, и омбудсманът работят за това гражданите на ЕС да могат да се ползват в пълна степен от своите права. Постигаме го по различни начини. Мандатът на омбудсмана е по-ограничен: аз мога да разглеждам само жалби срещу институции и органи на ЕС, докато комисията по петиции може да проучва и дейностите на държавите-членки. Освен това Парламентът е суверенен политически орган и може да разглежда петиции, които искат промени в правната уредба или дори нова правна уредба. За разлика от това моята роля е да разглеждам жалби, да подпомагам жалбоподателите да разкриват лошо управление и да се опитвам да променям нещата към по-добро.
<P>
Незаконосъобразното поведение, попадащо в обхвата на моя мандат, винаги е форма на лошо управление. Въпреки това не е достатъчно институциите и органите на Европейския съюз просто да спазват законите. Освен това те трябва да действат с постоянство и добросъвестност. Трябва да работят съгласно приетите от тях правила и принципи и да показват, че поддържат високо равнище на обслужване например, като действат справедливо, разумно и любезно. Действително създаването и поддържането на култура на обслужване на гражданите са залегнали в самата сърцевина на принципа за добро управление.
<P>
Специалните отношения на омбудсмана с Парламента са ключ за осигуряването на резултати за гражданите. За разлика от съдебните решения, тези на омбудсмана не са правно обвързващи. Мога да използвам само силата на убеждението, за да склоня институциите и органите на Европейския съюз да следват моите препоръки. Когато те отказват да го направят, възможността да се обърне към Парламента за подкрепа е от основополагаща важност за омбудсмана.
<P>
Например, когато дадена институция не се съобразява с препоръка по случай, поставящ основополагащи принципни въпроси, аз мога да внеса специален доклад в Парламента. Пример от 2008 г. беше отказът на Комисията да промени позицията си по случай на дискриминация, основана на възраст. Удовлетворен съм, че Парламентът разгледа експедитивно доклада, а докладът на г-н Martínez, приет на пленарно заседание през май 2009 г. без нито един глас "против", в пълна степен отрази представените от мен поводи за безпокойство.
<P>
В моя годишен доклад се описва напредъкът, осъществен в разглеждането на жалби, насърчаването на доброто управление и предоставянето на информация за ролята на омбудсмана. Както се обяснява в неговите уводни страници, бяха положени сериозни усилия за оформянето му по по-удобен за възприемане начин, за да могат читателите лесно да получат ясен и всеобхватен отчет за работата на омбудсмана.
<P>
Също така се оказа възможно докладът да бъде публикуван много по-рано, отколкото през предходни години. В допълнение беше изготвен нов общ преглед от шест страници. Тази нова публикация отчита най-важните резултати, постигнати за жалбоподателите, и откроява основните въпроси на политиката, разглеждани през изминалата година.
<P>
През 2008 г. омбудсманът приключи рекорден брой проверки - по-точно 355 - повечето от които за по-малко от година. С удовлетворение отбелязвам, че институциите и органите на Европейския съюз като цяло показват активно желание за решаване на проблемите, към които насочвам вниманието им. Увеличеният брой на приятелските споразумения и уреждания на случаи е положителен и достоен за похвала факт.
<P>
Осем от разрешените случаи през 2008 г. илюстрират най-добрите практики между институции и органи в отговор на поставени от мен въпроси. Съответните институции и органи са Комисията, Съветът, Съдът на ЕО, Европейската служба за подбор на персонала (EPSO), Европейската служба за борба с измамите (OLAF) и Европейската агенция за авиационна безопасност. Осемте примерни случаи са включени в доклада като примери за добро управленско поведение от страна на всички институции и органи.
<P>
Позволете ми да представя накратко само два от тези случаи.
<P>
Комисията заемаше конструктивна позиция в хода на цялата процедура във връзка със спор за плащания. Като резултат засегнатото дружество получи повече от 100 000 евро дължими плащания.
<P>
EPSO прие да разкрие пред кандидати по тяхно искане критериите за оценяване, използвани в процедурите по подбор, както и класификация на индивидуалните оценки.
<P>
През 2008 г. омбудсманът е регистрирал общо 3 406 жалби. Това представлява увеличение с 6% в сравнение с 2007 г.
<P>
В близо 80% от всички регистрирани случаи е оказана помощ на жалбоподателя чрез започване на проверка, прехвърляне на жалбата към компетентен орган или даване на съвет. Често този съвет е да се свърже с член на Европейската мрежа на омбудсманите. Днес мрежата обхваща близо 95 служби в 32 държави и включва комисията по петиции. Едно от нейните предназначения е да се улесни бързото пренасочване на жалбите към компетентния орган. Например през 2008 г. 191 жалбоподатели са посъветвани да отправят петиция към Парламента или техните жалби направо са предадени в комисията по петиции.
<P>
Разбира се, много по-добре ще бъде, ако жалбоподателите могат да открият най-уместния начин за удовлетворяване на жалбите им още от първия път. Това помага да се избегне неудовлетвореността на граждани, на които се съобщава, че органът, към който са се обърнали, не може да им помогне. Това също така означава жалбите да намират решение по-бързо и по-ефикасно, като по този начин се осигурява на гражданите възможността да се ползват в пълна степен от своите права съгласно правото на ЕС.
<P>
По-рано тази година беше осъществена една много важна инициатива в тази област. Моята служба пусна изцяло нов уебсайт, който включва интерактивно ръководство на всичките 23 езика, което да помага на гражданите да се обръщат направо към органа, който ще реагира най-компетентно в отговор на съответната жалба. Органът може да бъде моят собствен отдел, комисията по петиции, отделът на националния омбудсман в държавата-членка на произход на жалбоподателя или трансграничната онлайн мрежа Солвит. Към настоящия момент повече от 23 000 души са използвали ръководството, за да получат съвет.
<P>
Най-често срещаното твърдение, което разглеждах през 2008 г., беше за липса на прозрачност в управлението на ЕС. Това твърдение присъстваше в 36% от всички проверки и включваше отказ за предоставяне на информация или на документи. Отбелязах високия процент с немалка загриженост.
<P>
Отговорното и прозрачно управление на ЕС е и трябва да остане ключов фактор за укрепване на доверието на гражданите в ЕС. Предложението на Комисията за реформа на Регламент (ЕО) № 1049/2001 относно публичния достъп до документи беше от особена важност с оглед на прозрачността през 2008 г.
<P>
Комисията предложи промени в регламента, някои от които биха били извънредно полезни. Същевременно, по мое мнение, други от предложените промени биха довели до ограничаване, а не до разширяване на достъпа на гражданите до документи.
<P>
Договорът от Лисабон променя правния и политически контекст на регламента, като предоставя на гражданите повече възможности да участват в дейностите на Съюза. Влизането му в сила ще даде добра възможност на Комисията да внесе ново предложение, което да отрази новата реалност и да укрепи основното право на достъп до документи на институциите и органите на Европейския съюз.
<P>
Подкрепата на Парламента беше от решаващо значение за преразглеждането на Устава на омбудсмана през 2008 г. Внесените промени укрепиха правомощията на омбудсмана за извършване на проверки, като по този начин гражданите могат да имат пълно доверие в способността на омбудсмана да извършва задълбочени проверки без ограничения по техните жалби.
<P>
Позволете ми да завърша, като припомня, че моята задача е да насърчавам доброто управление в институциите и органите на ЕС. Увеличаването на прозрачността и отчетността, насърчаването и гарантирането на култура на обслужване на гражданите са ключови фактори в изпълнението на тази задача.
<P>
Вярвам, че нашите две институции ще продължат да работят в тясно взаимодействие в преследване на общата цел да помагаме на гражданите и жителите да се ползват в пълна степен от своите права в прозрачен и достъпен Европейски съюз.
<SPEAKER ID="012" NAME="Маргот Валстрьом">
заместник-председател на Комисията. - (EN) Г-н председател, първо искам да благодаря на докладчика, г-жа Paliadeli, за нейния много добър доклад, и на комисията по петиции за извършената продължителна и важна работа. Разбира се, отправям благодарности и към омбудсмана Диамандурос за неговия задълбочен и изчерпателен годишен доклад.
<P>
Както посочи омбудсманът при представянето на годишния си доклад през април тази година, работата за изграждането на доверие между гражданите и Европейския съюз е от решаващо значение. Не е изненадващо, че аз съм напълно съгласна с това. Тъй като не разполагам с много време, искам да се спра само на няколко важни аспекта.
<P>
Докладът Рaliadeli предлага ясен и изчерпателен преглед на дейностите на омбудсмана за изминалата година, а новото представяне на статистическите данни и новото оформление го правят достъпен и лесен за четене. През 2008 г. Комисията представи становище в рамките на преговорите за преразглеждане на Устава на омбудсмана. Ние взехме активно участие в междуинституционалната работа за постигане на задоволително решение. Всички можем да се гордеем с резултата, представен от новия устав. Считам, че това е резултат, от който гражданите ще спечелят.
<P>
Във връзка с жалбите до омбудсмана отбелязахме 6% увеличение в сравнение с 2007 г. Както знаете, 66% от проверките са насочени към Комисията. Аз не намирам това за особено странно. В края на краищата Комисията е доста голяма институция с много повече области на отговорност, към които е вероятно да бъдат отправяни жалби, но разбира се, показателите могат и трябва да бъдат подобрени. Това е вярно и по отношение на факта, че най-честите твърдения за лошо управление засягат липсата на прозрачност - така е при 36% от всички проверки. Процентът трябва да бъде намален от всички институции.
<P>
Друга свързана тема е тази за обработката на сведения, свързани с търговски тайни и поверителна информация. Наскоро срещнахме определени трудности във връзка с досиета в областта на конкуренцията. Поради тази причина трябва да определим условия за обработка на класифицирана информация, документи и други сведения, обхванати от задължението за професионална тайна. Комисията работи усилено по този въпрос и скоро ще можем да представим предложение на омбудсмана.
<P>
Друг положителен резултат е увеличаването на броя на приятелските споразумения, както вече чухме. През 2008 г. 36% от всички разследвани случаи или са решени от институцията, срещу която е подадена жалбата, или завършват с приятелско споразумение. С радост мога да заявя от името на Комисията, че тенденцията определено се движи в правилната посока. Това показва осведоменост и признание за работата на омбудсмана, както и зачитане на жалбоподателите.
<P>
На предпоследно място искам да се спра на призива в проекта за резолюция за общ подход към Кодекса за добро административно поведение. Както знаете, Комисията има свой собствен кодекс, който до голяма степен е в съответствие с изискванията на омбудсмана. Този важен въпрос ще бъде най-добре разгледан, като първо се проведе конструктивно междуинституционално разискване и диалог, преди да бъде представено законодателно предложение.
<P>
На последно място искам да засегна комуникацията в практиката. Тук искам да приветствам омбудсмана за неговия нов уебсайт. Също като годишния доклад той е задълбочен, изчерпателен и лесен за използване. Когато става дума за разработване на интерактивно ръководство за подпомагане на гражданите да определят най-подходящия форум за решаване на техните проблеми, аз съм твърдо убедена, че този великолепен нов уебсайт постига тази задача. Работата не бива да се дублира, а да й се дава по-голяма видимост. От страна на Комисията се опитахме да дадем и нашия принос, като новият уебсайт Europa прави точно това. Той насърчава видимостта, а гражданите лесно, само с няколко щраквания на мишката, могат да намерят ръководството на омбудсмана.
<P>
Така че в обобщен план през 2008 г. отбелязахме както напредък, така и възможности за по-нататъшни подобрения в нашите институции. Искам отново да благодаря на г-н Диамандурос за неговите постижения и важната му работа, както и на г-жа Paliadeli за нейния отличен доклад.
<SPEAKER ID="013" NAME="Pascale Gruny">
от името на групата PPE. - (FR) Г-н председател, г-жо член на Комисията, г-н Диамандурос, госпожи и господа, искам преди всичко от името на групата на Европейската народна партия (Християндемократи) най-искрено да поздравя докладчика за извършената от нея работа и за духа на сътрудничество, който тя прояви в хода на изготвянето на своя доклад.
<P>
Днес даваме оценка на годишния доклад за дейностите на Европейския омбудсман, който беше представен на 21 април.
<P>
С този доклад омбудсманът, който се назначава от Европейския парламент, ни представя официален отчет за всички резултати от своите проверки по жалби, засягащи случаи на лошо управление в нашите европейски институции и агенции. Неговата изключително важна роля е основна гаранция за спазването на принципите на прозрачност и добро управление и следователно представлява истинска форма на защита на нашите съграждани в случаи на несправедливост, дискриминация, злоупотреба с власт, отказ за даване на отговори и забавяне на информация.
<P>
Действително в доклада отбелязваме увеличен брой на подадените до омбудсмана жалби. Преобладаващата част от тях засягат Европейската комисия - институцията, в която изглежда работят най-много длъжностни лица, но това са предимно случаи на предполагаема липса на прозрачност. Факт е, че Комисията е пазителка на Договорите.
<P>
Да се върнем към доклада: на 1 октомври комисията по петиции го одобри с голямо мнозинство. Нашият омбудсман е изпълнил работата си за проучване и обработване на жалбите по активен и балансиран начин. По-специално той винаги е умеел да поддържа добри отношения със и между институциите, което е улеснило въпросните институции и агенции да приемат приятелски споразумения или да решат определени конфликти с някои изключения.
<P>
Освен това омбудсманът представлява ресурс за институциите. Той им съдейства да усъвършенстват своята работа, като насочва вниманието им към области, в които трябва да настъпят подобрения, като крайната цел е да се подобрят услугите, които се предлагат на нашите съграждани.
<P>
Докладът, който сме приели в комисията, подчертава и изтъква значението на приемането на Кодекса за добро административно поведение за всички европейски институции и агенции, който вече беше одобрен от Европейския парламент преди осем години. Този многократен призив на нашата комисия не бива да остава без отговор. Европейските граждани заслужават това.
<P>
Правото на добро управление от страна на институциите и органите на Европейския съюз е основно право, заложено в член 41 от Хартата на основните права на Европейския съюз, включена в част ІІ на Договора от Лисабон, който вече не е фантазия, а реалност.
<P>
На последно място, искам да подчертая, че омбудсманът има правото да следи работата на Комисията и трябва да бди за това тя да използва правилно предоставените й дискреционни правомощия за образуване на производства за нарушение или за предлагане на санкции.
<SPEAKER ID="014" NAME="Victor Boştinaru" LANGUAGE="RO">
На първо място, искам да поздравя нашия докладчик, г-жа Paliadeli, за нейния отличен доклад.
<P>
На второ място, в ролята си на координатор на комисията по петиции и като член на комисията от редица години искам да приветствам и да изтъкна отличното сътрудничество и съвместна работа с Европейския омбудсман Никифорос Диамандурос.
<P>
Като координатор на групата на Прогресивния алианс на социалистите и демократите в Европейския парламент за комисията по петиции трябва да изразя своята загриженост относно големия брой случаи, в които предполагаемото лошо управление се дължи на липса на прозрачност от страна на европейските институции.
<P>
Искам да подчертая, че Европейският парламент и Комисията имат за свой дълг да решат проблема. Наш дълг е да върнем доверието на европейските граждани в европейските институции.
<P>
Подадените до омбудсмана жалби и петициите, внесени в комисията по петиции, трябва да бъдат разглеждани като възможност да се поправят грешките и липсата на яснота във връзка с функционирането на европейските институции и законодателство за добруването на европейските граждани.
<P>
Вземайки това предвид, миналата седмица групата S&D организира информационен семинар, посетен от голяма група журналисти, относно правото на петиция като начин за доближаване на Европейския съюз до неговите граждани.
<P>
Искам да подкрепя направеното в доклада предложение за създаване на общ уебсайт на европейските институции, предназначен да помага на гражданите веднага да определят коя институция може да отговори на тяхната жалба.
<P>
В заключение искам да подкрепя инициативата на Европейския омбудсман за укрепване на сътрудничеството с националните омбудсмани и други подобни институции в съвместно усилие за укрепване на доверието на европейските граждани.
<SPEAKER ID="015" NAME="Anneli Jäätteenmäki" LANGUAGE="FI">
Г-н председател, г-н Диамандурос, госпожи и господа, искам да благодаря на омбудсмана и на целия му екип за ценната работа, осъществена от тях за популяризиране на доброто управление и на прозрачността. Искам също така да благодаря на докладчика за отличната работа.
<P>
Длъжността на Европейския омбудсман се утвърди като необходима още от самото начало, а днес, когато се очаква влизането в сила на Договора от Лисабон и Хартата на основните права ще стане задължителна, ролята на омбудсмана ще бъде по-важна от всякога. Ето защо за в бъдеще ще трябва да положим повече усилия, за да може омбудсманът да разполага с нужните ресурси и неговите правомощия да съответстват на днешните условия. Това ще означава той да разполага с цялата необходима информация, а длъжностните лица на ЕС ще трябва да казват това, което знаят по даден въпрос, а не това, което искат да кажат. В противен случай няма да можем да говорим за принципите на правовата държава, за които толкова обичаме да споменаваме и да поучаваме другите. Ние също трябва да се съобразяваме с принципите на правовата държава: едва след това можем да говорим на другите за тях.
<P>
Годишният доклад на омбудсмана е прекрасен пример за това как ние също трябва да представяме на обществеността работата, която вършим. Докладът е ясен, сбит и по темата. Прозрачността е ключът за европейската демокрация и нейният основен градивен материал. Интересно е как 36% от жалбите се отнасят именно до самото това схващане за липса на прозрачност. Това е твърде красноречиво и по проблема трябва да се работи.
<P>
Съгласно Хартата на основните права всеки гражданин има право засягащите го въпроси да бъдат разглеждани от институциите безпристрастно, справедливо и в разумен срок. Това често се изтъква и налага на всички нас задължение, което очевидно се отнася и до службата на омбудсмана. Затова искам да подчертая, че трябва да осигурим необходимите ресурси, за да не трябва нашите граждани да чакат за решение в продължение на години. Това ще зависи от ресурсите повече от всичко друго. Искам да благодаря на омбудсмана за извършената от него важна работа и да му пожелая много успехи в тази изпълнена с много предизвикателства и понякога прекалено недооценена дейност. Става въпрос за една от най-важните дейности и функции в Европейския съюз: грижа за правата на гражданите.
<SPEAKER ID="016" NAME="Margrete Auken">
от името на групата Verts/ALE. - (DA) Г-н председател, изказвам моите благодарности на г-жа Paliadeli за нейния великолепен доклад. Омбудсманът получи много поздравления за неговия конструктивен и лесен за възприемане преглед на проблемите и аз искам също да го поздравя за това.
<P>
Не разполагам с много време, затова ще се огранича само с три аспекта. Първото, което искам да спомена, е контролът на омбудсмана върху неговото споразумение с Европейската инвестиционна банка. Това бе инициатива, поета от нашата група във връзка с резолюцията на Парламента относно годишния доклад за 2006 г. Във връзка с това ще е коректно да обърнем внимание на напредъка в сътрудничеството на банката с неправителствените организации (НПО) и други участници от гражданското общество, които правят сътрудничеството по-лесно и прозрачно, за което сме им благодарни.
<P>
На второ място, искам да посоча изменението, предложено от групата на Зелените/Европейски свободен алианс, с което се призовава комисията по конституционни въпроси да изготви процедури, които да улеснят представянето на дела пред Съда на ЕО, във връзка с което Парламентът ще подкрепи препоръките на омбудсмана. Това ще доведе до осезаемо укрепване на позицията на омбудсмана и съответно на правния статут на гражданите. По този въпрос предварително сме получили принципната подкрепа на Парламента. Сега се надяваме, че в рамките на това пленарно заседание Европейският парламент ще последва примера на комисията и ще гласува за това подобрение.
<P>
На трето място, става дума за внесеното днес изменение за допълнително изясняване на правомощията на омбудсмана по въпросите на недоброто управление - с други думи на лошото управление. Във връзка с това сме обезпокоени, че твърде общата формулировка може да доведе до сериозни проблеми с погрешно тълкуване. Въпреки че нашето предложение изглежда доста техническо, то е значително по-сигурно от правна гледна точка, отколкото формулировката в доклада. Ние изразяваме задоволство от подкрепата на г-жа Paliadeli за предложението и се надявам, разбира се, че Европейският парламент в неговата цялост също ще го подкрепи.
<SPEAKER ID="017" NAME="Ryszard Czarnecki" LANGUAGE="PL">
Г-н председател, г-н Диамандурос, Вие сте много способен политик, г-н Диамандурос, и знаете как да спечелите подкрепата на много политически групировки в Парламента. Можем да кажем, че немалко политици в Парламента могат да се учат от Вас. Надявам се Вашият основен успех да не е създаването на нов, лесен за достъп уебсайт.
<P>
Считам, че трябва да обърнете внимание на работата с омбудсманите от различни държави, не само от държави-членки на ЕС, но също и от държави, членки на Съвета на Европа, защото те понякога правят повече, за да представляват държавата пред гражданите, отколкото гражданите пред държавата. Освен това смятам, че изготвянето на ръководство за писане на жалби напълно ще обезкуражи хората действително да пишат такива. Струва ми се, че нашите институции се нуждаят от надзор. Убеден съм, че колкото и да е подривна идеята, именно от нея се нуждаем тук.
<P>
Искам да подчертая, че прозрачността, за която говорим тук, е абсолютно основополагаща предпоставка за пълно доверие в Европейския съюз и институциите на ЕС. Напоследък на нашите граждани им липсва доверие в ЕС, както г-жа Paliadeli може да потвърди. В рамките на плана "Д" (демокрация, диалог, дебати) трябва да покажем на гражданите, че Европейският съюз и неговите институции са прозрачни и служат на гражданите. В противен случай дефицитът на демокрация за съжаление ще нараства.
<SPEAKER ID="018" NAME="Marie-Christine Vergiat" LANGUAGE="FR">
Г-н председател, госпожи и господа, ролята на омбудсмана и съответно разглеждането на неговия доклад представлява важен елемент за европейските институции. Наистина той е един от показателите за това как нашите съграждани възприемат нашите институции.
<P>
Няколко месеца след европейските избори, по повод на които всички съжалявахме за малкия брой гласували избиратели и всъщност увеличаването на броя на въздържалите се, значението, което Парламентът придава на доклада, е от критична важност. Това е още по-вярно и с оглед на последващите мерки по направените в доклада предложения.
<P>
Триста петдесет и пет жалби (6% увеличение в сравнение с предходната година) са твърде малко. Цифрата е много ниска на фона на всички 500 милиона души, живеещи в Европа. Някой може да се възхити от това и да го приеме като знак, че съгражданите ни са доволни. Знаем обаче, че нещата изобщо не стоят така.
<P>
От тази перспектива фактът, че повечето от жалбите са подадени срещу липсата на прозрачност в нашите институции, също говори много. Ние едва излизаме от предизборната кампания и знаем за какво именно става дума. Нашите съграждани не са добре осведомени за нашите институции и не знаят как работят те. Те не разбират смисъла на Европа и не е изненадващо, че повечето жалби засягат Комисията, след като в очите на нашите съграждани Комисията е Европейският съюз.
<P>
Въпреки това - сега преувеличавам, но само малко - направленията за връзки с обществеността получиха голям бюджет и от изборите насам ни се казва, че трябва да подобряваме комуникацията, трябва да я насърчаваме, за да увеличаваме "осведомеността" на нашите съграждани.
<P>
Несъмнено трябва да подобряваме комуникацията, но считам, че прекалено много комуникация убива информацията. С готовност ще подкрепя предложението, представено преди малко от нашия колега социалист, за общ сайт, който да насочва гражданите към разнообразната предоставена за тях информация.
<P>
Докладът е показател за правилното функциониране на нашите институции, за доброто управление. Това вече беше казано. Той е показател за нашето управление. Следователно е от решаващо значение да осигурим спазването на неговите препоръки не само заради доклада, и по-конкретно заради специалните доклади, но и като ежедневна практика.
<P>
Благодарим ви горещо, г-н Диамандурос, за Вашата работа с европейските граждани. Много благодарности и на Вашия екип. Можете да разчитате на нашето съдействие за подкрепа и улесняване на дейността Ви.
<SPEAKER ID="019" NAME="Nikolaos Salavrakos" LANGUAGE="EL">
Г-н председател, искам да кажа от самото начало, че ние подкрепяме доклада на омбудсмана и този на г-жа Paliadeli, които са изключително подробни, и поздравяваме техните автори. Историята ни учи, че понякога, особено по време на икономическа криза, гражданите изразяват разочарованието си от политическата система във връзка с правораздаването, докато същевременно колкото по-голямо влияние има дадена държава на икономическо и социално равнище, толкова по-голям е броят на споровете между гражданите и държавните органи.
<P>
Работата е там, че политическата система трябва да създава - винаги, разбира се, но особено в такива времена - възможности за възстановяване на доверието на гражданите в администрацията, държавата и съюзите. Дори ще кажа, че за да се противодейства на нарастването на корупцията и лошото управление, трябва да се увеличи моралът на институциите и безпристрастността на органите за одит.
<P>
Лесно е да се заключи от предходното, че смятам институцията на Европейския омбудсман за изключително важна за възстановяването на доверието на европейските граждани в институциите и органите на Европейския съюз, като ние собствено подкрепяме всички усилия за укрепване на институцията, разширяване на нейните компетенции и подобряване на публичния й образ.
<P>
Ето защо призовавам да се стремим заедно да подпомагаме работата на Европейския омбудсман по всички възможни начини и да възприемем всички аспекти на неговите действия за постигане на подход, насочен към гражданите. Поздравления, г-н Диамандурос.
<SPEAKER ID="020" NAME="Martin Ehrenhauser" AFFILIATION="NI">
(DE) Г-н председател, група студенти ме помолиха да докладвам по време на пленарната сесия на Европейския парламент за текущите събития и мероприятия в Австрия и в някои части от Германия. Моля да ме извините, г-н омбудсман, но аз сега ще изпълня това искане.
<P>
В продължение на няколко седмици в Австрия се оформи социално движение под името "Die Uni brennt", или "Университетът пламти". В продължение на десетилетия в Австрия и в други части на Европа не е имало подобно движение. Хиляди студенти провеждат демонстрации, излизат на улиците и окупират аудиториите. Те настояват за академично вместо професионално обучение, отправят призиви за демократизиране на университетите и преди всичко за безплатен достъп до образование.
<P>
Една от основните мишени на тяхната критика е Болонският процес. Например в университета във Виена е окачен плакат, на който пише: "Macht Bologna den Prozess!" ["Съдебен процес срещу Болонския процес!"], който аз намирам за доста уместен. Традиционно политиците години наред възхваляваха Болонския процес като ключова стъпка към европейско пространство на висшето образование и ни казваха как той ще направи всички нас много по-конкурентни. В крайна сметка резултатът е крайно негъвкав и схематичен подход и частично приватизирани университети, което позволява да се планира резултатът от образованието.
<P>
Науката обаче е всичко друго, но не и подлежащ на планиране процес. Тя е начин, по който просветени хора общуват помежду си и изразяват себе си. Научната любознателност и научната изобретателност също не могат да се планират: това движение за пореден път го доказва. По тази причина ние всъщност трябва да го подкрепим - то е демокрация в действие.
<SPEAKER ID="021" NAME="Erminia Mazzoni" AFFILIATION="PPE">
(IT) Г-н председател, госпожи и господа, като председател на комисията по петиции и от името на всички членове на комисията искам да благодаря на омбудсмана за неговата дейност и за прецизния доклад, представен от него. Искам да благодаря на г-жа Paliadeli за отличния й принос към работата на нашата комисия и на всички, които участваха в разискването, тъй като те показаха интерес и изразиха внимание в името на това инструментите на демокрацията и участието да бъдат прилагани и да изпълняват своята цел, както е предвидено в Договорите.
<P>
Ако разгледаме доклада на Европейския омбудсман за 2008 г., виждаме, че за съжаление целта за прилагане на принципа, утвърден от член 41 от Хартата на основните права, все още далеч не е постигната. Правото да се съобщават случаи на лошо управление на омбудсмана, упражнено от 3 406 европейски граждани през 2008 г., показва нарастващо равнище на недоволство, като се има предвид, че през 2007 г. броят им е бил 3 211 души. Смятам, че данните трябва да се сравнят с равнището на познаване и осведоменост и така според мен - обратно на твърдението, направено от колегата, който се изказа преди малко - данните свидетелстват за високо равнище на недоволство сред европейските граждани. Освен това донякъде е утешително да научим, че само част от тези жалби се приемат за попадащи в компетенциите на Европейския омбудсман, тъй като голяма част от жалбите, които не бяха приети от Европейския омбудсман, бяха прехвърлени към други органи, включително към комисията по петиции, на която съм председател.
<P>
Според мен ние като европейска институция, и по-специално като Парламент, също трябва да поемем отговорност за начина, по който хората възприемат справедливостта в управлението, степента, в която нашите институции са възприемани като справедливи. Въпреки положителното потвърждение, че Европейският омбудсман играе по-функционална роля, като се има предвид броя успешно разрешени случаи, ние като Парламент, в който сме получили близо 10% от жалбите, и като комисия, в която сме получили 60%...
<P>
(Председателят напомня на оратора за времето, с което разполага)
<P>
В такъв случай нека само да добавя - като се има предвид, че дадохте малко повече време на някои други, аз си помислих, г-н председател, че мога да си позволя няколко секунди повече, тъй като и аз съм председател - че институциите имат за свой дълг да предприемат мерки за подобряване на инструментите на демокрацията и участието, тъй като също имаме и Договора от Лисабон, който въвежда правото на гражданска инициатива. Смятам, че трябва да усъвършенстваме функциите на органите, макар и без да ги променяме; наш дълг е да подобряваме ефективността и производителността на инструментите, които сме дали на гражданите, ако наистина искаме да допринесем за изграждането на Европа на народите.
<SPEAKER ID="022" NAME="Kinga Göncz" AFFILIATION="S&amp;D">
(HU) Като член на комисията по петиции аз също искам да кажа няколко думи. В едно отношение давам пълната си подкрепа за приемането на доклада на Европейския омбудсман. Като член на комисията също виждам, че той е изпълнявал своята работа по много балансиран начин.
<P>
Смятам за изключително важно, че той се е опитал да съкрати времето за работа по случаите. В края на краищата всички знаем, че ако някой е подал жалба, от гледна точка на доверието е жизненоважно колкото по-бързо бъде обработена жалбата, толкова по-бързо жалбоподателят да получи отговор. Също така добре разбираме, че голяма част от жалбите не могат да бъдат поети от омбудсмана. От тази гледна точка в близкото бъдеще за нас ще бъде от първостепенна важност да осигурим на гражданите на Европейския съюз възможно най-много информация за това към коя институция да се обръщат по различни въпроси.
<P>
Сътрудничеството между комисията и омбудсмана беше изключително добро и се надявам това да продължи и за в бъдеще.
<SPEAKER ID="023" NAME="Marian Harkin" AFFILIATION="ALDE">
(EN) Г-н председател, искам да поздравя докладчика за нейния всеобхватен доклад, а също така и омбудсмана и неговия персонал. Службата става все по-добра от година на година. Работата се върши добре.
<P>
Въпреки това, когато четем доклада и се съгласяваме с написаното в него, а след това в обяснителния меморандум видим абзац, който се отнася до нас, не можем да го пренебрегнем.
<P>
Разбира се, имам предвид онзи абзац, в който омбудсманът критикува Парламента за това, че през 2005 г. е отхвърлил искане за предоставяне на информация относно надбавките на членовете на ЕП от Малта. Естествено истинският проблем беше, че ако тази информация беше разкрита, то и информацията относно всички наши надбавки също трябваше да бъде разкрита.
<P>
За мен става въпрос за публични средства и обществеността има право да знае как се харчат те. Ние публикуваме размера на сумите, изплащани на земеделските стопани в рамките на общата селскостопанска политика (ОСП), но не публикуваме нашите пътни разходи и други надбавки. Доколкото знам, става въпрос за законни разходи. Те се правят в рамките на нашата работа от името на гражданите. Още веднъж, моите надбавки за персонал, офис, пътувания и др., за да представлявам моите избиратели, са напълно законни и няма нужда да се извинявам за тях и да ги крия.
<P>
Не предлагам личното пространство на моя персонал да бъде нарушавано по какъвто и да било начин: няма и нужда това да става. Но много ясно искам да заявя, че докато не дадем свобода на информацията за нашите надбавки и разходи, гражданите ще гледат на Парламента като на институция, която проповядва прозрачност, но не я прилага спрямо себе си.
<P>
Знам, че някои членове на ЕП могат да публикуват своите разходи на уебсайтовете си и го правят, но ние като Парламент носим колективна отговорност да направим информацията достъпна. Може би звуча така, сякаш чета високоморална проповед; това обаче не е така. Аз само казвам какво ще се случи и ще е по-добре Парламентът да го улесни, вместо да бъде принуден да го направи.
<SPEAKER ID="024" NAME="Oriol Junqueras Vies" AFFILIATION="Verts/ALE">
(ES) Г-н председател, като член на комисията по петиции искам да добавя някои съображения по изменението, внесено от нашата група във връзка със доклада Paliadeli относно годишния доклад за дейностите на Европейския омбудсман.
<P>
От наша гледна точка определението за лошо управление, което фигурира в резолюцията, може да има точно противоположен ефект, много далеч от разширяване и подкрепяне на ролята на омбудсмана. На първо място, защото предложеното определение е прекалено общо и неясно и така затруднява определянето на случаите, в които омбудсманът може или трябва да се намеси, като така съответно намалява неговия капацитет да предприема действия. Второ, и може би още по-важно, определението дава на омбудсмана капацитет за намеса, който други институции могат лесно да възприемат като дискреционен, тъй като не е добре определен и регулиран.
<P>
Поради тези причини ние смятаме, че определението за лошо управление, което се съдържа в нашето изменение, внесено от моята група на Зелените/Европейски свободен алианс, е по-изчерпателно и стегнато, и ще е много по-подходяща основа за активна и ефективна намеса, както и много по-лесно за разбиране от гражданите и институциите.
<SPEAKER ID="025" NAME="Oldřich Vlasák" AFFILIATION="ECR">
(CS) Г-н председател, г-н омбудсман, госпожи и господа, високо оценявам дейността на европейския защитник на правата на гражданите, но трябва да кажа, че виждам три основни проблема във връзка с дейността на службата. Първият проблем е информацията. Широката общественост в ЕС всъщност не знае, че съществува Европейски омбудсман, камо ли пък да се досеща каква е неговата дейност и кои са проблемите, с които хората могат да се обърнат към него. Фактите са относително ясни. Близо 90% от подадените жалби от моите сънародници от Чешката република не попадат в компетенциите на Европейския омбудсман. Положението не е по-различно в другите държави-членки. Поради това Европейският парламент предлага обширна информационна кампания. Не съм сигурен обаче дали се опитваме да излекуваме правилната болест.
<P>
Вторият проблем са разходите. Всяка публична институция струва пари. С всяка нова институция се увеличава и бюрокрацията, с която жителите трябва да се срещат и в която трябва да се ориентират. Следователно е нужно да се обмисли дали инвестираните пари на данъкоплатците са довели до желаните резултати. Миналата година моите сънародници са подали 66 жалби до европейския защитник на правата на гражданите от близо 800 случая общо от Европейския съюз, които са попаднали в областта на компетенции на европейския омбудсман. 70 служители са работили по тези проблеми и това струва на данъкоплатеца 9 милиона евро. Така всеки един поет случай е струвал повече от 10 000 евро. По мое мнение това е прекалено много.
<P>
Третият проблем е субсидиарността. Като бивш кмет бях доста неприятно изненадан, когато прочетох, че един от няколкото случая, поети от омбудсмана, е свързан с плана за малката област Бржецлав във връзка с високоскоростни комуникации. Намирам това за абсолютно ненужно, тъй като местните проблеми първо трябва да бъдат разглеждани на местно равнище, а не тук в Брюксел или в Страсбург. Госпожи и господа, ако аз бях начело на институцията, бих се грижил тя да действа разумно, да функционира с възможно най-малко разходи и особено да не злоупотребява, като увеличава изкуствено правомощията и бюрокрацията си. В това отношение искам да пожелая на омбудсмана много успех.
<SPEAKER ID="026" NAME="Nikolaos Chountis" AFFILIATION="GUE/NGL">
(EL) Г-н председател, аз подкрепям и ще гласувам в полза на доклада на г-жа Paliadeli, а също така искам да поздравя г-н Диамандурос за свършената от него работа. Искам да наблегна на факта, че много европейски граждани често се сблъскват с това, което ние евфемистично наричаме "прояви на лошо управление" и което в крайна сметка ги лишава от основни техни права. Според мен проявите не се дължат на бюрокрация или небрежност, а често са следствие от възприета погрешна или неправилна политика на институциите на Европейския съюз. Следователно обръщането към Европейския омбудсман дава на европейските граждани възможност да изискват зачитане на техните права.
<P>
Затова е важно за Европейския парламент, единственият пряко избран и представителен орган на Европейския съюз, да оказва политическа подкрепа на работата на омбудсмана, така че по възможност такива постъпки да се ограничават. Искам да посоча, че от доклада и от конкретната дейност на сегашния Европейски омбудсман става ясно, че с такава подкрепа от Европейския парламент той ще може да върши работата си по-ефективно занапред.
<P>
В заключение смятам, че трябва да бъде направено усилие за предоставяне на повече информация за ролята и правомощията на Европейския омбудсман на гражданите на Европа, за да могат те бързо да се обръщат към него, когато основните им права бъдат нарушени.
<SPEAKER ID="027" NAME="Carlos José Iturgaiz Angulo" AFFILIATION="PPE">
(ES) Г-н председател, искам да започна, като заслужено поздравя г-жа Paliadeli за представения от нея доклад първо пред комисията по петиции, а сега и тук, на пленарната сесия.
<P>
Също искам да подкрепя много разумните коментари, направени от г-жа Gruny и г-жа Mazzoni, мои колеги от групата на Европейската народна партия (Християндемократи), но, г-н председател, искам да добавя, че ролята на омбудсмана е от основна важност в една демократична институция. Това е заключението, до което стигнахме в комисията по петиции по време на неколкократните посещения на г-н Диамандурос за представяне на годишните му доклади като този, който разглеждаме днес в Парламента, или други доклади в неговата област на компетенции.
<P>
Госпожи и господа, нямам намерението да ви затрупвам с цифри. Същевременно, макар и да беше отбелязан напредък в ролята на омбудсмана, не се съмнявам, че ако направим анкета сред европейските граждани за ролята на омбудсмана, неговата работа и дейност, за съжаление ще установим, че гражданите го виждат като далечен и в много случаи въобще не знаят, че съществува. Може би това е така, защото решенията на омбудсмана не са със задължителна сила, както той сам ни припомни тук, или може би защото неговата работа е много ограничена, доколкото са засегнати държавите-членки, както г-н Диамандурос посочи пред Парламента.
<P>
Въпреки това, ако искаме да предложим услуга на гражданите, тогава институцията - Европейският парламент - и комисията по петиции трябва да направят усилие за укрепване и популяризиране на дейността на омбудсмана. Въпреки че без съмнение има много петиции, както беше посочено тук, особено относно липсата на прозрачност, аз съм сигурен, че правилното осигуряване на информация - като например новият, вече функциониращ уебсайт, който аз приветствам - ще има много по-голям принос, и желая да наблегна на това, за целта, която, мисля, ще бъде подкрепена от всички нас: всички граждани на Европейския съюз да знаят за омбудсмана и да могат да се обърнат към него. Ето защо пожелавам на омбудсмана много голям късмет и много успехи, тъй като неговите успехи ще са и успехи на европейските граждани като цяло.
<SPEAKER ID="028" NAME="Alan Kelly" AFFILIATION="S&amp;D">
(EN) Г-н председател, искам първо да поздравя г-жа Paliadeli за нейния отличен доклад. Всички ние в тази зала играем роля в това, което можем да наречем "изграждане на доверие у гражданите". Изключително важно е обаче да градим нашите европейски институции върху възгледите и идеите именно на тези граждани и техните представи за демокрацията.
<P>
Функцията на службата на омбудсмана днес е по-важна от всякога и работата на службата трябва да получи похвала. Въпреки това трябва да признаем, че липсата на прозрачност и виждането на нашите граждани за това все още остава голям проблем, особено в Комисията. Приветствам разработването на новия уебсайт, но не мисля, че това ще е единственото и окончателно решение на проблема.
<P>
В края на краищата повече от една трета от оплакванията, свързани с европейските институции, са относно въпроса за липса на прозрачност. Ако обещанията, дадени на ирландския народ, а и на всички европейски граждани по време на ратифицирането на Договора от Лисабон, бъдат изпълнени, тогава ще е нужно всички институции в Европа да станат по-прозрачни и максимално открити в своето функциониране.
<P>
Докладът е стъпка на напредък към целта, въпреки че има да се работи още, особено по въпросите на сътрудничеството със службите на националните омбудсмани и на начина на функциониране на Парламента.
<SPEAKER ID="030" NAME="Csaba Sógor" AFFILIATION="PPE">
(HU) Аз също искам да благодаря на омбудсмана за неговата работа. Ако се бях изказал на гръцки, хората в Парламента могат да си помислят, че гръцкото лоби е започнало да сътрудничи с омбудсмана, докладчика и ораторите.
<P>
Именно в интерес на доверието и прозрачността обаче ще е добра идея да се съсредоточим върху приемането на доклада за дейностите на омбудсмана много скоро, дори преди началото на предизборната кампания за омбудсман. Г-н омбудсман, независимо дали Вие или някой друг ще продължи тази работа, аз се надявам, всъщност ние всички се надяваме, че омбудсманът ще осъществи осведомителна обиколка в повече - а не само в два - региона в Европа, което може би ще спомогне за намаляването на горните процентни показатели. Всички искаме да направим нашата работа по-прозрачна, а това включва и работата на Парламента.
<SPEAKER ID="031" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, г-н Диамандурос, както и в предишни години, омбудсманът представи много съдържателен доклад за своята дейност, от който може да се съди колко е важна мисията му за гражданите на Европейския съюз.
<P>
Нова характеристика на доклада за 2008 г. е работата на омбудсмана във връзка с Европейската инвестиционна банка. ЕИБ е най-важната институция, отпускаща заеми за инвестиции в Европейския съюз и в страните кандидатки. Въпреки значителната самостоятелност, с която се ползва ЕИБ в институционалната структура на Европейския съюз, тя трябва да се съобразява със стандартите на доброто управление. Ето защо с радост научих за диалога, започнат между омбудсмана и Европейската инвестиционна банка през 2008 г., и за подписването на меморандум за разбирателство относно спазването на принципите на доброто управление. В меморандума ЕИБ поема ангажимента да въведе вътрешна процедура за проучване на жалби, с каквато досега не разполагаше. Доволна съм също, че банката се зае с прилагането на еднакви стандарти в областта на доброто управление към всички, които кандидатстват за заем - граждани на ЕС и граждани на други държави. Надявам се, че Европейският парламент ще бъде осведомяван относно развитието на сътрудничеството между омбудсмана и ЕИБ. Още веднъж Ви поздравявам за доклада.
<SPEAKER ID="032" NAME="Csaba Sándor Tabajdi" AFFILIATION="S&amp;D">
(HU) Европейският омбудсман е свършил изключителна работа. Същото впечатление споделя и комисията по петиции и аз подкрепям преизбирането на омбудсмана. Една от причините за това е, че той показа откритост по такъв чувствителен въпрос като националните малцинства. Във връзка с това искам да обърна внимание на факта, че взаимоотношенията между Европейския съюз и националните малцинства са абсолютно неясни.
<P>
От 100 000 страници общностно законодателство малцинствата най-накрая са посочени в Договора от Лисабон. Същевременно взаимоотношенията с малцинствата са неясни, защото например това, че в Словакия е приет вреден закон за националния език, показва, че проблемите на малцинствата са извън компетенциите на Общността. От друга страна, новите държави-членки са задължени в момента на приемането си да подпишат и ратифицират Европейската рамкова конвенция за защита на националните малцинства и Европейската харта за регионалните или малцинствените езици, която обхваща въпросите, свързани с малцинствата. В това отношение се предават две различни послания, което говори за двойнствена политика на Европейския съюз. Необходимо е въпросът да се изясни, защото 15% от гражданите на Европа са местни или имиграционни малцинства, включително 12 милиона роми.
<P>
Това е изключително важен и сериозен проблем в Европа. Ще е чудесно, ако омбудсманът в рамките на бъдещата си дейност - а аз се надявам той да продължи работата си - съумее да отдели повече внимание на проблема.
<SPEAKER ID="033" NAME="Peter Jahr" AFFILIATION="PPE">
(DE) Г-н председател, госпожи и господа, имам да кажа четири неща като коментар към доклада.
<P>
Първото е, че омбудсманът е необходима част от демократичния Европейски съюз и преди всичко е близък до гражданите.
<P>
Вторият ми коментар е относно това, че след някои първоначални проблеми сътрудничеството между комисията по петиции и омбудсмана е отлично.
<P>
На трето място, комисията по петиции и омбудсманът заедно са ключовите показатели за Европа за гражданите.
<P>
На четвърто място, като член на комисията по петиции аз продължавам да очаквам критичен диалог с гражданите на Европейския съюз, особено сега, след като новият договор влезе в сила. Европейският съюз съществува за гражданите, а не обратното, и трябва всички заедно да положим усилия, за да останат нещата така и положението да се подобри.
<SPEAKER ID="034" NAME="Метин Казак" AFFILIATION="ALDE">
(FR) Г-н председател, преди всичко искам да поздравя европейския омбудсман за рекордния брой приключени жалби през 2008 г. Сигурен съм, че новият му Устав ще му позволи да работи още по-ефикасно и да отговаря бързо на жалбите на хората, заздравявайки взаимното доверие между омбудсмана и гражданите.
<P>
Приоритетът на омбудсмана е да предотвратява лошото управление. Със съжаление трябва да кажа, че ние сме отбелязали слаб напредък в тази област. Независимо от това се надявам, че с влизането в сила на Хартата на основните права и на Договора от Лисабон този аспект ще бъде укрепен.
<P>
Второто предизвикателство ще бъде да продължи насърчаването на прозрачност в европейските институции. Третото предизвикателство през идните години ще бъде организирането на информационни кампании, за да могат гражданите да бъдат напълно запознати с правата си.
<P>
В заключение, Европейската мрежа на омбудсманите е важна платформа за сътрудничество и обмен на добри практики между различните държави. България активно участва в тази мрежа. Тя не само получи нужния опит, но и увеличи влиянието на тази институция през последните години.
<SPEAKER ID="035" NAME="Heidi Hautala" AFFILIATION="Verts/ALE">
(FI) Г-н председател, искам специално да благодаря на омбудсмана Диамандурос за решителната му подкрепа на усилията на Парламента да подкрепя и увеличава прозрачността във вземането на решения; както знаем, госпожи и господа, тази работа трябва да бъде продължена. Тя включва определени предизвикателства. Членът на Комисията Валстрьом спомена за Кодекси за добро административно поведение и искам да попитам нея и г-н Диамандурос дали не е времето сега, когато новата Комисия започва своя мандат, да се направи законодателно предложение, което да се отнася към всички институции и да ги задължава да подкрепят принципите на доброто управление. Доколкото знам, всяка държава-членка има такова законодателство.
<SPEAKER ID="036" NAME="Angelika Werthmann" AFFILIATION="NI">
(DE) Г-н председател, като член на комисията по петиции за мен е важно да мога да представлявам интересите на гражданите още по-добре отсега. Желая още по-широк кръг от хора да се запознаят с възможността за представяне на проблемите си пред Парламента. Това е особено уместно сега, като се има предвид влизането в сила на Договора от Лисабон. Г-н омбудсман, във всеки случай Ви желая още по-голям успех за в бъдеще.
<SPEAKER ID="037" NAME="Georgios Papanikolaou" AFFILIATION="PPE">
(EL) Г-н председател, изказвам благодарности на г-жа Paliadeli за нейния доклад. Ролята на европейския омбудсман е наистина от критична важност, особено във времена, когато с Договора от Лисабон се опитваме да изградим Европа по-близо до гражданите. Като такава ролята на европейския омбудсман е от критично и решаващо значение. Мисля, че г-н Диамандурос беше ефикасен и последователен, в работата си насърчаваше прозрачността и разглеждаше проблеми, свързани с нейния недостиг. Освен това той работи, за да гарантира ефикасни средства за защита както в Европейския съюз, така и в самите държави-членки.
<P>
Като цяло подходът свидетелства за общата нагласа за обслужване на гражданите от европейските институции, и разбира се, чрез процеса като цяло и благодарение на усилията, които трябва да продължим да полагаме, гражданите изпитват по-голямо доверие във всички нас и във всички институции на Европейския съюз.
<P>
В този смисъл, и с това ще завърша, смятам, че г-н Диамандурос постигна голям успех в своята дейност и че днешните разисквания и представения доклад ни дадоха много добри основания да изберем нов Европейски омбудсман за следващия мандат.
<SPEAKER ID="038" NAME="Никифорос Диамандурос" LANGUAGE="EN">
Г-н председател, първо искам да благодаря на всички членове на Парламента, които направиха много конструктивни и позитивни бележки относно дейността на омбудсмана. Високо оценявам това. Благодаря също на онези, които направиха конструктивни забележки относно работата на омбудсмана. Точно затова съм тук: да се уча от вашите предложения и критики, за да мога да продължавам работата на омбудсмана и да служа още по-добре на гражданите в бъдеще.
<P>
Искам да кажа много накратко, че основното безпокойство, което разбирам, че вие изразихте, е свързано с нуждата от по-голяма прозрачност и ако бъда преизбран, аз определено ще се опитам да удвоя усилията си да насърчавам прозрачност и добро управление, за които най-вече се чувствам отговорен в ЕС.
<P>
Договорът от Лисабон предоставя множество нови възможности и определено възнамерявам максимално да се възползвам от тях, все така с цел да служа по-добре на гражданите и в постоянно сътрудничество с комисията по петиции на Парламента и със самия многоуважаван Парламент.
<P>
След като посочих това, искам накратко да благодаря на члена на Комисията Валстрьом за нейната дейност, нейните коментари и топли думи на подкрепа, и да повторя и потвърдя факта, че тъй като в Комисията работят 66% от всички служители на Европейския съюз, неизбежно е повечето жалби да са срещу Комисията. Несъмнено е така.
<P>
Искам да се спра на проблемите, повдигнати от г-н Boştinaru и от г-н Czarnecki по въпроса за повече сътрудничество с националните омбудсмани, по-специално с такива от държави извън Европейския съюз. Тук има два аспекта. Аз без съмнение поддържам връзки с всички омбудсмани от страните кандидатки, които в този смисъл са извън границите на ЕС. Освен това съм в много близко сътрудничество с члена на Комисията, отговорен за правата на човека в Съвета на Европа, посочен от неговата институция като лице за контакт за всички омбудсмани в Съвета на Европа.
<P>
Мисля, че ако отида отвъд тази граница, ще навляза в контакти от областта на международните отношения, които всъщност са преимуществено правомощие на Комисията, и поради това се опитах да поддържам равновесие в тази област. Същевременно добре си давам сметка за нуждата от по-задълбочено сътрудничество във всички области и се стремя да го постигна.
<P>
Относно времето, което отнема решаването на случаите, за което говори г-жа Göncz, ще кажа само, че днес вече можем да намалим много съществено тази продължителност и средно повече от 50% - около 55% - от всички случаи биват решавани за по-малко от година или за около 12 месеца. Като имате предвид, че трябва да работим на 23 езика, което изисква голямо количество преводи, мисля, че това не е прекалено дълъг срок. Давам ви средни стойности, защото по-простите случаи обикновено се решават в рамките на три до четири месеца; просто исках да поясня това.
<P>
Искам да благодаря на г-жа Harkin, макар и в нейно отсъствие, за подкрепата на моята позиция за по-голяма прозрачност дори и в понякога трудни ситуации, ако мога така да се изразя.
<P>
В отговор на коментара на г-н Vlasák относно омбудсмана ще кажа, че вземам коментарите много присърце. Нека отбележа обаче, че омбудсманът не бива да бъде оценяван само по броя на жалбите или на проверките, които извършва. Освен жалби, ние всяка година разглеждаме и повече от 11 000 искания за информация. Аз пътувам постоянно и много из държавите-членки. По време на мандата си съм осъществил повече от 350 служебни пътувания в целия ЕС, срещал съм се с най-различни избиратели и съм говорил на много места.
<P>
Ето защо средствата, които се изразходват от омбудсмана, за да служи на гражданите, са много по-големи, отколкото броя на жалбите, и искам Парламентът да има това предвид. Сигурен съм, че повечето от вас го знаят, но просто искам да направя това пояснение.
<P>
В заключение, позволете ми, тъй като това е последният път, когато се обръщам към Парламента през текущия си мандат, да изкажа искрените си благодарности на всички преводачи за работата, която свършиха за мен през последните пет години.
<SPEAKER ID="039" NAME="Chrysoula Paliadeli" LANGUAGE="EL">
Г-н председател, благодаря на участниците в това заседание за техните конструктивни коментари и за добрите думи за моя доклад.
<P>
Комисията по петициите и аз имахме голямата чест да изготвим доклада относно годишния доклад на една от най-важните институции на Европейския съюз - Европейския омбудсман - и стигнахме до заключението, че дейностите, които Никифорос Диамандурос е осъществил през 2008 г., са служили на неговата институция и на задълженията, които постоянно произтичат от нея, по сериозен и ефективен начин.
<P>
С неговата безпристрастна и обективна позиция относно силните институции и бюрократичните нагласи Европейският омбудсман укрепи своята позиция не само като помагаше на европейските граждани по въпроси на административна небрежност или неефикасност, а и като укрепваше доверието им в Европейския съюз и неговите институции.
<P>
Ние смятаме, че през 2008 г. омбудсманът е подкрепял своята институция със зачитане на принципите на правовата държава и с дълбока социална осведоменост, като по този начин е заложил висок стандарт за идните години. Вярваме, че доброто управление на задълженията и правата на институцията от Европейския омбудсман през идните години ще насърчава още по-ефективно доброто управление в институциите на Европейския съюз и ще подкрепи още по-насочено към гражданите поведение от страна на неговите институции. Смятаме, че това ще обоснове не само институцията на Европейския омбудсман, а по непряк път и институцията на омбудсманите в държавите-членки, но също и по-силната роля на Европейския парламент, който го избира и контролира.
<SPEAKER ID="040" NAME="Председател">
Разискването приключи.
<P>
Писмени изявления (член 149)
<SPEAKER ID="041" NAME="Petru Constantin Luhan  " LANGUAGE="RO">
Докладът за 2008 г., представен от Европейския омбудсман, е изключително балансиран и всеобхватен. Искам да използвам възможността и да поздравя Никифорос Диамандурос и неговия екип за извършената от тях работа.
<P>
Отбелязваме преди всичко увеличаване на количеството жалби, регистрирани от омбудсмана през 2008 г. - 3 406 жалби в сравнение с 3 211 през 2007 г. Този факт може да бъде тълкуван в позитивна светлина, ако мислим за европейските граждани, упражняващи демократичното си право на достъп до информация, но също и в негативна светлина, ако разгледаме съдържанието на жалбите.
<P>
Основните форми на предполагаемо лошо управление, посочени в подадените през 2008 г. жалби, са липса на прозрачност, включително отказ за предоставяне на информация и злоупотреба с власт. Намирам за много тревожно, че 36% от проверките се основават на жалби относно проявена от европейски институции липса на прозрачност, тъй като европейската администрация е ключов елемент в изграждането на доверие у гражданите като част от европейския проект. Също мисля, че трябва да направим всичко, на което сме способни, за да увеличим прозрачността във вземането на решения и в управлението на нашите институции.
<SPEAKER ID="042" NAME="Andreas Mölzer  " LANGUAGE="DE">
Европейският съюз е джунгла - не само по отношение на субсидиите си, но и по отношение на компетенциите, процесите на вземане на решения и дори присъствието си в интернет. С две думи, за средностатистическия гражданин Европейският съюз си остава заплетена главоблъсканица. Именно в тази област Договорът от Лисабон можеше да направи много. Можеше да осигури по-голяма прозрачност, можеше да се погрижи Европа да бъде изградена от своите културни народи и традиционни национални държави в равноправно партньорство, многообразна, федерирана и субсидиарна във вътрешната си структура, но единна и силна отвън, за да може да представлява европейските интереси. Изглежда обаче няма голям интерес към прозрачността, тъй като решенията на Съвета и изборът на председател на Комисията стават при закрити врата. Обикновеното присъствие в интернет изисква постоянно използване на работните езици на Европейския съюз - немски, английски и френски, с които е възможно да се достигне до повечето от европейските граждани. Добре ще е сегашното председателство на Съвета да вземе това предвид. Учредяването и дейността на Европейския омбудсман е стъпка в правилната посока, но има нужда от по-големи усилия, ако искаме да стесним пропастта между ЕС и гражданите. Най-важната стъпка ще бъде да се проведат референдуми по теми, свързани с бъдещото развитие, където резултатите от референдумите ще трябва да бъдат зачетени. Декретите "Бенеш" по никакъв начин не могат да узаконят неправдата. Дори и омбудсманът не може да помогне много на "второкласни" граждани.
<SPEAKER ID="043" NAME="Krisztina Morvai  " LANGUAGE="HU">
Докладът на Европейския омбудсман не отразява моя опит като адвокат по правата на човека в Унгария. В него не се споменава, че през есента на 2006 г. полицията, подтикната от правителството, нарани, хвърли в затвора и образува нагласени наказателни производства срещу няколкостотин мирни пешеходци и демонстранти, отбелязващи специално събитие. Европейският съюз остана безмълвен. Той не казва нищо и относно факта, че оттогава полицията проверява често и незаконно документите на тези хора, демонстрирали в името на промяната, а също така ги заснема на видеозаписи, подлага ги на незаконен тормоз и често своеволно ги арестува.
<P>
Също пак "благодарение" на оскърбително пасивната позиция на Европейския съюз 16 опозиционни активисти са държани в затвора в продължение на месеци поради подозрения за участие в "терористичен акт". Тяхното "главно престъпление" е, че са организирали движение за разкриване на прояви на корупция в правителството. Начинът, по който домовете им са претърсвани, а имуществото им конфискувано, както и постоянното и очевидно нарушаване на правата им като задържани лица противоречат изцяло на европейските норми за правата на човека.
<P>
Например, провеждани са произволни и сплашващи обиски на домовете им от голям брой маскирани командоси без присъствието на оправомощено доверено лице или друг гарант. Конфискувани са компютри при абсолютно незачитане на законовите процедури и без никакви експертни записи на съхраняваната към момента в тях информация, което позволява на органите да подправят доказателства и да си разчистват сметките с политически опоненти. Очакваме незабавна намеса на Европейския съюз.
<SPEAKER ID="044" NAME="Siiri Oviir  " LANGUAGE="ET">
Според член 41 от Хартата на основните права "всеки има право засягащите го въпроси да бъдат разглеждани от институциите и органите на Съюза безпристрастно, справедливо и в разумен срок". След като се запознахме с доклада на Европейския омбудсман за 2008 г., днес трябва за съжаление да признаем факта, че най-честата форма на лошо управление в институциите на ЕС, посочена в жалбите, е за липса на прозрачност (36% от всички проверки).
<P>
За мен е наистина обезпокоително, че макар и Европейският парламент да одобри Кодекса на омбудсмана за добро административно поведение от 2001 г. със своя собствена резолюция, другите институции на Европейския съюз не са изпълнили изцяло исканията на Парламента.
<P>
Напълно подкрепям предложенията на докладчика за по-широко тълкуване на лошото управление в бъдеще, за да може успоредно с незаконосъобразните административни актове и нарушения на задължителни норми и принципи в него да се включват и случаи, при които административните институции са проявили небрежност, действали са по непрозрачен начин или са нарушили други принципи на доброто управление. Също така лично призовавам институциите на Европейския съюз и бъдещия омбудсман да увеличат прозрачността на процесите по оценяване и управленческите структури в ЕС, като разработят кодекс, който да функционира ефективно, за да се намали лошото управление в ЕС.
<SPEAKER ID="999" NAME="Jarosław Leszek Wałęsa  " AFFILIATION="PPE">
в писмена форма. - (PL) Г-н председател, госпожи и господа, първо искам да благодаря на докладчика, г-жа Paliadeli, за нейния изчерпателен и много ясен доклад и на омбудсмана и неговия персонал за техните неуморни усилия за изкореняване на лошото управление и повишаване на стандарта на управление в Европейския съюз. Европейският омбудсман играе съществена роля, като участва в съответствие с принципа на вземането на решения възможно най-открито и възможно най-близо до гражданите. Аз с удоволствие прочетох доклада, който показва, че омбудсманът е продължил да упражнява своите правомощия по активен и балансиран начин, като разглежда жалби и поддържа конструктивни отношения с европейските институции. Въпреки това гледам с безпокойство на факта, че броят на жалбите е увеличен в сравнение с 2007 г. За щастие, увеличението е само с 6%, но това трябва да послужи като предупреждение за нашите институции. Администрацията трябва да си извлече поука от този факт и да избягва грешки и неправилни действия в бъдеще, като прилага представените в доклада препоръки. Подкрепям докладчика в нейния призив към институциите и органите на Европейския съюз да приведат практиката си в съответствие с разпоредбите на Кодекса за добро административно поведение. Осем години минаха, откакто Европейският парламент прие резолюция за одобряване на кодекса Това е много дълъг период. Адаптирането на разпоредбите на кодекса ще ни помогне да постигнем по-широко сътрудничество и взаимодействие, за да отговаряме по най-ефективен начин на нуждите на нашите граждани.
