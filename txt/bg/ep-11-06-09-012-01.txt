<CHAPTER ID="012-01">
1. Мадагаскар
<SPEAKER ID="197" NAME="Председател">
Следващата точка е разискването относно Мадагаскар.
<SPEAKER ID="198" NAME="Charles Tannock">
автор. - (EN) Г-н председател, незаконно завзелият властта и раздиран от корупция режим на Андри Раджоелина е организирал извършването на сериозни нарушения на правата на човека в Мадагаскар, макар това Раджоелина дойде на власт, обещавайки да сложи край на корупцията и нарушенията на правата на човека, които според твърденията съществуваха при управлението на предишния, свален от власт президент, Марк Раваломанана. Тази ирония не може да остане незабелязана от изстрадалия народ на Мадагаскар, голяма част от който живее в пълна мизерия. Европейският съюз трябва да обмисли въпроса за значително засилване на мерките, насочени срещу Раджоелина и неговите привърженици и приятели, и ако е необходимо, да се позове на разпоредбите от Споразумението от Котону относно несправяне с управлението и да приложи необходимите санкции.
<P>
Африканският съюз (АС) би могъл да направи много повече. Чухме куп дежурни фрази от Африканския съюз, но досега видяхме много малко конкретни действия. Тези конкретни действия следва да включват посредничество за постигане на споразумение между Раджоелина и Раваломанана, което да позволи на предишния президент да се завърне в Мадагаскар без никакъв риск или ущърб на правата му. Раджоелина също така ще трябва да позволи на съперника си да се кандидатира за президентските избори, насрочени за септември тази година.
<P>
За съжаление, няма сериозни признаци за стабилност и примирие в Мадагаскар. Надявам се, че през следващите няколко месеца проблемите ще бъдат решени по мирен начин.
<SPEAKER ID="199" NAME="Véronique De Keyser" LANGUAGE="FR">
Г-н председател, това не е първото обсъждане в Парламента на драмата в Мадагаскар.
<P>
Обстановката едва ли се е променила за жителите на Мадагаскар след приемане на резолюцията през февруари 2010 г., освен в посока към по-лошо. Те са в центъра на моята загриженост, тъй като са главните жертви. Освен това пред нас сега очевидно се разиграва една безконечна борба за власт.
<P>
Преди повече от една година Европейският парламент ясно изрази своята подкрепа за идеята за демократичен процес, който би могъл да доведе до избори. Това все още не се е случило. Раджоелина все още е на власт. Както заявяваме в настоящата резолюция, той не трябва да има възможност да се кандидатира по време на новите избори - това трябва недвусмислено да се посочи.
<P>
Аз просто бих искала да се даде възможност за успешен завършек на преговорите с Южноафриканската общност за развитие (ЮАОР), които са в ход, но още не са довели до окончателен резултат. Ето защо бих избрала умерения тон по отношение на положението, за да оставим възможност за преговори, които следва да бъдат проведени много спешно и се надявам да се стигне до приключване.
<SPEAKER ID="200" NAME="Marie-Christine Vergiat">
автор. - (FR) Г-н председател, по изключение, днес Конфедеративната група на Европейската обединена левица - Северна зелена левица може само да съжалява за тона на резолюциите, които обсъждаме. Това се отнася особено за резолюцията относно Мадагаскар. Аз вече имах повод да осъдя настоящата и други резолюции през февруари 2010 г., когато беше приета предишната неотложна резолюция относно тази държава.
<P>
В тази държава, както и в много други държави в Африка, Европейският съюз демонстрира своята политическа слабост и ние няма да променим нещата, като призоваваме за налагането на по-строги икономически санкции на държавата. Единствените жертви на това положение са и ще продължават да бъдат обикновените жители на Мадагаскар, които нямат нужда от това. На нас ни се иска Европейският съюз да беше изпратил ясно послание за подкрепа на посредника на Южноафриканската общност за развитие (ЮАОР), който работи усилено в продължение на една година, за да се опита да намери възможно най-миролюбиво решение.
<P>
Ние бихме предпочели послание, с което г-н Chissano да бъде поздравен за посредническата му дейност, която доведе до настоящата пътна карта за ЮАОР за решаване на политическата криза в Мадагаскар. В събота ще се проведе нова среща на ЮАОР в Йоханесбург, в присъствието на всички представители на различните политически становища в Мадагаскар, за ратифицирането на пътната карта.
<P>
Ние искаме да отправим апел към народа на Мадагаскар и да повторим, че само и единствено от него зависи да реши, без да се упражнява международен натиск, кой да го управлява. Ролята на Европейския съюз е да им помогне. Затова ние не искаме да бъдем свързвани с настоящата частична резолюция, с която се рискува да се налее масло в огъня, вместо да бъдат подкрепени усилията на ЮОАР, и отказваме да подкрепим налагането на по-сурови икономически санкции.
<SPEAKER ID="201" NAME="Cristian Dan Preda" LANGUAGE="RO">
Г-н председател, точно както спомена предишният оратор, аз също искам да кажа, че от февруари 2010 г., когато обсъждахме положението в Мадагаскар, не е постигнат никакъв напредък. Би могло да се каже, че се е извършил преход не към демокрация, а към дори още по-дълбока криза от тази отпреди една година и няколко месеца. Срещата на Южноафриканската общност за развитие в Габороне впрочем беше представена като последна възможност. За съжаление, всички видяхме, че на нея не беше постигнат успех. Считам, че можем да запазим надеждата, че по време на предстоящата среща в събота ще има някакво положително развитие.
<P>
От друга страна, вярно е, че Мадагаскар е в бедствено икономическо и социално положение, като мнозинството от населението на Мадагаскар живее с по-малко от 1 щатски долар на ден. Как могат да излязат от това положение? Чрез неутрален преходен процес, с широко участие и консенсус на участващите в него. Ние не сме тук, за да даваме подкрепа на едната или на другата страна, а да подкрепим идеята за такъв процес.
<SPEAKER ID="202" NAME="Izaskun Bilbao Barandica" LANGUAGE="ES">
Г-н председател, след преврата правителството на г-н Раджоелина превърна Мадагаскар в център на политическа нестабилност. Това е държава, в която няма разделение на властите, медиите са контролирани от правителството, правата на човека се нарушават, а настоящите сили за сигурност на Мадагаскар извършват злоупотреби срещу населението на Мадагаскар, което е пряко засегнато от политическите последици. Този незаконен режим причинява огромни хуманитарни проблеми в богатата на ресурси държава, като липса на основни хранителни продукти, вода и санитарни услуги, здравеопазване и образование.
<P>
Европейският съюз трябва да продължи да предоставя хуманитарна помощ на населението, трябва също така да допринесе за постигане на споразумение между страните, което да улесни създаването на неутрално и консенсусно преходно правителство с широко участие, с оглед да бъде възстановен конституционният ред и да се свикат свободни и прозрачни демократични избори, които да позволят на всички политически движения и ръководители да участват свободно и да дадат възможност на жителите на Мадагаскар да решат свободно бъдещето си.
<SPEAKER ID="203" NAME="Nicole Kiil-Nielsen">
автор. - (FR) Г-н председател, групата на Зелените/Европейски свободен алианс отново осъжда условията, при които г-н Раджоелина дойде на власт в Мадагаскар. Нестабилната политическа обстановка в държавата е изключително обезпокоителна. Извършени са многобройни нарушения на правата на човека, насилие срещу демонстранти, незаконни арести, своеволни задържания, както и злоупотреби срещу журналисти и политически опоненти. Силите за сигурност се радват на пълна безнаказаност.
<P>
Лидерите на опозиционните политически движения са хвърлени в затвора. Ние настояваме за тяхното освобождаване. Освен това нерегулираното управление на природните ресурси на страната заплашва перспективите за развитие на бъдещите поколения и проправя път към екологична катастрофа. Ние осъждаме незаконната експлоатация на минералните ресурси, както и ограбването на ценен дървен материал, особено от палисандрово дърво.
<P>
Възстановяването на принципите на правовата държава в Мадагаскар е абсолютен приоритет и изисква организирането на свободни, прозрачни и демократични избори, подкрепени от международната общност и преди всичко от Европейския съюз.
<SPEAKER ID="204" NAME="Filip Kaczmarek" LANGUAGE="PL">
В резолюцията си ние осъждаме нарушенията на правата на човека и злоупотребите от страна на сили за сигурност на Мадагаскар срещу собственото им население и призоваваме за разпускане на политическата милиция, за пълно зачитане на правата на човека, както и на гражданските, политическите и социално-икономическите права, и за възстановяване на принципа на правовата държава. Ние призоваваме за незабавно освобождаване на политическите затворници и за директно завръщане на политическите изгнаници. Възстановяването на конституционния ред е условиe за връщането към нормален живот в Мадагаскар. Това, което е необходимо, са свободни, прозрачни и честни избори, организирани под контрола на международната общност, които да отговарят на демократичните стандарти. Нашата основна дилема се отнася до това как да увеличим хуманитарната помощ за населението на Мадагаскар, тъй като ние не признаваме противоконституционния режим. Надявам се, че въпреки това помощта може да бъде ефективна.
<SPEAKER ID="205" NAME="Corina Creţu">
от името на групата S&D. - (EN) Г-н председател, изминаха две години, откакто властта в Мадагаскар беше завзета със сила от военен режим, който въобще не изпълни поетите ангажименти за осигуряване на преход към демокрация, политически плурализъм и свобода на изразяване.
<P>
Временното прекратяване на членството на държавата в Африканския съюз, който обяви политическия режим за незаконен, заедно с прекратяване на помощта от МВФ и Световната банка, доведоха до международна изолация на правителството и задълбочиха проблемите на населението, лишено от чуждестранна помощ.
<P>
Ето защо в нашето предложение за резолюция са очертани две групи мерки: призив до ЕС, както и до Съвета за сигурност на ООН, за разширяване на въведените от Африканския съюз забрани за издаване на визи за всички членуващи държави, както и за увеличаване на хуманитарната помощ в полза на цивилното население в Мадагаскар.
<P>
В политическо отношение ЕС следва да настоява по-твърдо политическите партии в Мадагаскар да се издигнат над техните явни конфликти и да се споразумеят относно пътната карта, предложена от Южноафриканската общност за развитие с оглед преодоляване на кризата.
<P>
В това отношение решението на предишния президент, Марк Раваломанана, да се завърне в страната си, е решаващо, като се вземе предвид фактът, че настоящите ръководители го принуждават да избира между изгнанието и доживотния принудителен труд.
<SPEAKER ID="206" NAME="Kristiina Ojuland">
от името на групата ALDE. - (EN) Г-н председател, военният преврат в Мадагаскар беше последван от продължителни нарушения на правата на човека и гражданските свободи. Ние видяхме концентрирането на изпълнителната, законодателната и съдебната власт, заедно със средствата за масово осведомяване, в ръцете на Андри Раджоелина, който се гордее с титлата Президент на Върховния орган за прехода.
<P>
Радвам се, че ЕС и неговите държави-членки не признаха това незаконно правителство. Никога не трябва да вярваме на авторитарни управници, като се ангажираме с официални отношения, дори да сме постъпвали така в миналото. Ето защо аз приветствам санкциите, които бяха наложени досега на режима, и насърчавам международната общност да ги разшири, с оглед правителството на Раджоелина да бъде свалено и да се стигне до истински и окончателен преход към демокрация.
<SPEAKER ID="207" NAME="Monica Luisa Macovei" AFFILIATION="PPE">
(RO) Г-н председател, превратът, който беше извършен през март 2009 г., беше последван от актове на насилие, нарушения на правата на човека, включително произволно задържане на лидери на опозицията, и вътрешна несигурност. Тези въпроси трябва да бъдат разследвани, а извършителите - наказани. Режимът бойкотира международните и регионалните усилия за възстановяване на мира и за организиране на свободни избори за законно, демократично правителство. Въпреки това усилията за намиране на решения не трябва да бъдат изоставени. Освен това е необходимо спешно разпускане на политическата милиция и слагане край на нарушенията, които правителствените сили за сигурност извършват срещу населението. Изключително важно е да се организират възможно най-скоро свободни и демократични избори, за да бъде установен законен конституционен ред и да започне възстановяването на държавата. Ето защо аз призовавам Комисията и Съвета да продължат с усилията си и дори да ги ускорят, за да предоставят решения и подходяща обстановка за организиране на свободни избори и за защита на правата на човека в Мадагаскар.
<SPEAKER ID="208" NAME="Mitro Repo" AFFILIATION="S&amp;D">
(FI) Г-н председател, населението на четвъртия по големина остров в света страда, откакто военните завзеха властта през 2009 г. Мадагаскар се управлява от незаконно правителство, което не е избрано от населението. Дори природните богатства и възобновяемите природни ресурси на държавата не успяха да допринесат за постигане на благоденствие. Народът на Мадагаскар живее в нищета и мизерия на собствения си остров.
<P>
Многократните нарушения на правата на човека, тормозът, упражняван върху политици, религиозното население и гражданското общество, честите произволни арести, ограбването на църкви и заплашването на представители на печата са ежедневни случаи в държавата. Този списък може да бъде допълнен с цензурата на медиите, поддържането на бедност в държавата, незаконните арести и изтезанията.
<P>
В допълнение към човешките страдания, биологичното разнообразие на Мадагаскар е под заплаха. Флората и фауната на острова са се развивали самостоятелно и са незаменими и уникални, разглеждано в глобален мащаб.
<P>
Държавата трябва да може да реши сама своето бъдеще, а Европейският съюз трябва да участва в оказването на всякаква възможна подкрепа на народа на Мадагаскар.
<SPEAKER ID="209" NAME="Seán Kelly" AFFILIATION="PPE">
(EN) Г-н председател, положението в Мадагаскар е класически случай, в който новото не е по-добро от старото. Незаконният режим дойде на власт през 2009 г. с подкрепата на военните и оттогава нещата не са мръднали към подобрение. Затова всички стари лоши навици са останали - силно разпространени са незаконните убийства, психическите и физическите изтезания на затворниците, пренаселеността на затворите и предварителните задържания, и разбира се, ширеща се бедност при минимална месечна заплата от 35 щатски долара.
<P>
Решението е очевидно. Там е необходим демократичен режим и ние в Европейския съюз трябва да направим всичко по силите си за установяването на такъв режим, защото без него не може да се постигне напредък. Ако се постигнат свободни избори и ново правителство, Европейският съюз, съвместно с други международни организации, по-специално Африканския съюз, могат да помогнат за насърчаване на страната по пътя към демокрацията и икономическото възстановяване.
<SPEAKER ID="210" NAME="Sari Essayah" AFFILIATION="PPE">
(FI) Г-н председател, след предаването на властта през март 2009 г. политическото положение в Мадагаскар продължава да бъде нестабилно и постоянно се наблюдават нови безредици. Правителството на Раджоелина нарушава правата на човека и потиска собствените си граждани.
<P>
През май 2011 г. представители на Групата на държавите от Африка, Карибския и Тихоокеанския басейн - Европейски съюз (АКТБ-ЕС) възприеха позицията, че Мадагаскар трябва да има жизнеспособно временно управление и че това трябва да стане скоро. В момента се прави опит за решаване на тази криза и Южноафриканската общност за развитите (ЮАОР) е поканила 11 политически партии от Мадагаскар на среща на високо равнище в Ботсуана. Три от основните опозиционни партии обаче са отказали тази пътна карта, защото тя би позволила на Раджоелина да остане на власт до следващите избори. До момента Раджоелина е осуетил всички предишни възможни опити за постигане на споразумение. Защо тогава този път трябва да му се вярва? Ето защо при това положение ЕС и международната общност трябва да се намесят и да се сложи край на управлението на незаконното правителство, оглавявано от Раджоелина.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, причината за настоящата политическа криза в Мадагаскар е военният преврат, който принуди демократично избрания президент на Мадагаскар, Марк Раваломанана, да премине в изгнание преди две години. Завземането на властта от военните беше категорично осъдено от международната общност, включително от Европейския съюз, който незабавно прекрати помощта за развитие. Освен това членството на Мадагаскар в Южноафриканската общност за развитие и в Африканския съюз беше временно прекратено, което допринесе за по-нататъшната изолация на островната държава. Политическата криза в Мадагаскар достига до критична точка и съществува възможност преговорите, които в момента се провеждат между политическите лидери, да сложат край на кризата. Това е идеална възможност за възстановяване на конституционния ред и за свикване на нови избори. Преговорите също така са от основно значение за възстановяване на средствата за държавата, на която бяха временно прекратени плащанията на помощта за развитие от ЕС в размер от над 600 милиона евро. Надявам се, че страните в конфликта сега ще успеят да въведат пътна карта, която ще осигури създаването на временно правителство до свикването на нови и, убедена съм, честни избори.
<SPEAKER ID="212" NAME="João Ferreira" AFFILIATION="GUE/NGL">
(PT) Г-н председател, на първо място, искам да изкажа възмущение, че беше забавено предоставянето на португалските версии на резолюциите от днес следобед. Някои от тях все още не са налице в момента на изказването ми и затова искам да изразя силен протест.
<P>
Относно положението в Мадагаскар Европейският съюз може да даде подкрепата си за процес на помирение, но трябва да го направи, без да проявява отношение или да се намесва във въпроси, които само народът на Мадагаскар може да реши. Преди всичко Европейският съюз трябва да се въздържа от вземане на страна в конфликта. Всички наши усилия следва да бъдат в интерес на народа на Мадагаскар, а не на отделни враждуващи партии.
<P>
Важно е да се оценят и продължат усилията на Южноафриканската общност за развитие да реши конфликта и да намери политическо решение на кризата в държавата. От своя страна, ние искаме да потвърдим необходимостта от зачитане на възможността на народа на Мадагаскар да избира и определя собственото си бъдеще.
<SPEAKER ID="213" NAME="Elena Băsescu" AFFILIATION="PPE">
(RO) Г-н председател, настоящата политическа криза в Мадагаскар излага на опасност демокрацията и стабилността в региона. Свалянето от власт на демократично избрания президент доведе до налагането на атмосфера на насилие и несигурност. Следва да напомня, че международните донори оттеглиха финансовата си подкрепа за населението на островната държава. Това означава, че сега Мадагаскар е изправен пред ниво на бедност от 80 %. По същите причини САЩ престанаха да предлагат освобождаване от данъчно облагане на вноса на текстилни изделия от тази държава. В резултат на това изчезна един от основните източници на национален доход. Приветствам усилията на Южноафриканската общност за развитие да сложи край на кризата и да възстанови демокрацията в държавата. Считам, че е изключително важно регионалните организации да участват в решаване на тези конфликти с оглед на постигане на политически компромис.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Г-н председател, политическата криза в Мадагаскар доведе държавата до международна изолация. Европейският съюз прекрати временно финансовата помощ за Мадагаскар, като приложи разпоредбите на Споразумението от Котону, както направиха също МВФ и Световната банка. Аз подкрепям мерките, приети от Европейския съюз в обстановка, в която преходът към демократична система е изложен на безкрайно голяма опасност от незаконния и, както се подразбира, противоконституционен начин, по който Раджоелина взе властта.
<P>
От друга страна, решението за прилагане на санкции винаги е трудно, поради неизбежните хуманитарни, икономически и социални последици, до които води. Ние трябва да помислим за народа на Мадагаскар, който се нуждае от нашата подкрепа. Тя трябва да бъде демонстрирана не само чрез призиви за организиране на свободни и плуралистични избори и за възстановяване на демократичния ред в страната, но и в практическо отношение, чрез предоставяне на подходяща хуманитарна помощ.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Г-н председател, Мадагаскар започна да участва отново в живота на Африканския съюз едва от юли 2003 г., тъй като до края на 90-те години на XX век държавата поддържаше политически и икономически отношения предимно с необвързаните социалистически държави.
<P>
В резултат на военния преврат през март 2009 г. обаче бившият кмет на столицата се настани официално в президентския дворец, подкрепян от армията, която вече беше превзела двореца. След 19-месечна институционална криза в страната, именно в деня, в който почти 8 милиона жители на Мадагаскар бяха призовани да гласуват за реформиране на конституцията, през ноември 2010 г. беше загубена всякаква надежда за постигане на истинска демокрация в тази бивша европейска колония. Днес в Мадагаскар има временно правителство, което обаче не обещава нищо добро нито в икономическо отношение - като се вземе предвид, че хората живеят с по-малко от един долар на ден - нито в хуманитарно отношение.
<P>
Тъй като досега нито Европейският съюз, нито Африканският съюз успяха да постигнат някакъв компромис с правителството на Мадагаскар, бяха приети някои мерки, включително прекратяване на помощта на Международния валутен фонд и Световната банка, както и непризнаването от наша страна на временното правителство. Ние осъждаме преврата и подчертаваме спешната необходимост от свободни и прозрачни избори под наблюдението на международната общност.
<SPEAKER ID="216" NAME="William" AFFILIATION="The Earl of) Dartmouth  (EFD">
(EN) Г-н председател, изпитвам голямо уважение към Вас, но със сигурност от оратора зависи скоростта, с която избира да говори, и това трябва да бъде избор на оратора. Ораторите в Парламента не би следвало да рискуват изказването им да бъде съсипано от прекъсвания от председателя от името на преводачите. Мога ли да Ви обърна внимание на това?
<P>
(Смесени реакции)
<SPEAKER ID="217" NAME="Председател">
Лорд Dartmouth, до голяма степен съм съгласен с Вас, но ние също така получаваме сигнали от нашите преводачи, че не могат да догонват темпото. Разбира се, когато прекъсвам оратор, аз винаги му давам допълнително време, така че всички са доволни - ораторът е доволен, Вие сте доволен, защото получавате превод, нашите преводачи, разбира се, също са доволни. Това е целта на работата, която вършим тук.
<P>
(Ръкопляскания)
<SPEAKER ID="218" NAME="Eija-Riitta Korhola" AFFILIATION="PPE">
(FI) Г-н председател, след превземането на властта през март политическата нестабилност и влошаващата се хуманитарна ситуация се превръщат във все по-явни характеристики на всекидневния живот на жителите на Мадагаскар. С политическата криза техният достъп до основни хранителни продукти, вода, хигиенни продукти и здравни услуги е още по-затруднен.
<P>
Тези, които понастоящем са на власт, са монополизирали незаконно изпълнителната, законодателната и съдебната власт, и са поели контрол над средствата за масово осведомяване. Службите за сигурност на държавата носят вина за насилието срещу обикновените хора. Много активисти са лишени от свобода по политически причини, а бившите ръководни политически фигури трябваше да напуснат страната.
<P>
Провежданите в момента преговори трябва незабавно да бъдат ускорени и трябва да се търси начин за възстановяване на конституционния ред. Нарушенията на правата на човека изискват безпристрастно разследване. Европейският съюз би трябвало да увеличи хуманитарната помощ за Мадагаскар, а целенасочените санкции трябва да бъдат продължени до намирането на изход от политическата криза.
<SPEAKER ID="219" NAME="Гюнтер Йотингер" LANGUAGE="DE">
Г-н председател, уважаеми колеги, Комисията и върховният представител, баронеса Аштън, са дълбоко загрижени относно положението в Мадагаскар и ние обещахме да оказваме непрекъсната подкрепа на населението на тази красива страна.
<P>
Ние отдаваме голямо значение на преодоляване на продължаващата политическа криза и икономическите и социални последици за населението на Мадагаскар, увеличаващи ежедневното бреме на хората.
<P>
Също като вас, членовете на Парламента, ние много внимателно наблюдаваме събитията и използваме всички дипломатически средства, които имаме на разположение, за да сложим край на кризата.
<P>
През последните две години в държавата бяха въведени много ретроградни мерки и пречки за напредъка й. Считам, че е достигнат преломен момент. Преди два дни, на 7 юни, в Габороне започнаха преговори между Южноафриканската общност за развитие (ЮАОР) и различни участници в държавата, с оглед да се намери изход от кризата, който да се основава на неутралитет и консенсус, да включва всички съответни групи и който може да бъде подкрепен както от международната общност, така и от широкото мнозинство от гражданите на Мадагаскар.
<P>
Ние се надяваме и разчитаме на успех от преговорите, и работим за постигането му, така че Африканският съюз и международната общност, включително ЕС, да могат да помогнат на Мадагаскар и да го подкрепят за връщането на държавата към върховенството на конституционното право.
<P>
Ние се противопоставяме на всички опити за преминаване към едностранно де факто управление. По тази причина миналата седмица Европейския съвет реши да удължи с още шест месеца срока на действие на мерките, наложени при условията на член 96 от Споразумението от Котону. Това не се отразява на хуманитарната помощ или мерките за борба с бедността, при условие че са съвместими с условията на този член.
<P>
Ние въпреки това сме подготвени за предоставяне на политическа и финансова подкрепа за процеса на преход, при условие че е консенсусен. Той трябва да се основава на пътната карта, договорена от местните участници, и трябва да бъде одобрен от ЮАОР, Африканския съюз и международната общност. На фона на тази обстановка се надявам, че след двете мъчителни и трудни години ще настъпят положителни събития. Много ви благодаря.
<SPEAKER ID="220" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="221" NAME="Tadeusz Zwiefka" LANGUAGE="PL">
В продължение на няколко месеца цяла Европа следи положението в държавите от Северна Африка, наблюдавайки с нескривана тревога събитията на територията на преките й съседи. Днес се връщаме към въпроса за друга африканска държава, която от дълго време е в състояние на хаос и политическо небитие.
<P>
Мадагаскар се превърна в държава на беззаконие, в която незаконен режим позволява страната да бъде разграбвана и да затъва в хаос. Репресиите от страна на режима и незачитането на правата на собствените му граждани може само да утежни обстановката, а това, за съжаление, може да доведе до кръвопролитие. Ето защо, независимо че призивът за възстановяване на конституционния ред и за провеждане на открити и свободни избори под контрола на международната общност може да изглежда чиста демагогия, той всъщност е единственият начин за връщане на Мадагаскар към нормалния живот. Ние също не трябва да забравяме, че въпреки че санкциите може да се окажат успешни, те трябва да вървят ръка за ръка с конкретно предложение за изход от политическата криза, защото колкото по-дълго продължава сегашното положение, толкова по-трудно ще бъде възстановяването на принципа на правовата държава в Мадагаскар.
