<CHAPTER ID="015">
Европейска стратегия за Дунавския регион (разискване) 
<SPEAKER ID="371" NAME="Председател">
Следващата точка е въпросът, изискващ устен отговор (B7-0240/2009), зададен от Silvia-Adriana Ţicău, Brian Simpson, János Áder, Hannes Swoboda, Eva Lichtenberger, Michael Cramer, Saïd El Khadraoui, Mathieu Grosch, Iuliu Winkler, Victor Boştinaru, Ioan Mircea Paşcu, Marian-Jean Marinescu, Ивайло Калфин, Norica Nicolai, Dirk Sterckx, Csaba Sándor Tabajdi, Michael Theurer, Ismail Ertug, Inés Ayala Sender, Jiří Havel, Edit Herczog, Станимир Илчев, Илияна Малинова Йотова, Jelko Kacin, Евгени Кирилов, Ádám Kósa, Ioan Enciu, Eduard Kukan, Gesine Meissner, Alajos Mészáros, Надежда Нейнски, Katarína Neveďalová, Daciana Octavia Sârbu, Vilja Savisaar, Olga Sehnalová, Catherine Stihler, Peter van Dalen, Louis Grech, Corina Creţu, George Sabin Cutaş, Vasilica Viorica Dăncilă, Cătălin Sorin Ivan, Tanja Fajon, Kinga Göncz, Антония Първанова, Adina-Ioana Vălean и Rovana Plumb, към Комисията относно европейската стратегия за Дунавския регион.
<SPEAKER ID="372" NAME="Silvia-Adriana Ţicău" LANGUAGE="RO">
Искам да благодаря на всички колеги, които подкрепиха предложението ми разискването на тази инициатива да се проведе по време на пленарната сесия на Европейския парламент, която ще бъде последвана от утрешното гласуване на общата резолюция.
<P>
Дунавският регион е от особено голямо значение за Европейския съюз както поради големия брой държави, през която преминава реката, така и поради излаза й в Черно море. Заедно с река Рейн и канала на Майн Дунав свързва Северно море и пристанището на Ротердам, най-голямото пристанище в Европейския съюз, с Черно море и Констанца, десетото по големина пристанище в Европейския съюз.
<P>
Като признание за значението на Дунавския регион през юни 2009 г. Европейският съвет поиска от Комисията да изготви стратегия на Европейския съюз за Дунавския регион до края на 2010 г. Призоваваме Комисията възможно най-скоро да започне консултации с всички държави, граничещи с река Дунав, както и стратегията за Дунав да бъде придружена от план за действие и многогодишна оперативна програма, която да се осъществява заедно с държавите участнички, въз основа на модела на Стратегията за региона на Балтийско море.
<P>
Развитието на транспортната инфраструктура е от съществено значение за развитието на Дунавския регион. Само някои от приоритетите по отношение на развитието на транспортната инфраструктура на региона включват модернизацията на пристанищата, интеграцията на системите за корабоплаване по река Дунав, премахването на стеснените участъци по плавателен път Рейн/Маас-Майн-Дунав за подобряване на корабоплаването, подобряване на интермодалността в региона и подобряване на връзките с Черно море посредством пътната и железопътната мрежа, тоест коридори за превоз на товари и високоскоростни железопътни линии.
<P>
Дунавският регион играе важна роля за диверсификацията на енергийните източници на Европейския съюз. Изпълнението на съвместни проекти за енергийна ефективност и възобновяеми енергийни източници, инвестициите в нови технологии и развитието на малките и средни предприятия ще стимулират зелената икономика в целия Дунавски макрорегион.
<P>
Също така туризмът представлява важен инструмент за насърчаване на икономическия растеж в региона. Не на последно място, развитието на центрове за върхови постижения, които са конкурентноспособни на международно равнище, заедно с академичния и културен обмен ще допринесат за териториалното сближаване в Дунавския регион.
<P>
Дунавският регион, и по-специално делтата на река Дунав, включва няколко специални защитени зони и територии със специален режим на защита в рамките на "Натура 2000", която представлява единствена по рода си крехка екосистема. Опазването на околната среда в басейна на река Дунав ще има голямо значение за развитието на селското стопанство и селските райони в региона.
<P>
Чрез един координиран подход стратегията за Дунав ще улесни по-ефективното използване и по-доброто усвояване на европейските фондове без обаче да се ограничава до тях. Предвид тази цел призоваваме Комисията и държавите-членки да използват междинния преглед на финансовите перспективи през 2010 г. и разискванията за бъдещите финансови перспективи за изпълнение на целите на Стратегията на Европейския съюз за Дунавския регион.
<P>
Искам да приключа, като заявя, че Европейският парламент ще бъде постоянен партньор в процеса на изготвяне и изпълнение на Стратегията на Европейския съюз за Дунавския регион.
<SPEAKER ID="373" NAME="Оли Рен" LANGUAGE="EN">
Г-жо председател, искам да Ви благодаря, че повдигнахте този много важен въпрос за стратегията за Дунавския регион, както и за широката Ви подкрепа за макрорегионалните стратегии в Европа.
<P>
Комисията работи с държавите от Процеса за дунавско сътрудничество в тези условия. Това означава следните държави-членки: Германия, Австрия, Словакия, Чешката република, Унгария, Словения, България и Румъния. Участват също и следните трети държави: Хърватия, Сърбия, Босна и Херцеговина, Черна гора, Молдова и Украйна.
<P>
По отношение на състоянието на нещата на този етап в Комисията вече сме създали вътрешна за службата работна група от над 20 генерални дирекции, която да посочи основните приоритети на политиката за стратегията. Успоредно с това всяка държава от Дунавския регион е определила национален орган за контакт, а вече се проведе и първата среща на органите за контакт и държавите-членки. Планирани са редица събития между февруари и юни тази година, за да се даде тласък и да се ускори разискването със съответните заинтересовани страни. Първото такова събитие ще се проведе в Улм (Германия) на 1-ви и 2-ри февруари.
<P>
Що се отнася до бъдещото съдържание на стратегията, искам да подчертая, че сме едва в началото на процеса на изготвяне и подготовка. Съдържанието ще бъде обсъдено по-задълбочено през следващите месеци от засегнатите държави, съответните заинтересовани страни, службите на Комисията и другите институции на Европейския съюз.
<P>
Въпреки това изглежда, че стратегията ще се основава на три основни стълба или, с други думи, по-всеобхватни приоритети на политиката: първо, да се подобрят връзките и екологично устойчивите системи за комуникация; второ, да се опази околната среда, да се защитят водните ресурси и да се подобрят дейностите за превенция на риска; и трето, да се укрепи социално-икономическото човешко и институционално развитие. Тези три стълба ще включват редица конкретни действия въз основа на приноса на държавите-членки, заинтересованите страни и Комисията.
<P>
Накрая, нека посоча следващите стъпки. До месец юни ще продължим да събираме идеи и предложения от държавите-членки, от заинтересованите страни и от други заинтересовани страни чрез становища, срещи, конференции и обществено допитване по интернет. След това, до септември, Комисията ще организира приоритетите и идеите, за да изготви проектосъобщение за стратегията и придружаващия план за действие. Накрая, до декември, Комисията ще подготви приемането на документите. Ето защо от следващата година - 2011 г. - ще започнем да създаваме системи за управление и конкретно изпълнение на дейностите и проектите, които дотогава ще бъдат планирани и решени.
<P>
Благодаря Ви за вниманието. Очаквам с нетърпение да чуя мненията Ви в това разискване.
<SPEAKER ID="374" NAME="Marian-Jean Marinescu" LANGUAGE="RO">
Групата на Европейската народна партия (Християндемократи) придава особено значение на стратегията за Дунав. Плавателният път Рейн-Майн-Дунав е мост, който свързва Изтока и Запада, мост между Северно море и Черно море. Той има пряка връзка с гарантирането на енергийната сигурност, осигурява пътя към Азия през Черно море, както и осигурява връзка със Средиземно море.
<P>
Ето защо подкрепяме изготвянето на стратегия за Дунав през тази година в съответствие с ангажимента, поет от Комисията. Доволен съм, че члена на Комисията Рен беше преназначен. Искаме стратегията да бъде одобрена заедно с конкретен план за действие най-късно до началото на 2010 г.
<P>
Сред основните приоритети, които трябва да бъдат разгледани, ще спомена следното: гарантиране на плавателността на целия плавателен път, най-вече по направлението Дунав-Рейн, и стандартизиране на корабоплавателните системи, модернизиране на речните пристанища и развитие на свързаните с тях инфраструктури, така че те да станат интегрирани мултимодални системи, които ефективно използват енергийния потенциал на река Дунав, развитие на напоителните системи за предотвратяване на опустиняването, въвеждане на интегрирана система за следене на водното равнище с цел подобряване на прогнозирането и възможностите за превенция и намеса в случай на наводнения, засушавания или замърсяване.
<P>
Необходими са съгласувани действия, защото неучастието на една единствена крайбрежна държава може да доведе до блокиране на целия процес. Необходими са също финансови ресурси. Затова се надявам, че новата Европейска комисия ще разгледа въпроса и няма да избегне финансиране на базата на публично-частни партньорства.
<P>
Румъния разполага с най-голяма част от река Дунав от всички крайбрежни държави. Поради тази причина Румъния подкрепя изготвянето на стратегията във възможно най-кратки срокове, което ще повиши потенциала на реката, която е от първостепенно значение за цяла Европа.
<SPEAKER ID="375" NAME="Constanze Angela Krehl" LANGUAGE="DE">
Г-жо председател, групата на Прогресивния алианс на социалистите и демократите в Европейския парламент подкрепя инициативата за изготвяне на стратегия за Дунавския регион. Това е важен проект за нас, защото той укрепва по един образцов начин териториалното сближаване, което беше включено за пръв път в Договора от Лисабон, а може и да предостави възможност да се изясни какво точно разбираме под териториално сближаване. Надявам се, че г-н Рен е казал и на големия брой партньори, с които е говорил, че Европейският парламент ще участва активно при изготвянето на обща стратегия за Дунавския регион. За съжаление, не чух да се споменава Европейският парламент в речта Ви, но ние несъмнено ще вземем участие в разискването. Доволна съм, че първото голямо разискване се провежда днес в пленарната зала.
<P>
В допълнение към териториалното сближаване важно е и да се изясни, че стратегията включва трансгранично сътрудничество, нещо, което винаги сме насърчавали и подкрепяли в областта на политиката за сближаване и което фактически искахме да увеличим по време на периода на финансиране. Надявам се, че това ще има още по-голям успех през следващите няколко години, включително във връзка със стратегията за Дунав.
<P>
Искам да посоча, че чрез стратегията за Дунав ще постигнем добавена стойност за Европа, която ще бъде наистина осезаема, особено за хората, които живеят в региона. Затова и те следва да бъдат включени пряко в изготвянето на стратегията и да им бъде дадена възможност да станат свидетели на този европейски проект. Моята искрена молба е да не претоварваме и утежняваме стратегията с прекалено много приоритети, а да се съсредоточим върху това, което искаме да постигнем. По мое мнение, от особена важност е да използваме наличните ресурси по-ефективно и да изградим или разширим системите за предупреждение например, които да се използват за предупреждение в случай на природни бедствия като наводнения, но също и в случай на промишлени аварии например, които водят до замърсяване на река Дунав и съседните региони. В случая съществуват общи области на дейност.
<P>
Една успешна стратегия за река Дунав и успешни проекти в региона могат също да послужат за пример на други региони. Без винаги да се налага да се измисля нова стратегия, можем да използваме това като пример за решаване на проблеми заедно с трансгранично европейско сътрудничество и - ако действително успеем да включим трети страни в една такава стратегия - също и за създаването на политика за добросъседство, което представлява нещо, което е важно за всички нас в Европейския съюз и което трябва да се насърчава.
<SPEAKER ID="376" NAME="Michael Theurer" LANGUAGE="DE">
Г-жо председател, г-н член на Комисията, госпожи и господа, свидетелство за значението на Дунавския регион е самият факт, че 80 милиона души в шест държави-членки на Европейския съюз и в четири съседни държави живеят по поречието на Дунав. В Шварцвалд - на 100 км по права линия - река Дунав извира и след това преминава надолу до делтата и се влива в Черно море. Ето защо ние в групата на Алианса на либералите и демократите за Европа подкрепяме призива за стратегия за река Дунав и, като Европейски парламент, ние повдигнахме важна тема, като включихме в дневния ред тази вечер въпроса за стратегията за Дунав.
<P>
Двадесет години след падането на Желязната завеса, след края на разделението на Европа, река Дунав отново е символ на обединението. Като започва пътя си от една държава-членка основател на Европейския съюз, Германия, минава през Австрия, която се присъедини през 1995 г., и стига до новите държави-членки в Централна и Източна Европа, които се присъединиха през 2004 г., Дунав свързва и съседни държави като Хърватия, която в момента кандидатства за членство, както и други съседни държави, които също желаят да се присъединят към Общността. Затова е почти възможно да се види повторното обединение на Европа по поречието на Дунав.
<P>
Госпожи и господа - а това е нещо, на което групата ALDE отдава огромно значение - сега трябва да предприемем необходимите мерки, за да се превърне стратегията за Дунав във приоритет на регионалната политика по време на новия период на финансиране. Съществуват много начини да се подходи към този въпрос. Една възможност е малките и средните предприятия да сключат повече взаимни партньорства.
<P>
Разбира се, съществуват други основни задачи в областта на инфраструктурата. Това е особено важно за групата ALDE, тъй като, в резултат на разделението на Европа, историческите транспортни връзки са били прекъснати и не са били модернизирани. Ето защо развитието на река Дунав като вътрешен плавателен път, модернизирането и подобряването на неговите пристанища, шлюзове и проходимост ще осигурят екологосъобразен начин на превоз. Необходимо е обаче да се работи и по пътната и железопътната мрежа. От особена важност е в проекта да се включат и общините, градовете, районите и гражданите.
<SPEAKER ID="377" NAME="Eva Lichtenberger" LANGUAGE="DE">
Г-жо председател, госпожи и господа, стратегията за развитие на Дунавския регион би била много благоприятна, а също е и от много голямо значение. Освен това е и една много амбициозна задача, която не може да се сравни с нищо, което сме правили досега в областта на регионалното развитие. Река Дунав не е просто плавателен път и не е улица. Река Дунав е природно богатство. Знам, че на много от вас не им харесва да го чуват, но именно фактът, че представлява природно богатство и област с потенциал за устойчив и модерен туризъм ще позволи развитието й, по-конкретно около делтата на река Дунав, но също и по протежение на атрактивните участъци на реката, по един изключително положителен начин от страна на малките и средните предприятия.
<P>
Река Дунав има много специални характеристики като река - това несъмнено е очевидно - които са особено чувствителни към човешка намеса. Вече видяхме доказателство за това във връзка с проекта за електроцентрала Габчиково. Щетите, причинени от този проект, могат да се видят и до днес и единствено вследствие на огромните усилия на местните жители и гражданите беше възможно да се предотвратят по-големи щети в резултат от разширяването на електроцентралата. Това доведе до понижаване на свободните подпочвени води, причинявайки неизчислими последици за селското стопанство. Моят колега напълно основателно спомена силната връзка между подпочвения слой под Дунав и подземните води в района. Това е нещо, на което следва да обърнем особено внимание в тази връзка.
<P>
Тук можем да си вземем важна поука: река Дунав - и всъщност всяка река - е от жизненоважно значение и тя се нуждае от защита и внимание, а ние трябва да разполагаме с устойчив подход в това отношение. Това не означава безотговорно да пращаме багери в природните области, а просто да гледаме на нея сериозно, да я използваме за корабоплаване, но не да адаптираме реката към корабите, а корабите към реката. Когато се започва голям проект, човек първо построява къщата, а след това купува мебелите. Това е именно начинът, по който трябва да подходим към река Дунав. Устойчивостта и грижата за естествената околна среда са от първостепенно значение тук. Нека не повтаряме грешките от миналото.
<SPEAKER ID="378" NAME="Oldřich Vlasák" LANGUAGE="CS">
Дунавският регион е много специфичен и несъмнено представлява огромна територия. Както всички знаем, след Волга река Дунав е втората по дължина река в Европа, която преминава или образува международните граници на десет държави, а басейнът й обхваща 19 европейски държави. Затова със сигурност е положителен фактът, че се обръща специално внимание на региона. Все пак, аз считам, че тук в Европейския парламент не следва да се опитваме пряко да определяме конкретната форма на Стратегията за Дунав. Една добре работеща макрорегионална стратегия трябва да бъде определена в посока отдолу-нагоре, а европейските институции следва да създадат само една рамка, да улеснят комуникацията на междуправителствено равнище и да подкрепят отделните участници по отношение на методологията, прегледа на данни и др. По мое мнение, Комисията не следва да разработва макрорегионална стратегия, а по-скоро да следи нейното създаване, защото действителното съдържание следва да бъде определено на равнището на държавите-членки, регионите и отделните градове и села.
<P>
Освен това изразявам твърдо убеждение, че макар стратегията за Дунавския регион следва да бъде насочена към бъдещето, при нейното изпълнение едва ли можем да избягаме от наследството на миналото. Не трябва да забравяме, че по време на Студената война река Дунав оформяше границата между Изтока и Запада в тогавашна Чехословакия, например. Елементът на една разделена Европа продължава да характеризира басейна на река Дунав, като всъщност ограничава тенденциите за европейска интеграция. Ето защо стратегията следва да бъде насочена към този конкретен проблем. Потенциалът за развитието на река Дунав не може да бъде напълно усвоен, докато все още съществуват несвързани международни, междурегионални и местни транспортни мрежи, докато все още липсва по-тясно сътрудничество в териториалното планиране и планирането на стратегическо развитие, както и докато продължават да съществуват психологически бариери. Проблемите от миналото трябва да бъдат решени, ако искаме да се движим напред по-ефективно.
<P>
Похвално е, че докато обсъждаме макрорегионални стратегии, не говорим за административни единици, отделни държави или териториални единици и региони NUTS, а по-скоро за територия в рамките на Европа. Този подход изисква не само промяна в технологиите или начина на прилагане на политиката на сближаване, но в много по-голяма степен и промяна на философията. Необходимо е всъщност наистина да се приложи управлението на обществените дела на различни равнища, за да бъдат решени проблемите на територията, независимо от съществуващите административни бариери. Макрорегионалните стратегии представляват път към бъдещето, защото в значителна степен представляват единствени по рода си проекти, които досега са безпрецедентни в Европейския съюз. Тяхната цел е да осигурят сътрудничество между държавите-членки, техните регионални и местни органи за самоуправление и други заинтересовани органи въз основа на принципа на партньорство и да предоставят възможност за решаване на проблемите им.
<SPEAKER ID="379" NAME="Jaromír Kohlíček" LANGUAGE="CS">
Госпожи и господа, преди пет години, като нов член на Европейския парламент, аз се включих в едно разискване на комисията по транспорт и туризъм и разкрих една голяма тайна: а именно, че най-дългата река в Европейския съюз е Дунав. Оттогава колегите ми вече не се изненадват от това становище и аз се радвам, че като един от инициаторите съм в състояние да подкрепя работата по изготвянето на стратегия за развитие на басейна на река Дунав. Естествено, стратегията следва да обхваща редица аспекти, и по-конкретно аспектите, свързани с околната среда и нейното опазване, устойчивото икономическо развитие и развитието на транспортната инфраструктура, и логично да призовава за участието на всички държави, които използват водните ресурси в региона. Действително няма значение дали държавите са членки на Европейския съюз или наши съседи. Транспортният потенциал, който досега почти не се използваше, както и другите възможности за развитие, изискват скоростно стартиране на целия проект. От тази гледна точка напълно подкрепям относително краткия краен срок за Европейската комисия, предвиден в резолюцията, и очаквам с нетърпение да видя, че от следващата година стратегията за развитие на басейна на река Дунав ще бъде един от основните планове за развитие на Европейския съюз. От своя страна, групата GUE/NGL дава пълната си подкрепа за намеренията, очертани в резолюцията, и, естествено, ще ги подкрепи и по време на гласуването.
<SPEAKER ID="380" NAME="Jaroslav Paška" LANGUAGE="SK">
В съответствие със заключенията на Европейския съвет от юни 2009 г. Европейската комисия започна работа по изготвянето на стратегията на Европейския съюз за Дунавския регион с цел подобряване на сътрудничеството между държавите по поречието на река Дунав и спомагане за увеличаване на динамиката на икономическото и социално развитие в региона.
<P>
Предложената стратегия следва да създаде основа за координиране на дейностите на държавите-участнички с оглед на настоящите програми на Европейския съюз, без допълнителни изисквания по отношение на конкретно финансиране, институции или законодателство. Европейската комисия ще осигури техническа и координационна помощ. Проектът предвижда създаването на възможности за сътрудничество с държави, които не са членки на Европейския съюз.
<P>
Госпожи и господа, бих искал да аплодирам инициативата на Европейския съвет, чиято цел е създаването на стратегия на Европейския съюз за Дунавския регион, и да изразя моята подкрепа. Изразявам твърдо убеждение, че едно такова координирано международно сътрудничество ще позволи екосистемите на река Дунав да бъдат защитени по-ефективно чрез съвместни действия от страна на всички държави, през които преминава реката. За милиони европейци качеството на питейната вода зависи от чистотата на река Дунав. Затова е естествено защитата от замърсяване на водното течение и обширните заобикалящи го области да бъде един от основните стълбове на привилегированото сътрудничество между държавите участнички.
<P>
Друга амбициозна цел на стратегията за Дунав е да се завърши дунавския плавателен път в съответствие с параметрите, приети от Дунавската комисия. Това ще добави едно много важно икономическо измерение на водния транспортен коридор изток-запад и ще позволи някои от по-големите притоци на река Дунав да станат плавателни. Един такъв нов тласък за икономически растеж ще създаде и голям брой работни места.
<P>
В момент, когато Европа търси възобновяеми и екологично чисти източници на енергия, река Дунав предлага огромен, неизчерпаем източник именно на това. Трябва просто да възобновим определени планове за водноелектрически централи, да ги оценим от гледна точка на въздействието им върху околната среда и възвращаемостта на инвестициите и да ги осъществим.
<P>
Госпожи и господа, изразявам твърдо убеждение, че идеята за създаването на обща стратегия на Европейския съюз за Дунавския регион е добра и заслужава политическата ни подкрепа.
<SPEAKER ID="381" NAME="Csanád Szegedi" AFFILIATION="NI">
(HU) Г-жо председател, госпожи и господа, река Дунав е един от най-големите екологични коридори за Унгария и за Съюза; той е седмият общоевропейски коридор. Затова река Дунав играе основна роля, а Движението за по-добра Унгария (Jobbik) подкрепя международните ангажименти, поети по-рано от Република Унгария, за осъществяване на проекта, определен от Европейската комисия като важен приоритет, до 2020 г. Това развитие до голяма степен би се вписало в концепцията за морските магистрали, която също се включва в Бялата книга на Европейския съюз за европейската транспортна политика. Бих искал обаче да насоча вниманието на колегите ми към факта, че, за разлика от други, Движението за по-добра Унгария би искало да подкрепи проекта не с цел търсене на печалба. По време на изпълнението му искаме всички международни екологични стандарти да бъдат спазвани, като по този начин се гарантира оптимална ширина на басейна на Дунав и количеството на водния поток, необходим за корабоплаване. По този начин ще избегнем увреждане на водните ресурси и природните богатства по поречието на Дунава. Убедени сме, че единственият начин да се запази стабилността на Дунавския регион е да се сложи край на Декретите на Бенеш, които дискриминират гражданите на Германия, Австрия и Унгария. Благодаря за вниманието.
<SPEAKER ID="382" NAME="Lambert van Nistelrooij" AFFILIATION="PPE">
(NL) Г-жо председател, понякога възниква възможност да се тръгне по нови пътища, включително и в европейската политика. Досега - нека бъдем откровени - държавите-членки определяха приоритети за собствените си територии. Аз съм нидерландец. Живея точно от другата страна, по поречието на реките Рейн и Маас, а брат ми притежава стопанство за производство на мляко и млечни продукти в област, определена за басейн за задържане при наводнения, когато има прекалено много вода. Как може да има прекалено много вода? Една от причините е дъждът, разбира се, но друга е, че не са били предприети никакви мерки за временно задържане на водата в горната част на басейна на реката. Това означава, че стопанството на брат ми в тази област е изложено на риск.
<P>
Това, което искам да кажа е, че въпросът тук всъщност е дали сме в състояние да работим заедно, за да изпълним със съдържание новата цел с териториално измерение, предвидено от Договора от Лисабон. Това налага стремеж за постигане на взаимни споразумения в целия речен басейн, включване на нашето становище в програмите - по отношение на транспорта, екологията и икономиката - и справяне с някои неща заедно. Знам това, защото сме използвали и този подход заедно, стъпка по стъпка, от другата част на Европа. В това отношение няма такова нещо като безплатен обяд, а едно участие трябва да бъде с насоченост отдолу-нагоре. Ето защо подкрепям резолюцията. В нея се стремим заедно да се справим с административните проблеми, свързани с широкия подход, и да поискаме от Комисията да се присъедини към нас. Съгласен съм с г-жа Krehl от групата на Прогресивния алианс на социалистите и демократите в Европейския парламент, че не следва да насочваме цялата си политика към този обширен район. Вместо това трябва да имаме смелостта да изберем няколко неща, които могат да бъдат разгледани и решени по-добре на това европейско териториално равнище. Затова давам безрезервната си подкрепа за инициативата и очаквам с интерес въпросния документ от Комисията.
<SPEAKER ID="383" NAME="Inés Ayala Sender" AFFILIATION="S&amp;D">
(ES) Искам да благодаря на г-жа Ţicău, чрез през септември 2008 г. организира пътуване на делегацията на комисията по транспорт и туризъм по течението на река Дунав, както и посещение до устието на реката, делтата, където тя се влива в Черно море.
<P>
Ето защо бях изключително впечатлена от историята и огромния потенциал на тази особено европейска река, която преминава през 10 държави, шест от които вече са в Европейския съюз, а другите съседи са страни кандидатки.
<P>
Големите различия и различните акценти на отделните държави-членки също ми направиха голямо впечатление. Някои смятат реката за истинско съкровище, тъй като са достигнали най-високо ниво на благосъстояние и развитие по нейните брегове. Те трябва да се върнат към произхода на една река, която в продължение на векове е била под нечие управление. Трябва да кажа също, че бях шокирана да видя как колонии от птици, привикнали към начин на живот край реката, малко по малко, именно заради възстановяване, заради стъпки назад губят своите местообитания по реката, и въпреки че в миналото бяха свикнали да пляскат с крачета във водата, днес вече не знам къде биха могли да бъдат.
<P>
Други, след дълги години на забавено развитие, я смятат за обещание за развитие и източник на богатство, комуникация и енергия. Освен това те вече разполагат с правата си, след като толкова години са гледали на реката като на символ на липсата на комуникация, като блокада, недостатъчно развитие или дори конфликт. Споделям мнението им относно огромната, непосредствена и неотложна необходимост от възстановяване на Дунав като плавателен път за устойчив транспорт - налице е програмата "Марко Поло", която все още не се използва пълноценно - или като направление за уникално туристическо развитие - защото, разбира се, пейзажите са невероятни - или като източник на възобновяема енергия.
<P>
Тези от нас, които нямат щастието да разполагат с такива европейски и транснационални реки, защото живеем на полуостров, в ъгъла на Европейския съюз - въпреки че имаме реки между Португалия и Испания и тяхното общо и транснационално управление е пример с европейски мащаби - да, наистина гледаме на капацитета на Дунав със завист.
<P>
Затова, нека покажем безрезервната си подкрепа за необходимостта от спешна стратегия за Дунавския регион, за да бъде Европа по-цялостна, хармонизирана и устойчива.
<SPEAKER ID="384" NAME="Филиз Хакъева Хюсменова" AFFILIATION="ALDE">
Благодаря, г-жо Председател. Дунавската стратегия може да осигури потенциал за ефективно провеждане на кохезионната политика в тази географска област. Държавите-членки са заинтересовани и до края на месеца ще направят предложения за нея. Но колко от тях са публично обсъждани? Колко от страните са започнали процеса на обществени консултации?
<P>
Изрично подчертавам централната роля, която следва да имат регионите и градовете по Дунав при изготвянето на стратегията. Имам предвид местните органи на управление, неправителствени организации, бизнеса, гражданите. Тяхното участие може да гарантира, че стратегията ще отговори на потребностите, ще решава проблеми и ще съдейства за развитието и на населените места, и на макрорегиона в цялост. Уверена съм, че Европейската комисия ще даде възможност за включване в процеса на изработване на стратегията.
<P>
Бих искала да предупредя за опасността срещите, конференциите, информацията, най-общо казано, а после и участието, да се съсредоточи в малко централни градове, а останалите да останат встрани от процесите. Сега и те могат навреме да осмислят мястото си и да участват във вземането на решения, които се отнасят до тях. И по-малките населени места ще могат да набележат стъпките за промяна, ще разработват условия и ресурси и ще допринесат за постигане на целите.
<P>
Публичността ще съдейства за комплексно, интензивно и едновременно развитие в различните сектори, което от своя страна е условие за бърз и качествен растеж. А това трябва да бъде крайната цел на Дунавската стратегия, имайки предвид, че в Долни Дунав се намират и най-бедните региони на Европейския съюз. В годината на борба срещу бедността сме длъжни да заявим, че справянето с бедността и неравнопоставеността в регион Дунав е предизвикателство, което трябва да бъде адресирано чрез стратегията. Ситуацията при по-бедните региони, различията във възможностите и ресурсите извикват и особено важния въпрос за инвестициите. Следва да се обмисли въпроса за учредяването и на специализирана европейска дунавска банка с участие на заинтересованите държави.
<SPEAKER ID="385" NAME="Hans-Peter Martin" AFFILIATION="NI">
(DE) Г-жо председател, подобно на г-н Theurer, който се изказа току-що, аз също съм от района на европейския вододел. Ние всъщност живеем по поречието на Рейн, но все пак сме много заинтересовани от река Дунав, въпреки че тя тече в посока, с която жизненият ни път няма почти никаква връзка.
<P>
На този етап, бих искал да ви помоля да не разглеждате стратегията за Дунавския регион единствено по отношение на условията, очертани от много от предишните оратори, но също и като възможност за културна интеграция. Следвайки примера за река Дунав, младите хора, по-конкретно, могат да разберат как погрешния национализъм може да бъде преодолян и как тези огромни културни богатства - независимо дали става дума за лауреати на Нобеловата награда за литература или прочутите авангардни музикални прояви на фестивала Донауешинген по протежението до делтата - могат да бъдат схванати и разбрани. Моето искане е - все още е възможно да се желае нещо повече на този ранен етап - да включите и културна идентичност и сближаване в стратегията като цяло, особено за младите хора.
<SPEAKER ID="386" NAME="Евгени Кирилов" AFFILIATION="S&amp;D">
(EN) Г-жо председател, изразявам силна подкрепа за изготвянето на стратегията на Европейския съюз за Дунавския регион. В исторически план река Дунав е свързвала Западна и Източна Европа, а чувството за принадлежност към Дунавския регион се е превърнало в чувство за общност между хората. Можем да кажем, че това улесни културното и икономическото сътрудничество, много преди да се роди идеята за европейска интеграция.
<P>
Стратегията представлява възможност да се приложат на практика ценните принципи на солидарност и сътрудничество. Документът следва да се основава на подход "отдолу-нагоре", както вече посочиха някои колеги, включително г-жа Хюсменова. Приоритетите му следва да дойдат от дунавските общини, области и градове и е много важно регионалните органи и гражданското общество да припознаят стратегията за свой инструмент за по-добро сътрудничество и координация. Затова в този смисъл е необходимо процесът да бъде овладян.
<P>
Дунавските държави са изправени пред сходни екологични и инфраструктурни проблеми. Тяхната цел е да има силно социално-икономическо развитие и стремежът им е да постигнат по-висок жизнен стандарт за гражданите си. Сигурен съм, че стратегията за Дунав ще допринесе за постигането на тези цели и ще реши общите проблеми чрез по-ефективно и ефикасно използване на наличните средства, че тя ще спомогне за осъществяването на общите проекти, както и че европейските граждани ще се възползват от резултатите от нея.
<P>
Съгласен съм също така, че е необходим един общ подход, в който не са включени прекалено много приоритети. Стратегията за Дунав ще бъде отличен инструмент за значително подобряване на трансграничното сътрудничество в региона и аз силно вярвам и се надявам, че Комисията ще направи всичко възможно изцяло да подкрепи изпълнението й, включително чрез разпределяне на допълнителни финансови средства.
<SPEAKER ID="387" NAME="János Áder" AFFILIATION="PPE">
(HU) Г-жо председател, госпожи и господа, политиците често цитират поговорката, която гласи, че не наследяваме земята от нашите предшественици, а я вземаме назаем от нашите деца. Наша отговорност е да се гарантира, че нашите деца, внуци и правнуци ще дишат чист въздух и ще пият чиста вода. Под коритото на река Дунав има невероятен ресурс от прясна вода. Моят приоритет и приоритетът на Унгария е да се защити този ресурс от всички форми на замърсяване. Транспортът, туризмът, културата, съхраняването на нашето наследство са важни, но нищо не е по-важно от опазването на водните ни ресурси. Не знам дали инициативата ни, свързана с Дунавския регион, което е и темата на настоящите ни преговори, ще бъде успешна или не. Това, с които сме съгласни, са по-скоро принципи и въпроси, които няма нужда да се обсъждат. Както всички знаем обаче, дяволът се крие в детайлите. Затова бих искал да стане ясно, че ако отидем отвъд принципите и започнем да обсъждаме детайлите, има един принцип, на който няма да изневеря. Ако става дума за река Дунав, единствената форма на намеса, единствената форма на инвестиции и единствената форма на развитие, които са приемливи, и това е моето мнение, са онези, които не застрашават запасите ни от питейна вода. Бих искал да погледна децата и внуците си в очите без да се срамувам и да им кажа, че сме успели да съхраним река Дунав както сме я наследили, а същото важи и за другите европейски реки като Тиса. Не сме я унищожили и те могат да я ползват без никакво затруднение.
<SPEAKER ID="388" NAME="Надежда Нейнски" AFFILIATION="PPE">
Уважаема г-жо Председател, искам да започна своето изказване с едно изявление на Ерхард Бусек, координатора на Пакта за стабилност, който преди време заяви - ще го цитирам по памет: "няма да позволим на никой гражданин по поречието на река Дунав да развие чувство за провинциализъм." Истината е, че от тогава измина доста време и изграждането на европейската стратегия за Дунавския регион е все още в проект, за чието текущо състояние се знае все още твърде малко.
<P>
Всъщност дунавската стратегия цели общините, регионите и държавите по река Дунав заедно да осъществяват развитието. Инициативата включва 14 държави с население над 200 млн. души, но това са държави, различни по своето икономическо развитие. Най-нисък е икономическият статус на страните от Долен Дунав. Ще си позволя да привлека вниманието върху три важни за моята страна България проблеми, които, според нас, трябва да бъдат решени наред с необходимостта от рехабилитация на.... таксите за преминаване по моста и предвижданото от българската държава разширение на пътищата Бяла-Русе и Русе-Шумен.
<P>
Българската част на река Дунав, като изключим градовете Русе, където е единствения мост, свързващ двата бряга на Дунав, Видин и Силистра, е може би частта с най-много изостанали общини в икономическо отношение. Тези общини, трийсет и девет на брой, представляват периферия и за тях река Дунав не е възможност, а все още непреодолима бариера. За сравнение, само в град Будапеща има девет моста, свързващи двата бряга на Дунав, а в цяла България един-единствен. Този анализ е в основата на лансираното предложение от кметове на крайдунавските общини в България за реализиране на проект за изграждане на панорамен път, свързващ градовете по поречието на река Дунав. Този проект беше вече представен на вниманието на министрите на регионалното развитие. Вторият въпрос е свързан с решаването на геоекологичните проблеми по поречието на Дунав и за чистотата на водата. Благодаря ви.
<SPEAKER ID="389" NAME="Olga Sehnalová" AFFILIATION="S&amp;D">
(CS) Европейската стратегия за Дунавския регион е важна за развитието на целия регион на басейна на река Дунав. Налице са голям брой общи теми. Бих искала тук да изтъкна само някои от темите, които също са от голямо значение за държавите, които попадат в по-широката концепция на Дунавския регион, като Чехия например. Една от тях е управлението на водните ресурси, в комплект с контрола на риска от наводнения. След многократните опустошителни наводнения в този регион е наложителен един интегриран подход.
<P>
Друга тема включва мащабни инвестиционни дейности, насочени към осигуряване на по-добри транспортни връзки в региона и връзките му със съседните региони. Би било целесъобразно този макрорегионален аспект да се вземе предвид при планираното преразглеждане на трансевропейската транспортна мрежа (TEN-T). Отделните проекти не следва да се конкурират взаимно. От жизненоважно значение е да се посочат ясни приоритети, а проектите следва да имат устойчив характер, да бъдат екологосъобразни и да се радват на явна подкрепа от местните и регионалните органи на самоуправление и обществеността. Не изолирани проекти, а по-скоро сътрудничество в рамките на региона с надрегионална перспектива може да гарантира устойчиво развитие на Дунавския регион за в бъдеще. В същото време Европейската стратегия за Дунавския регион може да се окаже една разбираема и стабилизираща рамка за развитие за държавите-членки, както и за държавите, които са извън Европейския съюз, но които се стремят да сътрудничат или в качеството си на страни кандидатки, или въз основа на политиката на съседство.
<SPEAKER ID="390" NAME="Franz Obermayr" AFFILIATION="NI">
(DE) Г-жо председател, стратегията за Дунавския регион е един от най-важните проекти на европейската регионална политика в момента, защото река Дунав винаги е била жизненоважна връзка между различните държави от Централна и Източна Европа, което в исторически план положи основата за икономическо сътрудничество, но също и за културен обмен. Тук имам предвид и положителните резултати от бившата Австро-Унгарска монархия.
<P>
Какво очакваме ние? Имаме големи очаквания от този проект, включително развитието на екологосъобразна мобилност, преминаване от пътищата към корабите, насочване на превоза на стоки към железопътния транспорт, модернизация и струпване на промишлени съоръжения на подходящите места, сътрудничество в областта на околната среда и туризма - екотуризмът е особено желателен - и, разбира се, да се даде приоритет на научноизследователската и развойна дейност, както и много други неща. Аз очаквам обаче и ефективно използване на ресурси както финансови, така и човешки. Богатият опит и познания на хората в региона трябва да бъдат събрани и обединени. Очаквам покачване на качеството на живот и много добри и вдъхновяващи идеи.
<SPEAKER ID="391" NAME="Eduard Kukan" AFFILIATION="PPE">
(SK) Като член на Парламента от Словакия, бих искал да приветствам инициативата за изготвяне, приемане и осъществяване на Европейска стратегия за Дунавския регион. Считам, че проектът ще спомогне за по-активното развитие на региона. Радвам се също, че стратегията беше включена в осемнадесетмесечната програма за предстоящите председателства на Европейския съюз. Надявам се, че тя ще се превърне в истински приоритет за предстоящия период.
<P>
Убеден съм, че проектът ще допринесе за развитието на транспорта и опазването на околната среда и в много области ще се превърне в подходяща платформа за по-тясно сътрудничество между участващите региони. В същото време бих искал да насоча вниманието ви към факта, че при изготвянето на стратегията следва да се обърне по-голямо внимание на опазването на околната среда, и по-специално на опазването на питейната вода. Вероятно не след дълго източниците на питейна вода ще придобият изключително стратегическо значение не само на местно, но и на европейско равнище.
<P>
Във връзка с това бъдещата стратегия следва да обърне внимание на подобряване на подпочвените източници на питейна вода и премахването на замърсяването на река Дунав. Бих искал също така да изразя подкрепата си за включването в проекта на някои държави, които не са членове на Европейски съюз, а именно Хърватия, Сърбия, Босна и Херцеговина и Черна гора, както и други две държави. Надявам се, че проектът ще спомогне за подобряване на сътрудничеството между Съюза и тези държави в региона.
<P>
В заключение, бих искал да призова Комисията да възприеме един възможно най-отговорен подход по отношение на работата по стратегията въз основа на реалистични цели и средства, още повече че понастоящем някои държави имат нереалистични очаквания от нея.
<SPEAKER ID="392" NAME="Zigmantas Balčytis" AFFILIATION="S&amp;D">
(EN) Г-жо председател, горещо приветствам усилията на моите колеги, които настояват за стратегия за Дунавския регион.
<P>
Като гражданин на Литва добре осъзнавам, че държавите-членки сами не са в състояние да постигнат значителен напредък по отношение на икономическото развитие, опазването на околната среда, устойчивия транспорт и туризма, енергетиката и много други области. Убеден съм, че регионалните стратегии могат да бъдат ефективни и следва да бъдат насърчавани, защото тогава държавите-членки действат в общ интерес.
<P>
Пожелавам на колегите решимост да постигнат целите си и считам, че гласът им ще бъде чут от новата Комисия, особено поради факта, че устойчивото регионално развитие е сред основните приоритети в дневния ред на Комисията.
<SPEAKER ID="393" NAME="Miroslav Mikolášik" AFFILIATION="PPE">
(SK) Дунавският регион по традиция е макрорегион с голям икономически, социален и културен потенциал, чиято интеграция и устойчив икономически растеж трябва да бъдат систематично и ефективно разширени. Затова приветствам и подкрепям мерките, които водят до развитието на една последователна и всеобхватна стратегия за Дунавския регион на европейско равнище.
<P>
Считам, че съдържанието на стратегията за Дунавския регион ще бъде действителен резултат от експертни обсъждания, които се основават на един справедлив подход към всички партньори, така че никоя държава-членка или група от държави да получава специални облаги и отношение.
<P>
Според мен, транспортната инфраструктура, устойчивата икономика и опазването на околната среда са основните области. Като европейски транспортен маршрут, плавателният път на Дунав трябва да представлява основа за мрежа от транспортни коридори за всички видове транспорт. Това би облекчило автомобилния превоз и в същото време би допринесло за заместването му с екологосъобразен и по-малко интензивен от икономическа гледна точка воден транспорт.
<P>
За да може река Дунав да се превърне в движеща сила за икономическо развитие, ще бъде необходимо някои притоци да се направят плавателни и да се завършат връзките с други основни транспортни коридори. Развитието на инфраструктурата следва да доведе до премахване на изолацията на граничните региони, насърчаване на малките и средните предприятия, както и да допринесе за развитието в социалната сфера.
<P>
При формулирането на стратегията обаче не трябва да забравяме въпроса за безопасността на транспорта, безопасността на околната среда, защитата срещу наводнения и борбата с трансграничната престъпност. Подобряването на взаимовръзките с държавите, които не са част от пространството на свобода, сигурност и правосъдие, не трябва да спомага за навлизане на международната престъпност или да улеснява контрабандата и трафика на хора. Също така бих искал да подчертая, че изпълнението на стратегията трябва да зачита правата на държавите-членки и регионалните и местни органи на самоуправление, които са близо до гражданите и са наясно с техните потребности.
<SPEAKER ID="394" NAME="Evelyn Regner" AFFILIATION="S&amp;D">
(DE) Г-жо председател, стратегията за Дунавския регион би могла да бъде един чудесен пример за регионална стратегия за използване на наличните ресурси по координиран начин в един обединен от географска и културна гледна точка регион, за решаване на проблеми и преди всичко за премахване на бариерите в съзнанието на хората.
<P>
Две области са от особено значение за мен в това отношение. Първата е да се гарантира, че пазарът на труда е не само отворен, но и се регулира по един подходящ начин в дух на сътрудничество. Изтичането на мозъци и междуградските пътувания са ежедневни събития в Дунавския регион, пазарът на труда е под натиск, а от 2011 г. регионът ще представлява в по-голяма или в по-малка степен интегриран пазар на труда. В случая са необходими координирани механизми за компенсация. Вторият особено важен проблем във връзка с това е, че това е една възможност за иновации и сътрудничество за научни изследвания. Имам предвид, по-специално, вътрешното корабоплаване, което наистина би могло да се възползва от тласък в посока към екологосъобразни технологии.
<SPEAKER ID="395" NAME="Ádám Kósa" AFFILIATION="PPE">
(HU) Бих искал да приветствам стратегията за Дунав. Това е взето предвид при създаването на няколко политики на Европейския съюз. Засяга туризма, защото той е от особена важност и в проекта за резолюция следва също така да се спомене, че неправителствените организации, с други думи, гражданското общество, следва да бъдат включени при изготвянето на стратегията. По отношение на развитието на река Дунав, следва да обърнем внимание и на образованието, социалната интеграция и приемането. В стратегията се казва, че трябва да бъдат подкрепени трансевропейските транспортни мрежи. Ако ми позволите, бих искал да изтъкна и значението на екотуризма, тъй като това е точно видът дейност, която може да подпомогне бъдещето на Дунав.
<P>
Според мен река Дунав е връзка между различни култури, както и начин за свързване на култури на мнозинството, което е и един от основните принципи на Европейския съюз. Също така е важно да се подчертае, че трябва да бъдем реалисти. Не трябва да създаваме неизпълними желания и да мечтаем, а в стратегията следва да включим единствено постижими цели; все пак, от 1830 г. насам знаем за необходимостта от наднационална политика. И наистина, това се е случило, тъй като граф Сечени, един от най-великите унгарци, е направил наистина много, за да превърне региона в област на наднационална политика. Стратегията за Дунав е доказателство, че Дунав наистина е наднационална река.
<SPEAKER ID="396" NAME="Karin Kadenbach" AFFILIATION="S&amp;D">
(DE) Г-жо председател, според мен общата цел на политиката е създаването на рамковите условия за постигане на възможно най-високо качество на живот. Точно съобразно тази предпоставка бих искала да разглеждам Европейската стратегия за Дунавския регион. Река Дунав е от жизненоважна връзка, както вече беше казано днес, а Дунавският регион е жизненото пространство. Дунав следва и трябва да бъде транспортен маршрут. Тя е източник на енергия - разполагаме с голям брой електроцентрали. Река Дунав е природен резерват и трябва да бъде защитена, за да се запази биологичното разнообразие, но представлява също и защитена зона за отдих и туризъм. Дунав е източник на препитание в областта на селското стопанство и риболова, но - както спомена и г-жа Regner - също и за бъдещи работни места. Дунав обаче е и източник на опасност - трябва само да си припомните миналогодишните наводнения.
<P>
За да продължи развитието на горепосоченото качество на живот за всички, които живеят в Дунавския регион, е необходимо съвместно, устойчиво и преди всичко екологосъобразно развитие на целия Дунавски регион, за да се превърне той в основен регион за Европа за 21-и век. Целта трябва да бъде по-голямата ефективност на наличните ресурси от гледна точка на териториалното сътрудничество и по-ефективното им използване.
<SPEAKER ID="397" NAME="Petru Constantin Luhan" AFFILIATION="PPE">
(RO) Считам, че изготвянето на добре обмислена стратегия и осигуряването на необходимите финансови средства може значително да подобри качеството на живот на хората, живеещи по поречието на Дунав. Понастоящем на разположение са финансови инструменти за инфраструктурни проекти и проекти за икономическо развитие или за опазване на околната среда, но тези ресурси могат да бъдат използвани единствено от държавите-членки и съседните на тях държави.
<P>
Трябва да се обърне особено внимание върху този аспект и в бъдеще не трябва да изключваме възможността за намиране на други източници на финансиране освен фондовете на Европейския съюз. Добре известно е, че другите държави не разполагат с необходимите финансови средства, което прави невъзможно всяко развитие на сближаването по поречието на Дунав от инфраструктурна и икономическа гледна точка. Ето защо регионалните органи реагират по различен начин на проблемите, пред които са изправени.
<P>
Доколкото ни е известно, Комисията обмисля провеждането на консултации с местните партньори с оглед да се гарантира устойчиво развитие. Въпросът е дали Комисията обмисля и сътрудничество с експертни групи на регионално равнище за изготвянето на стратегията. Въпросът все още е дали целите на стратегията следва да бъдат част от изпълнението на политиката на сближаване, използването на икономическия и транспортен потенциал на Дунав, както и опазването на реката, нейната екосистема и качество на водата.
<P>
Също така бих искал да спомена, че река Дунав е приоритетен проект № 18 като част от трансевропейската транспортна мрежа (TEN-T), а Комисията едва засега започна дългия процес на преразглеждане на политиката на трансевропейската транспортна мрежа, като според графика съобщение по въпроса трябва да бъде готово през май 2010 г.
<P>
Тук възниква въпроса за това, как очакваме аспектите, свързани с транспортната политика, приложима в държавите-членки на Европейския съюз, да бъдат взаимосвързани със стратегията, която, естествено, също взема предвид държавите от Дунавския регион, които не са членки на Европейския съюз.
<SPEAKER ID="398" NAME="Monika Smolková" AFFILIATION="S&amp;D">
(SK) Словакия приветства тази инициатива. Фактът, че националният й координатор е заместник министър-председателят подчертава значението, което Словакия отдава на стратегията за Дунав. Първоначалният проект на становището на Словакия относно стратегията за Дунав вече беше обсъден от Съвета, а министерствата, автономните региони, общините и предприятията продължават да работят по стратегията.
<P>
Трите стълба, предложени от Комисията - свързаност, опазване на околната среда и социално-икономическо развитие - следва да лежат в основата на цялата стратегия. Според мен в допълнение към стълбовете, е необходимо да поставим акцент върху сътрудничеството между държавите-членки и държавите, които не са членки на Европейския съюз, по поречието на река Дунав. За да бъде намерено цялостно решение за развитието на района на Дунав, приоритетите на държавите трябва да бъдат разглеждани въз основа на равенство и аспекти от взаимно значение.
<P>
Затова бих искала да попитам какво сътрудничество е било обявено от държавите, които не са членки на Европейски съюз, като се интересувам, по-конкретно, от Молдова и Украйна.
<SPEAKER ID="399" NAME="Iosif Matula" AFFILIATION="PPE">
(RO) Считам, че трябва да изразим подкрепата си за европейска стратегия за Дунавския регион, особено след като присъединяването на Румъния и България към Европейския съюз беше благоприятно от гледна точка на това, че понастоящем голяма част от реката, която е дълга повече от 2 800 км, преминава през територията на Европейския съюз.
<P>
Стратегията за региона на Балтийско море изигра важна роля за разкриването на перспективата за макрорегионите. Стратегията за Дунав бележи нова стъпка в същата посока. Един от приоритетите на Стратегията за Дунав следва да бъде поставянето на акцент върху икономическия сектор, и по-специално върху развитието на енергийния капацитет, който както река Дунав, така и съседната на нея област, може да предложи. В резултат на газовата криза през януари 2009 г. Румъния вече полага усилия на европейско равнище за свързване на газовите си мрежи с тези на съседните държави чрез проектите "Арад-Сегед", "Гюргево-Русе", "Исакча" и "Негру Вода". Необходими са обаче по-големи усилия за намиране на алтернативни, възобновяеми източници.
<P>
Приветствам факта, че Европейската стратегия за Дунавския регион трябва да вземе предвид анализа и годността на целите, като например развитието на енергийната инфраструктура, и по-конкретно на нови транспортни мрежи и нови производствени мощности за електроенергия, насърчаване на производството на енергия от възобновяеми източници, нови водноелектрически централи, вятърни електроцентрали, биогорива и продължаване на програмите за развитие на атомни електроцентрали, като тази в Черна вода.
<P>
Приоритет номер едно трябва да бъде опазването на околната среда по поречието на Дунав. С оглед на това Европейският съюз, наред с крайречните държави, трябва да се включи в опазването на екосистемата на делтата на река Дунав, което означава и пълно спиране на проекта за канал Дунав-Черно море. Не можем да позволим заблудените икономически интереси на съседна на Европейския съюз държава да причинят екологична катастрофа в делтата на река Дунав.
<SPEAKER ID="400" NAME="Danuta Maria Hübner" AFFILIATION="PPE">
(EN) Г-жо председател, днес много от предизвикателствата, пред които сме изправени, не зачитат границите, били те политически или административни. Броят на общите проблеми и предизвикателства в Европа се е увеличил, а с това и необходимостта от решаването им чрез съвместни усилия.
<P>
Ето защо Европейската комисия, вдъхновена от Европейския парламент и в отговор на решението на Съвета, изготви стратегията за региона на Балтийско море и вече е в процес на изготвяне на стратегията за Дунав. Тези стратегии позволяват на засегнатите региони и държави съвместно да отговорят на съществуващите проблеми и съвместно да се възползват от съществуващите възможности. Благодарение на тези стратегии е налице възможност за по-голямо и по-тясно сътрудничество и сближаване в Съюза, а чрез това и за по-голям растеж и повече работни места, подобряване на конкурентоспособността и по-високо качество на живот за нашите граждани.
<P>
Ние в комисията по регионално развитие на Европейския парламент очакваме, че стратегията за Дунав ще бъде ориентирана към действия въз основа на по-добра координация сред заинтересованите страни, както и на по-добро използване на полезното взаимодействие между наличните политики и средства на място. Като председател на комисията по регионално развитие, водещата комисия на Европейския парламент за тази стратегия, мога да Ви уверя, г-н член на Комисията, в нашата подкрепа и че сме отворени за постигане на добро сътрудничество с Комисията на всички етапи от жизнения цикъл на стратегията за Дунав.
<SPEAKER ID="401" NAME="Jan Olbrycht" AFFILIATION="PPE">
(PL) Г-жо председател, след като изслушах разискването, останах с впечатлението, че повечето от нас обсъждат целите, насоките и приоритетите, а се появиха основни въпроси, свързани със средствата за изпълнение. Дали става дума с хоризонтална политика, която ще използва инструментите от различни политики, като в същото време разполагаме с една водеща политика, или вместо това за система на партньорство и сътрудничество без отделни специални инструменти и без отделна институционална система? Това са много важни въпроси, защото не искаме очакванията от стратегията да не се осъществят. Трябва да знаем с точност дали става въпрос за нов макрорегиноален метод или със система на разширено териториално сътрудничество. Това са въпроси, на които трябва да намерим отговор във възможно най-кратки срокове.
<SPEAKER ID="402" NAME="Csaba Sándor Tabajdi" AFFILIATION="S&amp;D">
(HU) Г-жо председател, в рамките на едно или две десетилетия, прясната вода и храната ще се превърнат в стратегически стоки, каквито са днес суровият нефт и природният газ. Затова и управлението и опазването на водните ресурси е от изключително голямо значение за целия Европейски съюз, и по-конкретно за Дунавския регион. Понастоящем се борим с наводнения, остатъчни води и в същото време тези води просто преминават през нашите територии. В Унгария, в района между реките Дунав и Тиса, пясъчната равнина е подложена на сериозно опустиняване.
<P>
Ето защо толкова много се нуждаем от стратегията за Дунав, която ще бъде приоритет на унгарското председателство през 2011 г. Затова приветствам днешното разискване, тъй като разполагаме с един комплексен подход, който ни позволява едновременно да укрепваме области от регионалната политика, опазването на околната среда, корабоплаването, икономическото развитие, създаването на работни места и туризма. Днешното разискване показа, че река Дунав може да създаде мир между държави, между които има разногласия и напрежение, както беше казал великият ни поет Атила Йожеф.
<SPEAKER ID="403" NAME="Elena Băsescu" AFFILIATION="PPE">
(RO) Още в момента, в който се кандидатирах за член на Европейския парламент, усещах, че река Дунав предлага голям потенциал за Европейския съюз, който не е бил максимално използван. Плавателният път по направление Рейн-Майн-Дунав, който свързва Северно море, чрез пристанището на Ротердам, с Черно море, чрез пристанището Констанца, може да се превърне в гръбнака на Европа.
<P>
Новата стратегия за Дунав изглежда ще бъде одобрена, най-вероятно, под председателството на Унгария. Тя ще обърне внимание на области като транспорта, икономическото развитие и опазването на околната среда. Една от основните пречки пред развитието на транспорта по водния път Рейн-Майн-Дунав са различните стандарти, които трябва да се прилагат в корабоплаването. За съжаление, политическата воля, необходима за хармонизирането на тези разпоредби, изглежда, е липсвала до този момент.
<P>
Конференцията в Улм, на която ще присъствам на 1-2 февруари, бележи първата стъпка в процеса на консултации. Румъния предложи да организира поредица от конференции по въпроса, включително конференция на министрите през юни 2010 г.
<SPEAKER ID="404" NAME="Ивайло Калфин" AFFILIATION="S&amp;D">
Г-жо Председател, уважаеми г-н комисар, през годините е имало много инициативи за развитие на сътрудничеството по най-голямата европейска река в областта на транспорта, на екологията, на културата, на образованието, на търговията и на какво ли още не. Днес тези много проекти са проблем. Те не дават решение. Резултатът е точно обратният на очакваният. Липсва достатъчно ефективно сътрудничество, няма координация, няма общи цели, няма синергия в усилията. Това, за което настояваме, за да се види в синергията, която ще бъде приготвена от Европейската комисия, е тя да не се превърне в поредния инструмент за сътрудничество по Дунав, а тя да бъде действително инструментът, който създава обща синергия, който координира, който обединява възможностите на различните инициативи, които съществуват в този регион. По този начин само и с участието на най-широк кръг заинтересовани и в Европейския парламент, и граждани ще може да се направи синергия, която е в интерес на всички граждани от четиринайсетте страни по поречието на Дунава. Това е и едно послание, което искам да ви предам от една голяма конференция на студенти от русенския университет, проведена преди няколко седмици. Благодаря ви.
<SPEAKER ID="405" NAME="Czesław Adam Siekierski" AFFILIATION="PPE">
(PL) Г-жо председател, силата на Европейския съюз е сътрудничеството между държави и региони при решаването на общи проблеми, както и при изпълнението на програмите за развитие. Разполагаме с добри примери за такива дейности, като например Средиземноморското партньорство, стратегията за Балтийско море и програмата, която обсъждаме днес - стратегията за Дунав. Тази идея е много добър пример за политика на териториално сближаване, която се основава на устойчивия характер на природната среда, икономиката и обществото. Инициативата със сигурност ще допринесе за по-нататъшно сътрудничество между старите и новите, както и евентуалните бъдещи държави-членки. Разполагаме с множество инициативи и форми на сътрудничество от този вид. Затова следва да се стремим към хармонизиране на политиката на Съюза и да се съсредоточим върху укрепването на характера на стратегията като съвместна инициатива. Как Съюзът възнамерява да укрепи и интегрира съществуващите програми за сътрудничество в региона? Колко напреднала е работата по стратегията и нейното изпълнение?
<SPEAKER ID="406" NAME="Katarína Neveďalová" AFFILIATION="S&amp;D">
(SK) За нас, словаците, река Дунав беше символ на свободата. Днес гледаме на нея като на символ на сътрудничество. Тя обединява както държави-членки, така и държави, които не са членки на Европейския съюз, а регионалното сътрудничество в Дунавския регион предлага много добра основа и условия за сътрудничество, така че държавите, които не са членки на Съюза, могат да се интегрират в него.
<P>
За региона е много важно да има стратегия не само поради необходимостта да се създаде транспортен коридор и връзка между Северно море и Черно море, но и защото регионът е най-големият източник на прясна питейна вода в Европа. Предвид глобалното затопляне и изменението на климата този аспект ще придобива все по-голямо значение.
<P>
Необходимо е да защити Дунавския регион от наводнения и да се гарантира устойчивото му развитие за бъдещите поколения. Река Дунав трябва да продължи и да бъде символ за бъдещите поколения. Тя свързва няколко столици, включително двете най-близки столици в света, Братислава и Виена, а това е един наистина много важен и символичен факт за нас, хората от Централна Европа. Бих искала да благодаря на г-жа Silvia-Adriana Ţicău за това, че благодарение на нейния ентусиазъм това разискване се проведе в Европейския парламент.
<SPEAKER ID="407" NAME="Csaba Sógor" AFFILIATION="PPE">
(HU) Река Дунав оформя живота и историята в Централна и Югоизточна Европа. През 1823 г. на Андрюс и Причард им били предоставени изключителни права за корабоплаване по вътрешните водни пътища на територията на Австрия. Те създали акционерно дружество със седалище във Виена. В резултат на Парижкия мирен договор от 1856 г. долното течение на река Дунав било направено подходящо за корабоплаване, а това допринесло за икономическото развитие на региона. Днес трайният мир и благоденствието, създадено от Европейския съюз, е гаранция за справяне с потенциални предизвикателства. Като се има предвид историческия контекст, бихме могли да се запитаме защо първата стъпка беше донякъде спряна. Имам предвид междупарламентарната група. Може би това е така, защото унгарските, румънските, германските и австрийските интереси не могат да бъдат съгласувани. Не трябва да забравяме историята си. Регионът се развиваше добре, когато успявахме да съгласуваме често противоречи интереси, без да вредим на ценностите.
<SPEAKER ID="408" NAME="Kinga Göncz" AFFILIATION="S&amp;D">
(HU) Аз също бих искала да приветствам поетия тук ангажимент, който може да бъде първата стъпка към осъществяването на обсъжданите днес въпроси. Река Дунав е от особено значение за Унгария. Това е отразено и в приоритетите на нашето председателство през 2011 г. Унгария е единствената държава, която е разположена изцяло в басейна на река Дунав, като това има своите рискове и предимства. Някои аспекти вече бяха споменати. Бих искала да се спра на един малко по-различен въпрос, който беше споменат на няколко пъти в днешното обсъждане. Ако стратегията се окаже успешна, тя действително може да допринесе много за развитието на идентичността на Дунав, за преодоляване на историческите конфликти и травми, за насърчаване на съвместното съществуване между различните народи по поречието на Дунав и за много по-тясно гражданско сътрудничество, отколкото досега. Искрено се надяваме, че ще вървим в тази посока.
<SPEAKER ID="409" NAME="Оли Рен" LANGUAGE="EN">
Г-жо председател, бих искал да благодаря на всички членове, които участваха в разискването в този доста късен час.
<P>
Искам да ви поздравя за големия интерес и отдаденост по този въпрос. Трябва също така да заявя, че съм впечатлен от дълбочината на знанията и опита в областта на Дунавския регион, които бяха показани в разискването. Смятам, че това е много ценен актив за Съюза при изготвянето на стратегията за Дунав. Сигурен съм, че Комисията и Парламентът ще работят в тясно сътрудничество по време на етапа на подготовка. Това е отговорът ми на моята приятелка и бивша колега, Danuta Hübner, както и на много от вас, които изразихте загриженост за сътрудничеството между Комисията и Парламента.
<P>
Наистина подобряването на екологично устойчивите комуникационни системи, пътища и мостове, както и опазването на околната среда и съхраняването на водните запаси в Дунавския регион, са предизвикателства, пред които трябва да се изправим заедно. "Красивият син Дунав" (Die schöne blaue Donau) и целият регион трябва да бъдат съхранени и подобрени.
<P>
Така че, в заключение бих искал да ви благодаря за подкрепата за стратегията за Дунав. Нека работим заедно. Комисията е готова да изслуша внимателно по-нататъшните ви предложения и да работим заедно през следващите месеци за изготвянето на тази много важна стратегия.
<P>
(Ръкопляскания)
<SPEAKER ID="410" NAME="Председател">
Бяха внесени пет предложения за резолюция за приключване на разискването съгласно член 115, параграф 5 от Правилника за дейността. Разискването приключи. Гласуването ще се проведе в четвъртък, 21 януари 2010 г.
<P>
Писмени изявления (член 149)
<SPEAKER ID="411" NAME="Ioan Mircea Paşcu  " LANGUAGE="EN">
Черноморският регион, за който Европейският съюз е изготвил само полезно взаимодействие, което подчертава свързващото му геостратегическо местоположение, но и собствената му нерешителност за разглеждане на сложните геополитически въпроси на региона, върви ръка за ръка с река Дунав. Нека не забравяме, че през 1856 г., когато областта беше в центъра на световното внимание, един от резултатите беше регулаторен статут на река Дунав на европейско равнище. Тогава беше създадена Дунавската комисия, орган, който съществува и днес и беше изграден морският сектор на реката. И днес река Дунав е център на внимание, след като Европейският съюз физически се свърза с Черно море. За разлика от Черноморския регион обаче, река Дунав е почти изцяло под контрола на Европейския съюз. Сега, когато основната пречка на реката - положението в Сърбия - ще бъде премахната, нека не пропуснем тази възможност и насочим цялото си внимание към реката, като по този начин я превърнем в истински европейски воден път, от който всички ще имаме полза.
<SPEAKER ID="412" NAME="Richard Seeber  " LANGUAGE="DE">
Исторически погледнато, река Дунав винаги е играла централна роля в Европа. Националните държави с интереси в областта участваха в активен обмен много преди основаването на Европейския съюз. Затова смятам, че сега е особено важно да използваме стратегията за Дунав за едно по-тясно сътрудничество между тези държави в рамката на регионалната политика. Налице са множество допирни точки в това отношение. Те, разбира се, са в областта на икономиката, но също и в областта на културата, политиката за околната среда, енергийната сигурност и политиката на съседство. Макрорегионите са идеалните инструменти за справяне с трансграничните предизвикателства. Задълбоченото и дългосрочно планиране и подготовка са от съществено значение, ако искаме Дунавският макрорегион да има траен успех. Европейската добавена стойност на макрорегионите ще се забелязва най-вече в областта на опазването на биологичното разнообразие и устойчивото производство на енергия.
<P>
За да бъде успешно това сътрудничество, стратегията за региона на Балтийско море, която вече може да се счита за успешен европейски проект, предлага добър модел за сравнение. Като австриец, политик в областта на регионалната политика и докладчик на множество законодателни актове на Европейския съюз, свързани с водните ресурси, давам пълната си подкрепа за инициативата и се надявам стратегията за Дунав да разкрие нови измерения на териториално сближаване за държавите по поречието на Дунав.
<SPEAKER ID="413" NAME="Georgios Stavrakakis" AFFILIATION="S&amp;D">
в писмена форма. - (EL) Приемането на стратегия за Дунавския регион ще бъде перлата в короната на сътрудничеството между държавите-членки, местните органи, неправителствените организации, организациите на гражданското общество и другите заинтересовани страни в областта на национално и регионално равнище. Съществената част от това сътрудничество е, че, без да бърза, то пресича национални, регионални, местни или дори административни граници, защото това е отговорът на истинските потребности на всекидневния живот на хората в областта, един отговор, формулиран чрез инициативност и участие на различни нива на управление, а не нещо, което бива налагано отвън, което доказва, че управлението на няколко равнища може да предложи тези решения на местно равнище. Въпреки че Дунавският регион засяга не само държавите-членки на Европейския съюз, но и страни кандидатки и държави, които са пряко свързани с европейската политика на съседство, реалността показва, че дори всички заинтересовани страни да не принадлежат към Европейския съюз, те все пак са изправени пред общи предизвикателства, които не спират на границите на Европейския съюз и които изискват съвместни действия, за да бъдат решени успешно. Приемането на стратегията ще докаже, че Европейският съюз възнамерява да се възползва от всичко, постигнато до днес в областта чрез европейските ресурси.
<SPEAKER ID="414" NAME="Iuliu Winkler  " LANGUAGE="HU">
Госпожи и господа, бих искал да приветствам предложения многопартиен проект за резолюция за Европейска стратегия за Дунавския регион, защото тя се нарежда сред новите европейски процеси, стартирани с влизането в сила на Договора от Лисабон. Заради разширената си роля Европейският парламент доказва, че е в състояние да предприеме инициативи по важни въпроси като стратегията за Дунав. Според мен обаче при обсъждането на стратегията не трябва да разглеждаме само сбора от икономическите, екологичните, транспортните и туристически елементи и затова бих искал да изтъкна политическата значимост на стратегията, фактът, че процесът на планиране и сътрудничество включва всички държави по поречието на Дунав, включително и държавите, които не са членки на Общността, като Сърбия и Украйна. За тези държави, ролята, които играят в стратегията за Дунав, е важно средство за сближаване с Европа, което улеснява бъдещото им присъединяване към Европейския съюз. Като унгарски член на Парламента от Румъния аз съм убеден, че инициативата и потенциалът на политиката на съседство ще подобрят условията на унгарските общности, живеещи в Сърбия и Украйна. Бих добавил, че унгарските членове на Европейския парламент имат общ ангажимент за европейското бъдеще на унгарските общности, които живеят в Карпатския басейн, но извън границите на Европейския съюз. Един от най-колоритните мултикултурни региони на Европа се намира по поречието на Дунав; затова съхраняването и разпространението на исторически и общностни традиции, културният диалог и общата защита на исторически сгради и паметници могат да бъдат компоненти на стратегията за Дунав, които укрепват региона и го правят единствен по рода си.
