<CHAPTER ID="016-02">
2. Азербайджан (разискване) 
<SPEAKER ID="314" NAME="Председател">
Следващата точка е разискването по шест предложения за резолюция относно Азербайджан.
<SPEAKER ID="315" NAME="Marie-Christine Vergiat" LANGUAGE="FR">
Г-н председател, това е поредният случай, в който разглеждаме положението в Азербайджан. Положението с демокрацията там е достатъчно обезпокоително. Това обаче е страна, чието партньорство в рамките на Източното партньорство на Европейския съюз не е без значение.
<P>
Опозиционните партии и неправителствените организации продължават да осъждат атаки срещу правата на човека и изобилстващите политически репресии, да не говорим за корупционните практики на управляващия режим. Ценностите на демокрацията и правата на човека, на теория, представляват неразделна част от ценностите на Европейския съюз.
<P>
Не следва ли да извлечем поуки от случващото се в така наречените арабски страни и да не изискаме от нашите източни партньори това, което не изискахме от някои правителства, по специално тези на Тунис, Либия или Египет? Не трябва ли, г-н Андор, да се погрижим най-после демокрацията да се възцари в тези страни, както и да имаме минимални изисквания по този въпрос?
<P>
От моя гледна точка, считам, че предложената ни за разглеждане резолюция, в най-добрия случай, е възможно най-незабележимата резолюция. Поради тази причина ние се разграничаваме от нея и ще се задоволим с позицията на "въздържали се" по време на гласуването.
<SPEAKER ID="316" NAME="Charles Tannock" LANGUAGE="EN">
Г-н председател, за съжаление, Азербайджан е еднопартийна, полу-авторитарна държава, в която едва се толерира политическата опозиция на династичното управление на фамилията Алиев.
<P>
При последните избори през миналия декември очаквано Новата партия на Азербайджан на Хейдар Алиев спечели с огромно мнозинство. В отговор на това ОССЕ заяви, че провеждането на тези избори като цяло не е достатъчно, за да представлява значим напредък в демократичното развитие на тази страна. По-нататък в доклада на ОССЕ се казва, че свободата на словото е била ограничена, както и че нормалният политически дискурс е бил почти невъзможен, отчасти заради наложените строги ограничения върху медиите.
<P>
Сега изслушваме нови доклади за предприемането на действия срещу опозиционни партии и журналисти. Това не е нищо ново, но е добре понякога в Парламента да си припомняме какво в действителност представлява режимът на Алиев. В крайна сметка това е страна, която, подобно на всички държави от ЕС, е членка на Съвета на Европа и е част от Източното партньорство на ЕС.
<P>
Предполага се, че Азербайджан е поел ангажимент към демокрацията, принципите на правовата държава и правата на човека. Истината обаче е съвсем друга. Азербайджан харчи безброй изкарани от нефт пари в опити да убеди външните наблюдатели в добронамерения характер на режима, но аз например не съм напълно убеден в това.
<SPEAKER ID="317" NAME="Cristian Dan Preda" LANGUAGE="RO">
Г-н председател, ще започна с някои обнадеждаващи новини. По-конкретно, става въпрос за освобождаването от затвора на двамата блогъри Аднан Хаджизаде и Емин Мили, за които сме разисквали в тази зала. Иначе, обаче, положението в Азербайджан е повече от обезпокоително. До нас достига информация за тормоз над журналисти и заплашвания на активисти на правата на човека, които са обвинени в криминални престъпления. Освен това са били извършени 200 ареста преди и по време на последните протести в Баку през май и април. Всички тези случаи за нас повдигат сериозни въпросителни, особено при положение че не бива да забравяме, че Азербайджан е подписал Европейската конвенция за защита на правата на човека и основните свободи.
<P>
Азербайджанските власти изглежда не можаха да разберат, че между тях и гражданското общество трябва да бъде установен диалог, а не да има натиск от страна на властите върху обществото. Въпреки това се надявам, че в крайна сметка ние ще можем да установим отношения на сътрудничество в рамките на Източното партньорство и в Парламентарната асамблея Евронест.
<SPEAKER ID="318" NAME="Marietje Schaake" LANGUAGE="EN">
Г-н председател, въпреки че ние приветстваме освобождаването на Аднан Хаджизаде и Емин Мили, с това се и изчерпват добрите новини от Азербайджан. Европейският съюз е сериозно загрижен относно проведените в Азербайджан масивните репресии срещу свободата на изразяване и събрания след мирния протест срещу правителството през март и април тази година. Младежи, активисти на гражданското общество, журналисти и политици от опозицията са били подложени на тормоз и заплахи. Някои демонстранти са били осъдени в масови процеси, които са се състояли късно през нощта и когато хората не са имали възможност да се свържат с адвокат. Повечето от адвокатите съответно не са били информирани за местата на които ще се състоят процесите. Азербайджанският дом на правата на човека е бил затворен вследствие на заповед на Министерството на правосъдието.
<P>
Трябва да се сложи край на това положение на страх и заплахи и нарушения на правата на човека. Правителството на Азербайджан губи авторитета си, като нарушава конвенциите под които се е подписало, като Съвета на Европа и Европейската конвенция за правата на човека. Ние искаме президентът Алиев да удържи на думата си. Европа също ще изгуби авторитет, ако не предприемем действия срещу тези нарушения. От тях следва да има реални последици за отношенията между ЕС и Азербайджан.
<SPEAKER ID="319" NAME="Ulrike Lunacek" LANGUAGE="DE">
Г-н председател, преди няколко дни ние отпразнувахме официалното откриване на Евронест в Европейския парламент в Брюксел. Азербайджан е учредител на тази асамблея и като такъв се е ангажирал с опазването на демокрацията, правата на човека, принципите на правовата държава и свободата на събранията и на медиите. Това е и основен елемент от преговорите относно споразумение за асоцииране между ЕС и Азербайджан, които се водят от юли 2010 г.
<P>
Имайки предвид това, наистина е потресаващ начинът, по който правителството на Азербайджан се държи спрямо мирно демонстриращите хора през последните два месеца. Става дума за младежи - организирали се чрез социалните мрежи като Facebook - които са били арестувани и осъдени на до две и половина години лишаване от свобода, защото мирно са демонстрирали под лозунга "злоупотреба с наркотици". Други са застрашени от подобна съдба. При провеждането на тайна от гражданите операция най-малко 30 души, които също са протестирали мирно, са били осъдени на от пет до осем години лишаване от свобода, без да им е предоставена възможност да се свържат със своите юридически представители.
<P>
Госпожи и господа, г-н член на Комисията, това е неприемливо! В общата резолюция на петте най-големи групи на Европейския парламент ние призоваваме всички тези хора да бъдат незабавно освободени и призоваваме към действително гарантиране на принципите на правовата държава, свободата на изразяване и на медиите, така че, както президентът Алиев ни убеди преди няколко години - през 2005 г. - да "Няма преследвани журналисти в Азербайджан". Крайно време е той да спази обещанието си.
<P>
Изразявам искрената си надежда, че до момента на провеждане на междупарламентарната асамблея, насрочена за юни, ние ще помогнем за освобождаването на всички тези хора, включително редакторът на вестник, Ейнула Фатулаев, както и че правителството и управляващите партии най-накрая ще удържат на обещанията си. В противен случай трябва да има последици.
<SPEAKER ID="320" NAME="Eduard Kukan" LANGUAGE="SK">
Г-н председател, положението с правата на човека в Азербайджан е повод за основателно безпокойство. Тези права включват свободата на изразяване, на медиите, на събирания и много други в различни области. Следим случаи, свързани с арести и оказване на политически натиск върху демократически активисти, журналисти и представители на политическата опозиция. На Азербайджан и други държави в района трябва да бъде пределно ясно, че нарушенията на правата на човека и гражданските права няма да бъде толерирано при никакви обстоятелства. Ако искат да бъдат партньор на страните от ЕС, те трябва да зачитат неговите ценности.
<P>
Затова разискването относно нарушения на правата на човека и демократичните стандарти следва да обхваща целия регион на Южен Кавказ. Във връзка с това бих искал да обърна внимание на повторната ескалация на напрежението между Азербайджан и Армения по отношение на региона Нагорни Карабах. В момента положението представлява заплаха за сигурността в целия регион. Затова е важно по тази причина резолюцията да бъде приета сега. Съюзът следва да предприеме по-активен и по-отговорен подход не само в Азербайджан, но и в целия регион. Следва да се поучим от опита с конфликта между Русия и Грузия и да предотвратим повтарянето на подобни трагедии.
<SPEAKER ID="321" NAME="Кристиан Вигенин" LANGUAGE="EN">
Г-н председател, вярно е, че положението в Азербайджан е трудно и имаме основания за безпокойство. Тук бих искал специално да спомена случая на г-н Хаджиев. Считам, че властите трябва да разберат, че мирните демонстрации са естествена част от политическия живот на всяка демократична страна, както и че плурализмът на мнения и политически убеждения е основна част от едно демократично общество.
<P>
От друга страна, трябва да кажа, че е по-скоро жалко, че сме включили неотложните въпроси относно Азербайджан и Беларус един след друг, една седмица след като Азербайджан стана и беше приветстван като един от основателите на Парламентарната асамблея Евронест заедно с нас, Европейският парламент. Трябва да се ангажираме както с властите, така и с гражданското общество, и трябва да положим повече усилия в допълнение към приемането на неотложните мерки и резолюции.
<P>
Източното партньорство и асамблеята Евронест са една добра платформа за подобен ангажимент и считам, че има нов порив от страна на Азербайджан, подновено желание за политически диалог. Комитетът за парламентарно сътрудничество (КПС), който през юни ще бъде на посещение в Азербайджан, следва да използва тази възможност да повдигне въпроса относно правата на човека, но също така и да установи един по-последовател диалог със страната.
<SPEAKER ID="322" NAME="Graham Watson" LANGUAGE="EN">
Г-н председател, позволявам си да предположа, че ако Азербайджан беше известен като Азерия, както е в Грузия и Армения, загрижеността на европейските граждани за демократичните стандарти там щеше да бъде по-голяма.
<P>
Въпреки това моята група не споделя възгледите на г-н Вигенин. Медиите в Азербайджан не са свободни. Изборите там не са честни. Народът му е обект на произволно и понякога насилствено отношение от страна на длъжностните лица. Мирните демонстрации през последните седмици са били посрещнати с репресии, по-характерни за арабска, а не за една европейска държава, от страна на 18-годишен режим, който бавно задуши надеждата за напредък. Продължителното участие на тази страна в Европейската политика за съседство трябва да зависи от демократични реформи, а не от нейната готовност да снабдява с петрол тръбопровода "Набуко".
<SPEAKER ID="323" NAME="Heidi Hautala" LANGUAGE="EN">
Г-н председател, демокрацията, зачитането на правата на човека и принципите на правовата държава са неразделна част от новото споразумение за асоцииране, за което в момента се водят преговори между Азербайджан й Европейския съюз.
<P>
Ако тези принципи не бъдат спазвани, ще бъде невъзможно за Азербайджан да има общо бъдеще с своите европейски партньори Позволете ми също да се присъединя към колегите, които изтъкнаха, че ние трябва да бъдем изключително ясни и обективни в преговорите с нашите партньори сред страните от Източното партньорство. Ние не трябва да считаме, че ще ни се размине, ако просто разбием Беларус, защото има сериозни проблеми в Азербайджан и в няколко други държави от Източното партньорство и се надявам, че предстоящото проучване, поръчано от Подкомисията по правата на човека, ще даде някои насоки по отношение на това как трябва да се говори с тези страни относно тяхното положение с правата на човека.
<SPEAKER ID="324" NAME="Jaroslav Paška" LANGUAGE="SK">
Г-н председател, Азербайджан е един от специалните партньори на ЕС и един основателите на групата Евронест и следователно печели значително от привилегировани отношения с ЕС.
<P>
Като страна с подобен изключителен статут обаче, при подписването на общото споразумение като партньор на ЕС, Азербайджан е обещал да отстоява принципите на демокрацията, правата на човека и правовата държава, които са и основните предпоставки за подобно сътрудничество. Неоправданите арести на журналисти, представители на младежки организации и активисти на гражданското общество, забраната за провеждането на мирни процеси и употребата на физическа сила срещу протестиращите следователно са неприемливи.
<P>
Очаквам върховният представител и заместник-председателят на Комисията, баронеса Аштън, както и самата Комисия, да предадат и да представят пред правителството на Азербайджан нашето безпокойство относно случаите на потискане на демокрацията в страната и да изискат предприемането на незабавни коригиращи действия. С приемането на проекта на резолюция ние ще дадем както на Комисията, така и на върховния представител, нужния за това мандат.
<SPEAKER ID="325" NAME="Sari Essayah" AFFILIATION="PPE">
(FI) Г-н председател, г-н член на Комисията, изглежда някак гротескно, че и двамата ни партньори в Евронест, Азербайджан и Беларус, един след друг са обект на обсъждане като неотложни случаи на въпроси относно правата на човека. Без съмнение партньорството следва да изисква уважение към европейските ценности.
<P>
Според организацията за правата на човека, "Амнести Интернешънъл", азербайджанските органи се опитват да заглушат гласовете на критика с цел да бъдат избегнати по-широки протести, като тези, на които бяхме свидетели в арабския свят през последните месеци. През последните няколко седмици азербайджанската полиция разби няколко демонстрации в страната и арестува представители на опозицията по изфабрикувани обвинения, сред които най-чести са обвиненията в притежание на наркотици.
<P>
Случаят Савалан, както и случаите с неотдавна арестуваните демонстранти, показват колко слабо се зачитат основните права в Азербайджан и колко далеч са готови да стигнат властите, за да принудят към мълчание дисидентите.
<SPEAKER ID="326" NAME="Seán Kelly" AFFILIATION="PPE">
(EN) Г-н председател, положението в Азербайджан е изключително разочароващо. Това е страна, при която в действителност не се наблюдава напредък по отношение на политическите права след разпадането на Съветския съюз. Съществуват просто твърде много примери за липсата на свобода - свобода на словото и свобода на пресата, които са основни за всяка правилно функционираща демокрация - както и доказателства за мъчения на затворници, съдебни дела, в които незаконно придобити доказателства винаги биват допуснати, и т.н.
<P>
Заради близките ни отношения с тази страна ние определено трябва да започнем диалог, но моята позиция е по-близка до тази на г-н Watson: че и ние трябва да действаме и твърдо, защото ако продължаваме да действаме мекушаво, няма да стигнем доникъде. Затова изразявам надежда - да, за диалог и да, за ангажимент, но ние трябва да вдигнем летвата по отношение на отправяните искания за свобода: свобода на изразяване, свобода на словото и пред всичко, свобода на пресата.
<SPEAKER ID="327" NAME="Mitro Repo" AFFILIATION="S&amp;D">
(FI) Г-н председател, свободата на словото и свободата на събранията са универсални основни права и основните елементи на едно демократично общество. Тъжно е, че тормоз, заплахи и арести са използвани като средство да се потисне многообразието на гражданското общество.
<P>
Азербайджан е страна в Европейската конвенция за правата на човека и член на Съвета на Европа и има отговорността да защитава и зачита правата на човека на своите граждани. На блогъри, журналисти и активисти на гражданското общество се отказва свобода на словото в Азербайджан, а на мирните протести се пречи. На младите хора се пречи да използват нови комуникационни технологии и социални медии и дори подлежат на наказание, ако ги използват.
<P>
Това е иронично, защото държавата определено би спечелила от едно по-активно и многообразно гражданско общество. Азербайджан следва да бъде подкрепен в развитието на демократичните права и правата на човека в рамките на Европейската политика на съседство и Източното партньорство.
<SPEAKER ID="328" NAME="Vytautas Landsbergis" AFFILIATION="PPE">
(EN) Г-н председател, резолюцията относно Азербайджан изразява нашата загриженост от евентуален отзвук на събитията в Северна Африка в тази държава европейски партньор.
<P>
Ръководството на тази държава, в подхода си спрямо опозицията и мирно протестиращите, следва да избягва всяка прилика с режимите в Северна Африка, Русия или Беларус. Предложението и предупреждението могат да бъдат разчетени в документа пред нас, като някои негови точки могат да изразят с по-голяма яснота тази критика.
<P>
Формулировката относно влошаващото се положение с правата на човека и нарасналия брой на инцидентите трябва да започва с думата "неотдавнашни", тъй като не става дума за това, че общите събития през годините са се развили от лошо към по-лошо. Точно обратното, до събитията от пролетта Азербайджан отчиташе сравнително добър напредък и не беше включен в списъка "Хюман Райтс Уоч" (Human Rights Watch) на страните с лоша слава, като Китай, Ирак, Израел, Русия, Саудитска Арабия или Узбекистан. Тъй като не беше споменат, Азербайджан имаше по-добър имидж, но сега се нуждаем от малко повече баланс.
<SPEAKER ID="329" NAME="Vasilica Viorica Dăncilă" AFFILIATION="S&amp;D">
(RO) Г-н председател, не само в ролята си на активен партньор на Европейския съюз в рамките на Европейската политика на съседство и Източното партньорство, но също и като един от основателите на Евронест, Азербайджан трябва да изпълни поетите към Европейския съюз ангажименти. Това включва зачитането на демокрацията, правата на човека и принципите на правовата държава, както и на основните свободи, гарантирани от Европейската конвенция за защита на правата на човека и основните свободи, и на други международни споразумения, по които Азербайджан е страна. Една държава, която се стреми да се превърне в световно призната демокрация, не може да функционира, без да позволи на гражданите си правото на мирни демонстрации, особено на младите. Не е нормално и да им се забранява да вземат изпитите си само защото отстояват политически възгледи, различни от тези на настоящите лидери на страната.
<P>
Ние, европейските партньори, изразяваме желание в Азербайджан да има воля за продължителен диалог с гражданското общество, да има преса, която може да се радва на свободата на изразяване без оказван какъвто и да е политически натиск, така че да предоставя до обществеността точна информация, както и свободен, нецензуриран достъп до интернет, за да се улесни комуникацията между Азербайджан и Европа.
<SPEAKER ID="330" NAME="Justas Vincas Paleckis" AFFILIATION="S&amp;D">
(LT) Г-н председател, съвременен Азербайджан има две лица. От една страна, Азербайджан демонстрира впечатляващ икономически растеж, който изкара на преден план огромните запаси на нефт, напредък в преговорите с Европейския съюз по споразумение за асоцииране и участие в Парламентарната асамблея Евронест. От друга страна, са арестите, ограниченията в пресата, с други думи, положение, което плашещо напомня за Беларус, за което моите колеги споменаха. Считам, че властите в Баку трябва да склонят да се вслушат в общественото мнение, защото отказът да се вземе страна не е опция и Европейският съюз, с всички свои инструменти, следва да съдейства в избора на правилната посока.
<SPEAKER ID="331" NAME="Ласло Андор" LANGUAGE="EN">
Г-н председател, развитията в Азербайджан по отношение на демокрацията и правата на човека продължават да бъдат обект на сериозно безпокойство за всички нас. През последните няколко години отбелязахме тревожна тенденция на увеличаване на ограниченията в тази област. Проведените на 7 ноември 2010 г. парламентарни избори не бяха достатъчни, за да представляват значим напредък в демократичното развитие на тази страна.
<P>
Има и други области, в които считаме, че Азербайджан трябва да подобри постиженията си, за да може да се справи с поетите пред Съвета на Европа и ОССЕ ангажименти. На първо място, свободата на медиите: като цяло липсва плурализъм в медиите. Съобщава се за случаи на тормоз и насилие над журналисти, както и на съмнителни съдебни производства срещу представители на медиите. Отделните случаи в тази област продължават да бъдат проблем.
<P>
Свободата на събранията е друга област, относно която изразявам дълбока загриженост. През последните месеци станахме свидетели на няколко тежки мерки за действия, взети от страна на властите спрямо организирани протести, както и спрямо опити за организиране на протести, вдъхновени от революцията на "Арабската пролет". Задържането на активисти, както и други репресивни мерки срещу протестиращите, са абсолютно осъдителни.
<P>
Европейският съюз има отговорността да изрази ясно посланията относно значението на демокрацията, правата на човека и зачитането на принципите на правовата държава. Подобни послания бяха предадени лично от председателя Барозу по време на посещението му в Баку праз януари и ще бъдат на предни позиции в дневния ред при бъдещи посещения.
<P>
Правата на човека и демокрацията са основни предпоставки в сътрудничеството ни с Азербайджан в рамките на съществуващото споразумение за партньорство и сътрудничество. Миналата година ние съставихме нов подкомитет за правосъдие, свобода и сигурност, права на човека и демокрация. Демокрацията и правата на човека също са централна тема в нашите преговори за ново споразумение за асоцииране.
<P>
Приветствам готовността на Азербайджан да обсъди тези методи. Приветствам и ролята, която Европейския парламент играе за защитата на демократичните ценности пред партньорите в Азербайджан, включително и чрез дейността си в комисията за сътрудничество между ЕС и Азербайджан.
<SPEAKER ID="332" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="333" NAME="Monica Luisa Macovei" LANGUAGE="RO">
В Азербайджан, всеки, който си позволи да отправи критика към правителството, бива накаран да мълчи. Резолюцията на Европейския парламент и докладите на различни организации за защита на правата на човека подчертават сериозните нарушения на правата на човека. Едно такова нарушение, върху което обърнах вниманието на Съвета във въпрос, изискващ писмен отговор, засяга журналиста Ейнула Фатулаев, който все още е държан в ареста, въпреки че беше издадено решение за неговото освобождаване от Европейския съд за правата на човека. Изтъкнах това тогава, а сега настоятелно призовавам за премахването от Наказателния кодекс на разпоредбите, отнасящи се до клевета, очерняне и обида (чл. 147-148). Неотдавнашен доклад на "Трансперънси интернешънъл" (Transparency International) относно Азербайджан посочва, че правителството не е предприело никакви мерки за борба с корупцията и че независимостта на съдебната власт не може да бъде гарантирана. Освен това властите са отговорили на последните протести, които се състояха на 11 март и 2 април, с арести и тормоз. Демокрацията се основава на свободното изразяване на желанията на хората. Призовавам Съвета и Комисията настоятелно да призоват властите в Азербайджан да зачитат правата на човека, особено тези, които се отнасят до свободата на изразяване и мирни демонстрации, както и да предприемат конкретни мерки за борба с корупцията и реформа на съдебната система. Европейският съюз трябва да подкрепи всички в тази страна, които рискуват живота и свободата си за ценностите, които споделяме.
<SPEAKER ID="334" NAME="Fiorello Provera" LANGUAGE="IT">
Азербайджан участва активно в Европейската политика за съседство, той е един от шестте източни партньори на ЕС и е сред учредителите на Парламентарната асамблея Евронест. Основните ценности на тези три инициативи са зачитането на принципите на демокрацията, правата на човека и принципите на правовата държава. Тези инициативи имат за цел да насърчат постоянен политически диалог, който да задълбочи връзките между държавите-членки и да даде възможност на Европа да ги придружи по пътя към реформа. Ние считаме, че инструментът на неотложното предложение за резолюция може да се окаже недостатъчен или дори непродуктивен за постигането на желаната цел, а именно, постепенният напредък на Азербайджан към целите за постигане на пълна и модерна демокрация. Институциите, създадени по силата на споразуменията, постигнати на междупарламентарно и междуправителствено равнище, са предназначени да постигнат тези цели; те са правилната трибуна, от която да бъдат поискани обяснения за възможни нарушения на права и за ефективното насърчаване към добро поведение и демократични реформи.
<SPEAKER ID="335" NAME="Tadeusz Zwiefka" LANGUAGE="PL">
Отново привличаме внимание към въпроса относно свободата на словото и свободата на пресата и към общата политика на отношение спрямо журналистите в Азербайджан. Докладите на различни източници показват, че положението на журналистите и на всеки друг политически активист в Азербайджан става все по-тежко. Още през 2005 г. президентът на Азербайджан, Илхам Алиев, обеща, че ще бъдат спазвани всички права на журналистите и че те ще могат да разчитат на помощ в случай на всякаква опасност. Фактите обаче разкриват, че тези думи са просто празни обещания.
<P>
Като човек, който в продължение на много години е работил като журналист и има дълбоки познания за тази професия, този въпрос е от особено значение за мен. В Азербайджан журналистите са изправени пред постоянни спънки при изпълнението на основната си роля - да предоставят надеждна и достоверна информация. Недопустимо е журналистите да упражняват своята професия под заплаха от арести и обиски. Азербайджанските власти трябва да осъзнаят, че за международната общност действията на свободните и независими медии са ясен знак, че дадена страна е надежден партньор на световната сцена
<P>
Отправеното от Европейския парламент послание следва да бъде ясно - ползите от икономическото сътрудничество с Европейския съюз не трябва да засенчват очакванията по отношение на необходимостта за напредък към европейските стандарти на зачитане на основните права на човека, по-специално свободата на словото и пресата, които са стълб на демокрацията и без които е невъзможно съществуването на съвременно демократично общество.
