<CHAPTER ID="013">
Капиталови изисквания за търговските портфейли и за пресекюритизация и надзорен преглед на политиките за възнагражденията - Възнагражденията на директорите на котираните предприятия и политиките на възнаграждение в сектора на финансовите услуги (разискване)
<SPEAKER ID="452" NAME="Председател">
Следващата точка е общото разискване относно:
<P>
доклада на Arlene McCarthy, от името на комисията по икономически и парични въпроси, относно капиталовите изисквания за търговските портфейли и за пресекюритизация и на надзорния преглед на политиките за възнаграждения - C7-0096/2009 - 2009/0099 (COD)) и
<P>
доклада на Saïd El Khadraoui, от името на комисията по икономически и парични въпроси, относно възнагражденията на директорите на котираните предприятия и политиките на възнаграждение в сектора на финансовите услуги.
<SPEAKER ID="453" NAME="Arlene McCarthy" LANGUAGE="EN">
Г-жо председател, първо, искам да се отрази в протокола моята благодарност към онези, които помогнаха да постигнем споразумение по ДКИ III (Директивата за капиталовите изисквания), регулираща банковия капитал и заплащането и бонусите на банкерите. Специални благодарности на моите докладчици в сянка в комисията по икономически и парични въпроси, на целия екип, а така също на члена на Комисията Барние за неговата непрестанна подкрепа за предложенията на комисията и, разбира се, не на последно място, на испанското председателство за тяхната настойчивост и усилия да посредничат през 12-те часа на тристранните разговори между преговарящия екип на Парламента и 27-те държави-членки.
<P>
Последната версия на закона, която обсъждаме днес, изцяло претворява Базелските правила за капиталовата адекватност на търговските портфейли и за пресекюритизация и енергичното прилагане на международните правила за възнагражденията, съгласувани на срещата на Г-20. Финансовите експерти са напълно единодушни, че краткосрочни премии, получени от високорискови операции, в съчетание с недостига на капитал, бяха основните елементи на глобалната финансова криза през 2008 г. Правителствата и данъкоплатците трябваше да спасяват банковия сектор в Европейския съюз с инжектиране на около 3,9 трлн. евро. В моята страна, Обединеното кралство, бе предоставена помощ, оценявана на 1,2 трлн. британски лири, което е почти равно на едногодишен БВП. Вложителите и инвеститорите наблюдаваха как в резултат на рисковите практики на банките спада стойността на техните пенсии и инвестиции. Банкерите извлякоха краткосрочни печалби от своите рискови практики, но поетите от тях рискове ще останат в банковите баланси и през идните години.
<P>
Новият закон за промяна на ДКИ отчита тези основни недостатъци и слабости на банковата система, които доведоха до кризата. Той ще накара банките да поддържат по-голям капитал за обезпечаване на по-рисковите активи в търговските портфейли. Законът също така принуждава банките да подобрят практиките на възнаграждения и премии с правила, които прекъсват връзката между финансово възнаграждение и поемане на прекомерен риск. Измененията, направени от Парламента, също целят да се гарантира, че политиката на възнаграждения има за приоритет преди всичко жизнеспособността и стабилността на финансовите институции и кредитирането на реалната икономика.
<P>
Непрекъснато ни си казва от банките, че те са си научили уроците от кризата. Ако това действително беше така, защо докладът за финансовата стабилност на централната банка на Обединеното кралство (Bank of England) от юни показва, че делът на банковите приходи, предназначен за заплати и премии, фактически е нараснал в сравнение с началото на банковата криза? Допълнителните 10 млрд. британски лири, платени за заплати и премии от Обединеното кралство, са си 10 млрд. британски лири, които биха могли да отидат за попълване на капитала на банките и оттук, както става ясно от доклада, за предоставяне на около 50 млрд. британски лири кредити за малкия бизнес и домакинствата. Освен това докладите на централната банка показват, че кредитирането на малките и средни предприятия в Обединеното кралство фактически е спаднало през последните месеци и че ипотечното кредитиране се очаква да се свие през следващите няколко месеца.
<P>
Така че, колеги, във време, когато правителствата в ЕС правят значителни бюджетни съкращения и намаляват публичните услуги и подкрепа за домакинствата и предприятията, не можем да толерираме банкова култура, в която приоритет са заплатите и привилегиите на банкерите, а не поддържането на капитал и кредит за икономическото възстановяване на Европа. Ето защо е крайно наложително новите правила за премиите да започнат да се прилагат през 2011 г.
<P>
Тези правила се основават на отложено плащане и клауза за връщане на възнаграждението в зависимост от стопанския цикъл, след годишен преглед; строги мерки за спасените банки; горна граница за премиите спрямо твърдата заплата; заплащане освен в акции и чрез условен капитал; засилена прозрачност и отчетност и по-добро корпоративно управление; и, разбира се, покритие за пенсиите с характер на премии, така че банкер, отговорен за колапса на собствената си банка, да не е в състояние да получи пенсионен пакет от 16 млн. британски лири.
<P>
Парламентът настоява за безкомпромисна интерпретация на принципите, съгласувани от Г-20, за да се гарантира, че авансовото изплащане на паричната част на премиите е строго ограничено. Изплащането на голяма част от премията в брой без никаква отсрочка или оценка на фактическото изпълнение според Парламента представлява неприемлив стимул за поемане на опасни краткосрочни рискове.
<P>
Колеги, като законодатели сме задължени да защитаваме интересите на данъкоплатците. Ние сме длъжни да откликваме на опасенията на обществото. Нашите гласоподаватели изискват и очакват банките да имат за приоритет стабилността и кредитирането вместо заплатите и премиите на банкерите. През последните две години след 2008 г. банките не успяха да реформират своите структури. Те не успяха да направят това и сега ние вършим тяхната работа, за да възстановим доверието в банковата система на Европа.
<SPEAKER ID="454" NAME="Saïd El Khadraoui" LANGUAGE="NL">
Г-жо председател, г-н член на Комисията, госпожи и господа, искам да започна с благодарност към докладчиците в сянка за конструктивното сътрудничество, благодарение на което успяхме да създадем по мое мнение един балансиран пакет от мнения и препоръки.
<P>
Финансовата криза ясно показа, че политиките на възнаграждение във финансовия сектор са прекомерно насочени към краткосрочни печалби и че така се насърчава рисковото поведение с всички произтичащи от тук последици за икономиката като цяло в разгара на банковата криза. Освен това беше демонстрирано ограниченото отражение на нямащите задължителна сила препоръки за политиките на възнаграждение, поради което е важно да установим основни правила, насочени да съдействат за устойчив растеж на засегнатите предприятия и икономиката като цяло. Политическата договореност относно ДКИ, току-що предложена от колегата, г-жа McCarthy, е важна стъпка напред, тъй като за първи път се установяват задължителни разпоредби по отношение на структурата и плащането на премии във финансовия сектор. Ограничаването на плащанията в брой, уговорката, че трябва да има и възможност за ограничаване на премията в случай на неизпълнение и за разпределение на изплащането й по няколко години, според мен са изключително важни аспекти.
<P>
Моят доклад цели да покаже, че това е недостатъчно и ние трябва да разглеждаме политиките на възнаграждение в по-широк контекст и да засилим правилата за корпоративно управление, така че основните правила и вътрешните процедури за всички дружества във финансовия сектор, от една страна, и за котираните предприятия, от друга, да удовлетворяват едни и същи условия.
<P>
Първо, важно е да се упражнява и да се разпространява строг вътрешен и външен надзор върху политиките на възнаграждение. Ето защо дружествата трябва да имат комитет за определяне на възнагражденията, който е независим и се отчита пред акционерите и надзорниците, на който трябва да се осигури достъп до цялата потенциално значима информация. Този комитет трябва да може също така тясно да си сътрудничи с комитета за оценка на риска при оценяването на стимулите, създадени от системата на възнаграждения. Хората, ангажирани в контрола на риска, трябва, разбира се, да бъдат независими от стопанските единици, които контролират, да имат достатъчно правомощия и възнагражденията им да бъдат независими от резултатите на стопанските единици, намиращи се под техен надзор.
<P>
Мерките за управление на риска трябва да се подлагат на подробен преглед от страна на надзорника, а дружествата трябва да създадат вътрешна процедура за разрешаване на проблеми и конфликти, които могат да възникнат между управлението на риска и оперативните отдели.
<P>
Самите възнаграждения трябва в максимална степен да отразяват дългосрочните резултати на дружествата. Премиите не трябва да бъдат гарантирани. Размерите на променливата част от възнагражденията трябва да се базират на предварително определени и измерими критерии за изпълнение, които да имат не само количествен, но и качествен характер. Освен това в интерес на социалната справедливост и по етични причини разликата между най-високото и най-ниското възнаграждение в компанията трябва да бъде приемлива. Част от променливото възнаграждение трябва да се изплаща през достатъчно дълъг период. Освен това повече от половината трябва да се изплаща в акции или инструменти, свързани с акции, като се даде възможност за ефективно връщане на част от тези премии. Също така трябва да се въведе горна граница в размер на двегодишно възнаграждение за обезщетението при прекратяване на трудовото правоотношение, което определено трябва да се забрани в случай на неизпълнение или при доброволно напускане.
<P>
Що се отнася до прозрачността, важно е да се публикуват подробности за пенсионното и допълнително пенсионно осигуряване в дружествата, както и че заинтересованите страни ще могат да изразят мнението си по отношение на политиката на възнаграждение в своята компания. Настояваме също за създаване на международна структура, която да огласява лица с доход над 1 млн. евро, включително главните елементи на основното възнаграждение, премии, обезщетенията при продължителна нетрудоспособност и пенсионните вноски.
<P>
Призоваваме Европейската комисия да продължи работата си и да разработи строги, обвързващи принципи на възнагражденията във финансовия сектор, освен тези, които вече сме съгласували. Настояваме за котираните предприятия да се създаде система, осигуряваща пълна прозрачност и която ни позволява да установим кои от тях се придържат към правилата и кои не. Считам, че можем да отидем още по-далеч по въпроса. Г-н член на Комисията, очаквам с нетърпение Вашите предложения относно корпоративното управление, оповестени в Зелената книга, тъй като това е друг пакет от документи, по който със сигурност ще продължим да работим през следващите месеци и години.
<SPEAKER ID="455" NAME="Мишел Барние" LANGUAGE="FR">
Г-жо председател, госпожи и господа, в момента разискваме друг аспект от реакцията спрямо икономическата криза, а именно поуките, които можем да извлечем от нея. След като разгледахме проблемите на надзора, следващият въпрос е как най-добре да се реформират практиките на възнаграждение, които насърчават безразсъдното поемане на риск, как най-добре да се променят капиталовите изисквания.
<P>
Относно тези два въпроса искам да благодаря и да поздравя двамата ви колеги, г-жа McCarthy и г-н El Khadraoui, докладчиците в сянка, които работиха с вас и които демонстрираха ангажираността на Парламента за по-отговорна, по-надеждна и по-стабилна икономика и за пазари, които трябва - ще повторя - да се поставят отново в услуга на реалната икономика, в услуга на гражданите, а не обратното. Това е целта, относно която Комисията като цяло и аз самият в частност имаме пълно единодушие.
<P>
След изслушването подкрепям отговорния европейски бизнес, насочен към гражданите, с цел подобряване управлението на финансовите институции. Искам да благодаря на Парламента за подкрепата по тези въпроси, по тези задачи. Съгласен съм с Вашето наблюдение, г-н El Khadraoui. Необходими са обвързващи мерки относно политиките на възнаграждение във финансовите институции. Ето защо съм удовлетворен от компромиса, постигнат между трите институции относно промяната на директивата за капиталовите изисквания, позната като ДКИ ІІІ. Тя е балансиран, добре обмислен компромис със силно политическо послание към банките и обществеността.
<P>
Променената директива ще засили регулативната система и ще увеличи потребността от капитал в области, в които рисковете нямат адекватно капиталово покритие. Така ще ограничи практиките на възнаграждение, които, повтарям, насърчават поемането на прекомерен риск, което съвсем правилно се порицава от европейските граждани. Това е много важна реформа, която включва аспекти със значителен принос за настоящата криза: търговските портфейли, комлексната секюритизация и практиките на заплащане. Това е текст, който не само въвежда на европейско ниво принципите на Съвета за финансова стабилност, договорени на срещата на Г-20 в Питсбърг през септември 2009 г., но отива и по-далеч, като поставя ясни и строги предели на променливите възнаграждения и същевременно дава свобода за маневриране на кредитните институции и инвестиционните дружества.
<P>
Плащането на премии на директорите на банки, които получават държавна помощ, е силно ограничено. Считам, че това е справедливо. Механизмът на връщане на премии дава също така възможност за връщане на част от премиите в случай на слаби резултати. Приемам със задоволство и факта, че тези мерки трябва да започнат да се прилагат от държавите-членки от 1 януари 2011 г. Считам, че е много важно за присъдените през 2010 г. премии, които обаче към 1 януари 2011 г. още не са изплатени, да се приложат изцяло новите правила.
<P>
Накрая, госпожи и господа, докладчици, трябва да предложим съответни правила и за другите финансови сектори, като застрахователния сектор и сектора на инвестиционните фондове, като се съобразим и отчитаме особеностите на всеки един от тях.
<P>
Няколко думи за корпоративното управление най-общо, защото освен горните аспекти, докладът на г-н El Khadraoui' ясно показва колко необходимо е да се подобри управлението на всички стопански субекти. Това е един от ключовите елементи на една по-устойчива и по-стабилна регулаторна рамка. Аз пристъпих към тази задача. Наскоро предложих международна програма за финансово регулиране за растеж. Зелената книга от 2 юни 2010 г. за корпоративното управление на финансовите институции е първата стъпка в тази насока. Подлагаме на преглед ролята на одиторите, на членовете на управителните съвети, за да установим дали всеки, натоварен с отговорност, е напълно компетентен да я носи. Това е едно от изискванията, съдържащи се във Вашия доклад, г-н El Khadraoui. Вашият доклад разглежда и конфликтите на интереси, ролята и функциите на управителните съвети, управлението на риска, ролята на акционерите, надзорните органи и одиторите във финансовите институции. Предстои двумесечен период на открити консултации по всички тези въпроси.
<P>
През следващата година възнамерявам да предприема и проучване на корпоративното управление извън финансовия сектор, особено що се отнася до ролята на акционерите, многообразието и ролята на жените например в състава на корпоративните управителни съвети.
<P>
Трето, това е проблемът за актуализацията на капиталовото третиране. Току-що споменах ДКИ ІІІ и проблемът с възнагражденията. Това е проблем, различен от този с капиталовите изисквания относно високорисковите дейности и търговските портфейли на банките, които едновременно са в основата на кризата. Вече знаем, че настоящите равнища на капитал, обезпечаващ тези активи, са съвсем недостатъчни в условията на финансова криза. ДКИ ІІІ засилва регулацията в тази област, отстранява недостатъците в методите, по които се изчислява капиталът спрямо търговския портфейл, и чувствително увеличава равнището на капитала, обезпечаващ активите.
<P>
Госпожи и господа, някои от вас несъмнено са обезпокоени, че тези ключови реформи няма да бъдат осъществени до края на 2011 г. Давам си сметка за този риск. Въпреки това, когато стана ясно, че САЩ не са в състояние да приложат новите правила на Базелския комитет относно търговските портфейли до края на 2010 г., по време на последното ми посещение в САЩ, заедно с Тим Гайтнер, финансов министър на САЩ, направихме преглед на този проблем и стигнахме до споразумение за датата на въвеждане на новите правила на международно равнище. Споразумението бе постигнато през май, когато в Базелския комитет се договориха, че държавите-членки ще започнат да прилагат новите правила към края на 2011 г.
<P>
Предвид гъвкавите и интернационализирани пазари считам, че е извънредно важно да имаме глобално управление по-специално между американците и европейците. Убеден съм, че договаряйки този срок, гарантираме, че всички наши международни партньори, главно САЩ, ще въведат правилата съгласно променения график.
<P>
Съзнавам, че преговорите относно ДКИ ІІІ понякога са много трудни. Желая, г-жо председател, още веднъж да благодаря на г-жа McCarthy и на докладчиците в сянка за проявената настойчивост, творчество и възприемчивост. Удовлетворен съм, че аз, моите сътрудници и колеги в генералната дирекция са в състояние да работят с вас в подобно разбирателство.
<SPEAKER ID="456" NAME="Ole Christensen" LANGUAGE="DA">
Г-жо председател, финансовите стимули, които премиите представляват и които се отразиха върху поведението на борсовите посредници, мениджърите на портфейли и директорите във финансовия сектор, бяха основните фактори, допринесли за финансовата криза. Знаем резултата от нея и е очевидно благоприятно директивата да се променя така, че да можем да избегнем подобно нещо в бъдеще. В това отношение искам да поздравя докладчика за новото споразумение и да й благодаря за свършената работа.
<P>
В комисията по заетост и социални въпроси ние действително разисквахме политиките на възнаграждение и поради това приветстваме онези области в споразумението, които наблягат например върху повече откритост и прозрачност във връзка с предоставянето на информация на всички заинтересовани страни - акционери, служители, общественост и органи на властта.
<P>
Нещо повече, в становището на комисията по заетост почти единодушно бяхме в подкрепа на забрана на опциите върху акции. Тези опции бяха инструментът в схемата на премиите, който насърчи в най-голяма степен поемането на ненужни рискове, довели до загуби. Дори финансовият сектор признава този проблем, поради което съжалявам, че споразумението не съдържа забрана на опциите върху акции.
<SPEAKER ID="457" NAME="Othmar Karas" LANGUAGE="DE">
Г-жо председател, госпожи и господа, Съветът отново отсъства. Би могло да се предположи,че Съветът въобще не си дава сметка за политическото послание, което тези регулации или собственото му отсъствие изпраща.
<P>
По време на преговорите Съветът застана на страната на получателите на премии. Европейският парламент е за ясни европейски регулации. Ние сме за максимални ограничения. Ние сме за методи на заплащане, които могат да предизвикат по-малък риск. Ние сме за отговорност. Ние подкрепяме ограничаването на премиите на мениджърите на банки, подпомагани с публични средства. Не искаме паричните средства да превишават блокирания капитал. Успяхме да се вместим в графика. Удовлетворени сме, че членът на Комисията Барние е договорил с американците, че втората част - за банковите и търговски портфейли - трябва да бъде приложена глобално, едновременно от всички.
<P>
Важно е също, че модифицирахме търговските и банкови портфейли. Изискванията за разкриване на информация очевидно са под засилен контрол, включването на риска от пресекюритизация в търговски портфейли бе модифицирано за банкови портфейли и за търговски портфейли бяха въведени стрес тестове, образуване на капиталови буфери за кризисни периоди.
<P>
Важно е също така, че засилихме превантивните мерки срещу несъстоятелност в търговските портфейли и по този повод искам да кажа, че освен това се нуждаем и от хармонизирано европейско право на несъстоятелността. Ние подкрепяме този компромис, тъй като ни води по-нататък в правилната посока.
<SPEAKER ID="458" NAME="Olle Ludvigsson" LANGUAGE="SV">
Г-жо председател, премиите и системите на възнаграждение са нещо, за което се наслушахме на риторика през последните години. От друга страна, бяха взети много малко конкретни мерки. Ето защо е положителна крачка, че сега създаваме законодателство, което е ясно и приложимо. Това законодателство най-вероятно ще намали късогледото и излишно поемане на риск във финансовия сектор. То ще понижи равнището на риск и ще засили стабилността.
<P>
Секторът на финансовите услуги трябваше отдавна да е премахнал елементите на системата от премии, които вредят на обществото от дълго време, но понеже това не се случи, не ни остава нищо друго освен да приемем закон. За обществото е твърде рисково да приеме изцяло статуквото. Данъкоплатците вече платиха твърде много за покриване на загубите на банките, поели твърде висок риск. Сега е жизнено важно точното прилагане на директивата в държавите-членки и ефективното използване на регулациите, което трябва да съдейства за промяна на сегашната култура на премии.
<SPEAKER ID="459" NAME="Sharon Bowles" LANGUAGE="EN">
Г-жо председател, реформата на банковия капитал е най-важният законодателен отговор досега на Европа спрямо кризата и заслужава най-високата оценка. Да, имам предвид най-високата, наред с надзорната структура. Недообезпечеността на търговските портфейли беше основната причина за кризата, правейки спекулативната търговия за собствена сметка атрактивна и почти безплатна. Така че три-четирикратното увеличение на капитала, покриващ подобни търговски позиции, трябва да се приветства като пряко насочен към основната причина за кризата и премахва мотива за казино банкиране.
<P>
Относно възнагражденията, когато за пръв път предложих еднократните големи премии и пенсии да се изплащат от подчинен дълг, мнозина заявяваха, че няма да проработи. Ето защо благодаря на докладчика и колегите докладчици в сянка, че подкрепиха тази идея, която ние превърнахме в условен капитал и тя вече е част от общоприетия начин на мислене. Съжалявам, че определени текстове относно избягването на данъчно облагане не можаха да бъдат включени, но все пак забранихме плащания по начини, целящи да подкопаят смисъла на тази директива.
<SPEAKER ID="460" NAME="Pascal Canfin" LANGUAGE="FR">
Г-жо председател, г-н член на Комисията, моята политическа група е особено удовлетворена, че директивата беше приета. Това вероятно е директива, която съдържа най-смелите правила в света относно факторите, влияещи върху възнагражденията. Трябва да подчертая, че готовността силно да се ограничат променливите възнаграждения на директори на банки, подпомагани от бюджета, и дори възможността да се отсрочи изплащането на до 70% от премиите на търговците е от дългосрочен интерес за банките и оттук по възможност да се отчетат поетите рискове и негативните ефекти от тях с цел да се намалят премиите са важни правила, които превръщат принципните ангажименти на Г-20 в реалност на европейско равнище.
<P>
Обаче трябва да кажа също, че при преговорите с останалите докладчици в сянка и със самия докладчик ние постоянно се натъквахме на липсата на ангажираност от страна на държавите, с огромно разминаване между, от една страна, изтънчената реторика за регулиране на капитализма, за повишаване на моралните стандарти на капитализма, и от друга, с преговорните позиции на Съвета и основните държави, които постоянно отказваха да приемат фактите и се опитваха да стеснят обхвата и да разводнят всички наши смели предложения. Трябва да кажа, г-н член на Комисията, че Комисията в голяма степен беше на наша страна в тази битка. Ето защо считам, че това е наше съвместно постижение.
<P>
Понастоящем нещо важно е заложено на карта. Тъй като загубихме, трябваше да направим компромиси. Загубихме редица битки, имащи за цел съгласуване на показатели, и трябваше да ги подменим с поредица от думи, често доста двусмислени, като "оправдан", "подходящ" и "балансиран". Предизвикателството сега е бъдещият европейски банков орган да преведе тези принципи и двусмислици в реални показатели, които после да бъдат прилагани от всички банки и всички държави-членки. Ето защо, г-н Барние, искам да знам как възнамерявате да окажете натиск и строго да следите тези бъдещи процеси, така че текстът, който ще гласуваме утре, да не бъде изопачен.
<SPEAKER ID="461" NAME="Franz Obermayr" AFFILIATION="NI">
(DE) Г-жо председател, очевидно все пак сме научили нещо от кризата и то е, че не трябва повече да се насърчава или възнаграждава безотговорната стопанска дейност. Системата, подкрепяща заплащане само на онези премии, в нашия случай 20% или 30%, подпомага усилията за управление на дружествата по един по-устойчив начин. Регламентът трябва също така да даде пример на гражданите, тъй като досега те платиха достатъчна част от сметката и е непонятно защо техните данъци се използват за заплащане на премии на безотговорни мениджъри.
<P>
Разполагаме с регулация, която е уникална в глобален мащаб. Ако ЕС иска да избегне възможността от емиграция към Ню Йорк и Токио, той трябва да може да извади от ръкава втори коз, което означава да настоява по-категорично за обща регулация на международно равнище. В края на краищата, всички мениджъри, които работят успешно и отговорно, също искат да заработват добре.
<P>
Освен това може би си струва да се има предвид прилагането на изискванията за корпоративно управление, които нямат отражение върху максималното равнище на възнагражденията на мениджмънта, дори за дружества, които не са регистрирани на фондовата борса. Това е фундаментална промяна към по-голяма устойчивост и ефективност на разходите и да се надяваме ще ни отдалечи от спекулациите.
<SPEAKER ID="462" NAME="Sławomir Witold Nitras" AFFILIATION="PPE">
(PL) Г-жо председател, струва ми се, че успяхме да направим нещо значително относно регулирането и създаването на нова рамка на политиката за възнаграждение. От една страна, успяхме да стигнем до единодушие, че ескалацията на възнагражденията бе фактор, спомогнал за възникването на финансовата криза. Ние успяхме също така да се споразумеем, че трябва да увеличим ролята на управителните органи и особено на надзорните органи, включително вътрешния и външния надзор в дружествата. Споразумяхме се също, че трябва да бъдат установени общи принципи за ситуации, когато трябва да се сформира изцяло независим комитет за управление в дадено дружество. Накрая, успяхме да постигнем споразумение, за което говориха изказалите се по-рано - премиите трябва да бъдат свързани с дългосрочните финансови резултати, като те могат и да се анулират.
<P>
Постигнахме съгласие и по нещо друго, което ми изглежда не по-малко важно - обединихме се около мнението, че политиката за възнаграждение, макар несъмнено да е неприемлива, не е била основната и със сигурност не е единствената причина за финансовата криза. Особено съм удовлетворен от последния пункт, защото, ако бяхме записали това в доклада - а имаше такива предложения - щяхме да се позовем на информация, която просто е невярна и това не би ни помогнало в борбата с причините за кризата. Благодаря на всички колеги от Парламента за сътрудничество им относно доклада.
<SPEAKER ID="463" NAME="Carl Haglund" AFFILIATION="ALDE">
(SV) Г-жо председател, аз бях докладчик в сянка за втория доклад и искам най-напред да благодаря на нашия докладчик за отличното сътрудничество.
<P>
След дълбоката финансова криза вероятно за нас е съвсем естествено да направим преглед на политиката на възнаграждение в този сектор. Същевременно трябва да признаем, че проблемът, без никакво съмнение, е интересен политически и е доста популистки. Ясно е, че се нуждаем от принципи, които насърчават и създават насоки за стабилна политика за възнаграждение. Известни са ни отделни случаи, при които политиката на възнаграждение би могла да породи проблеми като тези, които наблюдаваме през последните години.
<P>
В същото време трябва да избягваме широките обобщения и обвиненията към сектора като цяло. Може би трябва да си припомним, че едва ли е в интерес на дадено дружество да насърчава поемането на прекомерен риск. Ето защо аз съм особено удовлетворен, че наред с други неща, постигнахме споразумение относно принципа "изпълнение или обяснение". Накрая, успяхме да постигнем сравнително балансиран резултат. Считам, че това е добър резултат, макар че като политици, считам, че може би по принцип не трябва да навлизаме в такива подробности, както направихме в случая.
<SPEAKER ID="464" NAME="Burkhard Balz" AFFILIATION="PPE">
(DE) Г-жо председател, г-н Karas вече спомена някои ключови аспекти. Напълно споделям мнението му по тях. Считам, че са необходими по-строги капиталови изисквания за финансовите институции в количествено и качествено изражение. Едно нещо е безусловно сигурно, а именно, че Базелските правила трябва допълнително да се усъвършенстват. Обаче насилването на ситуацията няма да помогне, а би могло да има и изцяло обратен ефект.
<P>
Очевидно е, че финансовата криза е глобална. Ето защо поуките, които трябва да извлечем от нея, трябва да бъдат на глобално равнище. Това означава, че ако затегнем капиталовите изисквания, тази мярка трябва да се координира и на международно равнище. Условията на равнопоставеност трябва да се запазят. Съдейки в частност по решенията, взети през последните няколко дни от нашите приятели в САЩ, имам определени съмнения по въпроса.
<P>
Друго съображение, което според мен е много важно, е, че натрупването на текущи проекти не трябва да води до несъгласуваност. Например текстовете и приложенията трябва да останат съгласувани. Числовите примери в приложението трябва да съответстват на формулировките. Все пак отговорност за интерпретацията ще носи бъдещият орган за надзор.
<P>
Не трябва да забравяме и още нещо. Финансовата и реална икономика не са две автономни системи. Разпоредбите за капиталовите изисквания ще имат отражение върху реалната икономика. Но в дадения момент не знаем какво точно ще бъде то. Ето защо трябва да се извърши пълна оценка на въздействието, преди да направим каквито и да било промени в правната рамка. Такава бе линията, възприета от групата на Европейската народна партия (Християндемократи) от самото начало на преговорите. Компромисът, постигнат със Съвета, по мое мнение е следователно единственото разумно решение. Искам особено да благодаря на г-жа McCarthy и г-н Karas за приноса им по отношение на доклада.
<SPEAKER ID="465" NAME="Roberta Angelilli" AFFILIATION="PPE">
(IT) Г-жо председател, г-н член на Комисията, госпожи и господа, искам да благодаря на двамата докладчици за отличната работа. Ограниченията на премиите на висшите мениджъри е много важен знак. Преди всичко, защото за пръв път някъде по света се определя таван на заплащането на банковите директори, и второ, защото това е пакет с ясни правила - премиите на мениджърите трябва да се плащат само когато банките са натрупали печалби, а не само на базата на прогнозни резултати; и трето, защото новите мерки ще сложат край на насърчаване поемането на прекомерни рискове. Накрая, ще имаме повече прозрачност и отговорност, тъй като акционерите ще могат да вземат участие в събранията на акционерите и да упражнят правото да гласуват възнагражденията на директорите.
<SPEAKER ID="466" NAME="Miroslav Mikolášik" AFFILIATION="PPE">
(SK) Нецелесъобразните системи за възнаграждения съдействаха за прекомерното и нехайно поемане на риск за сметка на служители, спестители, инвеститори и цялостния стопански растеж, които в края на краищата също допринесоха за финансовата и стопанска криза.
<P>
По тази причина приветствам инициативата за регламентиране на политиките за възнаграждение в сектора на финансовите услуги, която държи сметка за факта, че мениджърите често се поддават на лични финансови интереси, когато ръководят дадено дружество.
<P>
Поемането на прекомерен риск в редица случаи противоречи на дългосрочните интереси на дружеството и неговите акционери. В случая с банките и другите финансови институции - дори нещо повече - данъкоплатците се сблъскват с риска да трябва да поемат за своя сметка част от спасителните мерки в случай на финансови затруднения.
<P>
По мое мнение трябва да гарантираме висока степен на прозрачност на възнагражденията и да засилим правата на акционерите да контролират политиките за възнаграждение на мениджърите на дружеството и да изразяват мнението си на годишните събрания на акционерите.
<SPEAKER ID="467" NAME="Andreas Mölzer" AFFILIATION="NI">
(DE) Г-жо председател, в момента в Австрия фактически се закриват пощенски клонове, докато в същото време се наблюдава 40% увеличение на заплатите в Post AG, но само на заплатите на ръководния персонал. Обаче, особено по време на криза, населението като цяло не може да възприеме такива фантастични заплати, прекомерни премии и множество получатели на обезщетения при прекратяване на трудово правоотношение. Няма да бъде лесно да се сложи край на подобно нещо.
<P>
Добре известно е, че германските закони за целесъобразност на възнагражденията на управителните съвети просто доведоха до по-голяма бюрокрация и по-силно влияние на чуждестранните инвеститори върху политиката за възнаграждение и стратегията на дружествата. Опитите да се накара управленския персонал да бъде по-отговорен чрез задържане на възнаграждението, бяха осуетени чрез нови политики за застраховане. Проектът на ЕС трябва да си вземе поука от това.
<P>
Когато някой чуе, че оповестяването на мениджърските заплати в САЩ е довело до увеличаването им, става ясно, че нашият план е като борба с хидра. Един главен контролиращ във всеки случай ще бъде затруднен едновременно да отговоря за две конкуриращи се помежду си дружества. Факторите за определяне на премии определено трябва да бъдат прозрачни.
<SPEAKER ID="468" NAME="Mairead McGuinness" AFFILIATION="PPE">
(EN) Г-жо председател, искам да благодаря на докладчиците и Комисията. Това е област за специалисти, но всеки гражданин на Европа ще бъде доволен, че Парламентът, Комисията и Съветът са се заели с въпроса за прекомерните възнаграждения. Знаем само за ексцесите в банковия сектор поради катастрофата, която настъпи. Бих могъл да споря, че дори нещата в банковия сектор да бяха благоприятни, в публичните възприятия като цяло възнагражденията са извън всякаква мяра.
<P>
Ключ за всичко това е прозрачността. Когато хората са информирани за ставащото, тогава можем да предприемем мерки. Ние обнародвахме заплащането на селските стопани - от най-малкия до края на веригата - и разглеждаме това като прозрачност. Според мен банкерите правят печалба от публичните пари, от своите акционери и от онези от нас, които вземат заеми, така че е крайно време да се заемем с този конкретен проблем. Аз обаче не съм убедена, че начинът на мислене на банкерите се е променил изобщо и се опасявам, че когато накрая всичко отшуми, освен ако Комисията не действа решително, ще се върнем в изходно положение.
<SPEAKER ID="469" NAME="Мишел Барние" LANGUAGE="FR">
Г-жо председател, силно съм силно впечатлен, че все още имате търпение да ме слушате, тъй като съм с Вас вече четири часа, но за мен е удоволствие да съм тук, да отговарям на вашите въпроси и да слушам вашето разискване по някои много важни проблеми.
<P>
Още веднъж, моите благодарности за г-жа McCarthy и г-н El Khadraoui и на всички членове на комисията по икономически и парични въпроси за ангажираността, приноса и съществените подобрения, които вие, докладчиците, направихте в тези текстове.
<P>
Все още ни чака много работа по проблемите на финансовия сектор, възнагражденията в другите финансови сектори, корпоративното управление, ДКИ ІV, дериватите, късите продажби и през септември ще предложа някои разпоредби в тези области.
<P>
Само днес колегията одобри два законодателни текста относно гарантирането на депозитите и обезщетяването на инвеститорите, както и Бялата книга за гаранциите в застрахователния сектор.
<P>
Но да се върнем на днешните текстове, които утре ще гласувате. Считам, че това са издържани текстове, които спечелиха от големия брой обсъждания в хода на преговорния процес, от положителните промени, предложени от вашата комисия, в частност що се отнася до подробностите за изчисляване на възнагражденията, прозрачността на политиките за възнаграждение, ограничаване на премиите в онези дружества, които са ползвали държавна помощ, и тяхното дължимо възстановяване.
<P>
Що се отнася до международната конкурентоспособност, искам да ви напомня, че принципите за възнаграждение на Съвета за финансова стабилност са общи принципи, предназначени за държави, които се намират на различни равнища на икономическо развитие. Между тези държави са налице значителни различия и там, където общите принципи на Съвета за финансова стабилност позволяваха, остана твърде голяма свобода за маневриране при прилагането им. В действителност, на европейско равнище това беше необходимо, за да се гарантира, че държавите-членки прилагат текста на директивата последователно. Бяха приложени ясни правила, нетърпящи тълкувания. Както многократно съм казвал по повод на голям брой случаи, не считам, че една ясна, последователна законодателна рамка по някакъв начин ще застраши нашата международна конкурентоспособност. Дори считам, че ако Европа бъде първият континент, въвел тези интелигентни разпоредби и интелигентен надзор, тя ще се ползва с конкурентно предимство.
<P>
По отношение на това, което казвате за механизмите на новите европейски органи, ние все пак трябва да сме ги създали, а те още не са създадени. Това е целта на разискванията, които водим със Съвета понастоящем. Според мен тези нови органи трябва да имат реални правомощия да координират и да бъдат в състояние да гарантират синхронизираното и последователно прилагане на тези общи правила. Освен това трябва да има възможност за вземане на решения, отнасящи се пряко до институциите, в случай че европейското право не се прилага коректно. Това, г-н Canfin, включва решения за правилата относно възнагражденията.
<P>
Ето защо, уверявам ви, през следващите дни Комисията ще бъде извънредно бдителна относно тези различни аспекти.
<P>
А сега желая да кажа няколко думи за прилагането на новите правила. Те трябва да са валидни за всички фирми, занимаващи се с инвестиционно банкиране. Директивата включва общия принцип на съразмерността, който прави възможно прилагането на принципите да се приспособя към различните кредитни институции, имайки предвид тяхната правна структура, размер, сложност и характера на дейността им. Твърдо сме уверени, че благодарение на вас ДКИ ІІІ ще предизвика значителни промени в практики, които досега са били твърде чести и доведоха до поемане на прекомерен риск от банките и оттук - до икономическата криза, последиците от която изпитваме днес.
<P>
Трябва да благодаря на г-н Karas за неговата подкрепа по проблема за едновременното прилагане със САЩ, както бе договорено, на закона за несъстоятелността. Ние ще работим в тази насока в рамките на програмата за разрешаване на кризата, но това е дългосрочен проект.
<P>
Г-н Christensen, Вие наблегнахте на необходимостта от прозрачност. Това е много важен аспект, по който Европейският парламент трябва да направи още много, за да подобри първоначалните предложения на Комисията и аз Ви благодаря за това.
<P>
Г-жа Bowles спомена основния проблем за капитализацията, така както направи и г-н Balz преди малко. Капитализацията наистина е важна. Все пак считам, че една подходяща рамка за вътрешен и външен надзор, по които също разискваме, е толкова важна. Относно ДКИ ІV, която се обсъжда с банките, трябва да Ви кажа, г-н Balz, че с нетърпение и загриженост очаквам да приключат макроикономическото проучване и оценката за въздействие, от които имаме нужда, за да можем да съгласуваме мерките, съдържащи се в ДКИ ІІІ и ДКИ ІV. Трябва да се съгласуват самите Базелски мерки, трябва да има съгласуваност между Базелските мерки и другите превантивни предохранителни мерки, вътрешния и външния надзор, корпоративното управление, фондовете за преобразуване на проблемни банки и набора от предпазни инструменти и накрая идва окончателното съгласуване, към което съм особено внимателен - и ще кажа още веднъж като заключение - едно уверено, но далновидно съгласуване между това, което САЩ правят и трябва да правят, от една страна, и това, което ние трябва да направим от европейска гледна точка, от друга.
<P>
Трябва да постигнем точно тези цели. Те бяха поставени от Г-20. Трябва да ги постигнем едновременно и ви уверявам, че това ще се случи.
<SPEAKER ID="470" NAME="Arlene McCarthy" LANGUAGE="EN">
Г-жо председател, съвсем накратко, съгласна съм с г-жа McGuinness, че начинът на мислене и културата не са се променили. Всъщност през последната седмица някои банки и институции пробваха да предотвратят предложенията, които ще гласуваме утре. Ето защо влизането им в сила е жизнено важно, ето защо националните регулаторни органи трябва да намерят кураж да въведат това законодателство в действие и ето защо утре членовете на Парламента трябва решително да ги подкрепят и да дадат ясен сигнал на банките и обществеността, че ние наистина възнамеряваме да реформираме и трайно да променим дискредитираната култура на премиите. Считам, колеги, че това е началото, а не краят на процеса. Ето защо призовавам колегите решително да подкрепят доклада по време на утрешното пленарно заседание.
<SPEAKER ID="472" NAME="Saïd El Khadraoui" LANGUAGE="NL">
Г-н председател, госпожи и господа, аз също ще бъда кратък. Считам, всички ще се съгласят, че са необходими основни правила за политиките за възнаграждение и е ясно - от оценката на препоръките относно политиките за възнаграждение, обнародвани от Комисията преди година - че те трябва да са колкото е възможно по-обвързващи. Убеден съм, разбира се, че не всеки иска да се отиде толкова далеч по въпроса и не всеки е толкова смел, но всички ние трябва да приемем, че това, което обсъждаме днес и което, да се надяваме, ще приемем утре, е просто само първата крачка в правилната посока. Това не може да е краят на историята.
<P>
Очевидно е, че все още има работа, която трябва да се свърши. Надзорните органи трябва да бъдат засилени, така че да има възможност и за външно наблюдение върху политиките за възнаграждение на дружествата. Трябва да се изясни ролята на комитетите за определяне на възнагражденията, както и връзката им с ангажираните с управлението на риска. Ролята на акционерите също трябва да се засили. Ето защо, г-н член на Комисията, съм доволен да чуя, че подкрепяте регулаторната рамка за корпоративно управление за всички дружества, и считам, че през следващите месеци трябва да се състои задълбочено разискване с акционерите по проблема. Това е важно и е значим сигнал за нашите граждани, че имаме сериозно намерение да установим строги основни правила в това отношение в интерес на самите дружества и на икономиката.
<SPEAKER ID="473" NAME="Председател">
Разискването приключи.
<P>
Гласуването ще се проведе утре (сряда, 7 юли 2010 г.).
