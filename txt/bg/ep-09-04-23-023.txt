<CHAPTER ID="023">
Проблемът, свързан с профилирането, по-специално въз основа на етническа и расова принадлежност, в рамките на борбата с тероризма, дейността на правозащитните органи, имиграцията, митническия и граничния контрол (разискване) 
<SPEAKER ID="525" NAME="Председател">
Следващата точка е докладът на г-жа Ludford - от името на комисията по граждански свободи, правосъдие и вътрешни работи, относно проблема, свързан с профилирането, по-специално въз основа на етническа и расова принадлежност, в рамките на борбата с тероризма, дейността на правозащитните органи, имиграцията, митническия и граничния контрол.
<SPEAKER ID="526" NAME="Sarah Ludford">
докладчик. - (EN) Г-жо председател, през изминалото десетилетие бяха въведени закони и практики, които позволяват запазването и обмена на огромен обем от лични данни. Понастоящем самият Европейски съюз предлага редица мерки, които улесняват профилирането - техника за събиране на едно място на данни от различни източници с цел създаване на матрица, с помощта на която се идентифицират онези хора, чиито характеристики, поведение или връзки изглеждат съмнителни и които подлежат на по-нататъшна проверка като възможни извършители на престъпление или тероризъм.
<P>
Беше направена и крачка напред към приемането на прогностичен и превантивен подход, който макар че не е без стойност при определени обстоятелства, може да доведе до репресивни мерки срещу невинни хора въз основа на стереотипи, а често и въз основа на расова или религиозна принадлежност.
<P>
Причината за моите опасения по отношение на профилирането и извличането на информация е, защото те са в разрез с общото правило, че решенията за дейността на правозащитните органи следва да се основават на личното поведение на отделните лица. Съществува опасност невинен човек да стане обект на произволни спирания, разпити или ограничения за пътуване. Освен това, ако информацията не бъде заличена навреме, могат да последват по-дългосрочни ограничения, като откази на визи, на допускане за пътуване, забрана за работа или дори арестуване или лишаване от свобода.
<P>
В свят на все по-интензивен международен обмен на данни идентифицирането на дадено лице като представляващо интерес за сигурността или полицията, ако не се промени, би могло да има не само неприятни или скъпоструващи, но и наистина ужасни последствия. Човек трябва само да си припомни случая с измъчвания от полицията канадски гражданин Махер Арар, чиято потресаваща история е разказана във филма "Rendition" и чието задържане се дължи на профилиране въз основа на връзките на брат му - този човек не е направил нищо, с което да предизвика подозрение, и въпреки това прекарва седем месеца в сирийски затвор, изтезаван през цялото време.
<P>
Представеният от мен доклад беше изготвен с ценната помощ на докладчиците в сянка, на които благодаря от все сърце. В него накратко са изложени въпросите за правата на човека, защитата на данните и стандартите за недискриминация в опит да се защитят двата основни принципа при всеки случай на профилиране - репресивните действия да са основани на поведението на отделните лица и да се спазва принципът на равнопоставеност пред закона.
<P>
Не всяко профилиране повдига възражения от правно естество. Ние всички сме гледали криминални филми, в които психологът е извикан да направи криминален профил на заподозрения в убийство и ако свидетелят даде точно описание - профил на банков крадец например - бял мъж на 30 години, би било пълна глупост да се арестува например азиатка на около 50 години.
<P>
Най-очевидният риск на профилирането се базира на етническата и расовата принадлежност Ако се използва от полицейските служители като единствено основание за спиране, претърсване или арестуване, това е воден от леност и подвеждащ стереотип, който е равнозначен на незаконна дискриминация на малцинствата.
<P>
Голяма загриженост поражда преследването на ромите по този начин. В моя собствен град, Лондон, колизиите с мургави младежи доведоха до затягане на правилата и предпазните мерки, като нито една мярка, трябва да подчертая, не следва да пречи на разследването на престъпленията.
<P>
Освен опасенията по отношение на легитимността аз поставям под силно съмнение ефективността на профилирането. Да се продължи следенето на заподозрени въз основа на това как изглеждат или се държат може да отвлече вниманието от онези, които са действително опасни престъпници. Съществува и рискът истинските престъпници да се нагодят към профила, като използват невинно изглеждащи хора за контрабандисти на наркотици или терористи самоубийци или като определят нови маршрути, далеч от наблюдаваните.
<P>
Усилията за борба с тероризма поставят в светлината на прожектора азиатци, особено с пакистански произход. Тридесет и два процента от британските мюсюлмани съобщават, че са били обект на дискриминация на летищата. Съществува голям риск тези хора да се отчуждят, което може да ги накара да спрат да сътрудничат на полицията, което пък от своя страна пречи на сигурността.
<P>
Ето защо настоящият доклад призовава за европейско или национално законодателство, регламентиращо профилирането, което да е съобразено със съществуващите европейски закони и международните договори. Ако е възможно, всички свързани с профилирането предпазни мерки следва да бъдат събрани в един правен инструмент.
<P>
В допълнение към правната оценка по-нататъшните проучвания следва да се насочат към пропорционалността и ефективността на профилирането. Агенцията за основните права и Европейският надзорен орган по защита на данните в зависимост от възможностите си следва да играят ключова роля в тези проучвания.
<P>
В заключение, ако искаме профилирането да се използва легално и честно като средство за поддържане на сигурността, трябва да установим съгласувана и безпристрастна правна рамка.
<SPEAKER ID="527" NAME="Ласло Ковач">
член на Комисията. - (EN) Г-жо Председател, от името на Комисията бих желал да приветствам тази инициатива на Парламента да насочи вниманието на европейско ниво към проблема, свързан с профилирането, по-специално въз основа на етническа и расова принадлежност, в рамките на борбата с тероризма, дейността на правозащитните органи, имиграцията, митническия и граничния контрол.
<P>
Докладът Ludford представлява много добра платформа, която допринася още повече за решаването на проблема, като открива широко разискване и дава предложение за справяне с въпроса. Бих желал да подчертая, че вече съществуващото законодателство за защита на данните осигурява високо равнище на защита на личните данни - включително чувствителни данни като етническа и расова принадлежност - и се прилага независимо от използваната технология. Поради това е очевидно, че общите принципи за защита на данните се прилагат и към профилирането като начин за обработка на данни.
<P>
Комисията е твърдо убедена, че неоправданото или ненужно етническо профилиране е несправедлива и забранена практика, дори когато се прави за целите на правоприлагането или във връзка с имиграцията, митническия и граничния контрол, и е противно на основните ценности на Европейския съюз.
<P>
Във важни инструменти, предложени от Комисията - като например Шенгенския граничен кодекс, ЕВРОДАК, Информационната система на Шенген (ИСШ), Визовата информационна система (ВИС) - използването на неоправдани техники за етническо профилиране не е разрешено. Например що се отнася до граничния контрол, разпоредбите на член 6 от Шенгенския граничен кодекс изискват граничните служители да осъществяват проверки, без да дискриминират пътниците въз основа на расова или етническа принадлежност, религия или убеждения.
<P>
Бих искал да спомена също така дейността на Агенцията за основните права в тази област. Агенцията скоро ще представи наръчник за добрите практики при борбата и предотвратяването на етническото профилиране. Комисията подкрепя включването в работната програма за 2010 г. на общо обучение относно ФРОНТЕКС, при което споменатият наръчник може да бъде използван. Комисията също така подкрепя включването в работната програма за 2010 г. на проект за приложение на член 6 от Шенгенския граничен кодекс, насочен срещу събирането на данни.
<P>
Най-накрая, Комисията приветства проучването за малцинствата и дискриминацията, което беше представено вчера. Разделите за дейността на правозащитните органи и граничния контрол ни предоставят допълнителни актуални данни за случаи на етническо профилиране. Разбира се, Комисията ще проучи внимателно резултатите от изследването за малцинствата и дискриминацията, което ще се публикува глава по глава в течение на годината. Но още отсега можем да заключим, че расизмът и ксенофобията продължават да съществуват като явления в Европейския съюз и засягат живота на членовете на етнически малцинства.
<P>
Комисията е съгласна с твърдението в проектодоклада, че обработването на данни за статистически цели, включително за етническа и расова принадлежност или произход, може да се използва за установяване на непряка дискриминация или неоправдани практики на правозащитните органи. Този аспект обаче трябва да бъде правилно оценен. Поради това Комисията проучва възможността да поиска от Работната група по защита на данните по чл. 29 да подготви мнение относно обработката на личните данни за статистически цели, включително етническа и расова принадлежност и произход.
<P>
Комисията също така следи отблизо дейността на Съвета на Европа по проектопредложението за профилирането. Предстои Комисията да подаде искане до Съвета за мандат, който да й позволи да преговаря по това проектопредложение.
<P>
Що се отнася до нуждата от правна рамка, която да даде определение за профилирането, Комисията счита, че съответното европейско законодателство относно граничното управление и защитата на данни е адекватно, за да се осигури защитата на основните права. И наистина, неговите изисквания са всяка дейност по обработка да се основава на специфични, признати правни основания и да спазва в частност принципите на необходимост, пропорционалност, целево ограничаване и прецизност. Надзор над нея могат да упражняват независими обществени власти. Понастоящем рамката съдържа и стриктни правила относно обработката на чувствителни лични данни или автоматични решения. Всички тези принципи се прилагат и към профилирането, като начин за осъществяване обработка на лични данни.
<P>
Комисията се ангажира - и аз лично се ангажирам - да се бори с расизма и ксенофобията с всички средства, предоставени й от Договорите, като това включва случаи, в които расизмът идва от публични власти. Комисията е решена да засили политиката си за борба с расизма и ксенофобията в контекста на Стокхолм, което трябва да включва и справяне с въпроса за етническото профилиране.
<P>
Отново, от името на Комисията, силно приветствам проектодоклада и очаквам с нетърпение приемането му на пленарно заседание утре.
<SPEAKER ID="528" NAME="Claude Moraes">
от името на групата PSE. - (EN) Г-жо председател, като социалисти ние напълно подкрепяме този доклад, за който работихме, защото считаме, че за първи път в този Парламент политическото, правно и морално разискване относно етническото профилиране и въздействието му върху обикновените хора беше подобаващо повдигнато.
<P>
Считаме, че профилирането по презумпция и незаконният достъп до данни са проблеми, които отдавна не са били разглеждани, и аз силно приветствам положителния подход на Комисията едновременно за признаването на този проблем и за разбирането, че чрез етническото профилиране може да се предизвика непряка дискриминация.
<P>
Социалистите се надяват, че ако този доклад бъде приет утре, и след публикуването на предстоящата препоръка на Съвета на Европа относно профилирането, ще има достатъчен политически стимул този проблем да бъде разгледан на най-високо равнище. Защо? За моя избирателен район - Лондон, и лично за мен, мога да кажа, че знам какво означава етническо профилиране. Означава да бъдеш спиран и проверяван редовно заради външния си вид, вместо да бъдеш спиран и проверяван, защото така изисква добрата работа на разузнаването, на полицията, заради въведените добри процедури.
<P>
Този вид профилиране е загуба на средства. С него не се залавят терористи; с него не се залавят престъпници. С него непряко или пряко се превръщат в мишени уязвимите хора с етнически произход, който просто се е оказал неподходящ.
<P>
Това може да доведе - и мисля, че хората трябва да го разберат - до обиски с разсъбличане и други злоупотреби, каквито сме виждали. Този доклад е важна стъпка напред при защитата на хората срещу нещо, което досега е останало непроучено, и аз съм доволен, че Sarah Ludford сега го повдигна в Парламента, така че ние напълно ще подкрепим този доклад утре.
<SPEAKER ID="529" NAME="Carl Schlyter">
от името на групата Verts/ALE. - (EN) Г-жо председател, бих искал да благодаря на Sarah Ludford за нейния доклад. Kathalijne Buitenweg не можа да присъства, но аз ще представя нейната гледна точка.
<P>
Трябва да започна с въпроса: какво е терорист? Какви настроения създават терористите? Те създават несигурност. Терористите също така карат всички да се чувстват уязвими и им пречат да продължат живота си по начина, по който биха желали.
<P>
Ако пък разгледаме антитерористичното законодателство и профилирането, ще видим, че то създава несигурност и проблеми във всекидневния живот на хората. Не може да се води борба с тероризма с антитерористични закони, които създават същото чувство за несигурност.
<P>
Считам, че Съдът на европейските общности беше много ясен по този въпрос, като каза, че това трябва да бъде забранено. Можем да видим, че то не е нито ефикасно, нито законно. Центърът "Картър" в САЩ показа, че не е ефикасен. Немската схема за надзор над мъже мюсюлмани на възраст между 18 и 40 години в Германия не беше ефикасна. Тя не проработи и аз силно се надявам, че можем да премахнем и последните изисквания, които разрешават на летищата, пристанищата и др. да използват тези неефикасни методи, които карат хората да се чувстват зле.
<P>
А и как може да се твърди, че съществува високо равнище на сигурност, когато хора забравят компактдискове с данните на 20 милиона души в кафенета, и когато знаем колко лесно се пробива защитата на компютрите? Всъщност и аз като дете съм го правил.
<P>
Затова считам, че този доклад е важен. Съветът трябва да адаптира мисленето си и да похарчи ефикасно средствата, като се съсредоточи върху отделния човек, като съсредоточи времето си върху него, вместо да приеме етническото регистриране, което е изцяло в нарушение на всякакви стандарти за права на човека.
<SPEAKER ID="530" NAME="Emine Bozkurt" AFFILIATION="PSE">
(NL) На първо място, бих желала да благодаря на баронеса Ludford за този чудесен доклад. Докладът можеше да бъде дори по-силен, но така той представя напредъка в разискванията по този въпрос.
<P>
Понякога "профилирането" може да бъде необходимо, но такива случаи трябва да бъдат ясно разграничени и да се предотвратят злоупотребите спрямо тях. През последните години възможностите да се съхранява, разменя и тълкува информация се увеличиха по-бързо от необходимите ограничения, които демокрациите си налагат в това отношение. Службите за сигурност на САЩ не са събрали по-добра или по-ценна информация в резултат от незаконния достъп до данни и разследването въз основа на профилиране, а най-вече само по-голямо работно натоварване. Един служител по сигурността находчиво го сравни с това водна чаша да се пълни с противопожарен маркуч - с други думи, крайно неефикасно.
<P>
Естествено, профили, основаващи се на етнически произход, са били използвани години наред, макар че сме ги наричали по други начин. Дори аз, в пълен ръст 1,60 м, тоест едва ли с най-заплашителното телосложение, редовно съм била отстранявана от останалите пътници на митницата. Това е дребно лично неудобство, но много хора, които стриктно спазват закона, изпитват това неудобство не редовно, а систематично. На тези хора нашето общество изпраща послание, че са винаги подозрителни, по-малко ценени и недобре приети. Чрез този метод няма да хванем истинските престъпници, които идват от всяка група от населението.
<SPEAKER ID="531" NAME="Ласло Ковач">
член на Комисията. - (EN) Г-жо Председател, изказванията на различните членове на Европейския парламент показват колко важен е проблемът с профилирането и спазването на основните права, и вниманието, което Парламентът му отдава.
<P>
Докладът предоставя чудесна картина на въпросите, повдигани поради използването на техники за профилиране, в частност когато те се основават на етническа и расова принадлежност, националност или религия, за целите на правоприлагането, имиграцията или граничния контрол.
<P>
Комисията следи отблизо - и ще продължи да следи - повдигнатите проблеми поради използването на профилирането като цяло и в изрично посочените в доклада области в частност.
<P>
Комисията понастоящем започва консултации относно предизвикателствата, повдигани от новите технологии пред защитата на данните. Резултатите от тях ще предоставят на Комисията елементи, които ще подхранят обсъждането и ще дадат насоки за справяне с проблемите, които профилирането може да създаде в областите на правосъдието, свободата и сигурността.
<P>
Последните резултати, публикувани от Агенцията за основните права, относно малцинствата и дискриминацията в ЕС, които Комисията приветства вчера, показват, че расизмът и ксенофобията все още съществуват като явления в Европейския съюз и че засягат живота на нашите малцинства.
<P>
Комисията трябва внимателно да проучи резултатите от това изследване, за да реши какъв ход да предприеме. Отново силно приветствам проектодоклада и очаквам приемането му на пленарно заседание утре.
<SPEAKER ID="532" NAME="Sarah Ludford">
докладчик. - (EN) Г-жо председател, силно приветствам положителния отговор на г-н члена на Комисията. Смятам, че някои от нещата, за които той говори, ще бъдат изключително полезни - Агенцията за основните права, насоките относно етническото профилиране, работата на Комисията заедно със Съвета на Европа по неговата препоръка и предложението за искане на насоки от Работната група по защита на данните по чл. 29.
<P>
При все това, бих искала да насоча вниманието на Комисията малко по-конкретно върху специфичните проблеми на профилирането. Все пак имаме предоставена препоръка за профилирането, що се отнася до резервационните данни за пътниците (PNR данните), а това са специфични проблеми.
<P>
Бих искала да благодаря специално на малката, но отбрана група колеги, които допринесоха за разискването. Мисля, че се откроиха ясно две неща: на първо място, това, че така наречените "мерки за сигурност" могат да създадат несигурност, и на второ място, че могат да се превърнат в прахосване, вместо в концентриране на ресурси. Така че тук говорим както за ефективност, така и за граждански свободи.
<SPEAKER ID="533" NAME="Председател">
Разискването приключи.
<P>
Гласуването ще се проведе утре, петък, 24 април 2009 г., от 12 ч.
