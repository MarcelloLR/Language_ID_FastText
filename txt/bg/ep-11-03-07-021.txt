<CHAPTER ID="021">
Едноминутни изказвания (член 150 от Правилника за дейността)
<SPEAKER ID="146" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Г-н председател, на 17 февруари в областта Póvoa do Varzim торнадо удари парниците на 50 земеделски стопани, които преценяват понесените щети на 1,5 милиона евро. За няколко секунди торнадото е унищожило месеци на труд и години на инвестиции. Стопаните ще трябва да засадят нови насаждения и ще минат месеци, преди техният продукт да достигне пазара. На 27 февруари 2010 г. тези стопани вече бяха засегнати от друга буря. По онова време щетите бяха оценени като надвишаващи 4 милиона евро и органите до днес не са реагирали по никакъв начин по това.
<P>
Тези цифри разкриват значението на зеленчукопроизводството за местната икономика, като 2 000 семейства, общо близо 5 000 души и 10 000 пряко и косвено свързани работни места са в рисково положение в областта. Тези екстремни метеорологични явления са все по-чести и подлагат на риск такива дейности. Ако не е субсидирана, застраховката е толкова скъпа, че нейното сключване прави тази дейност несъстоятелна.
<P>
В този контекст аз мисля, че е важно Европейският съюз да разгледа създаването на общо минимално равнище на застраховка за всички селски стопани и изискванията за допускане до фонд "Солидарност". Жизненоважно е да се вземе предвид регионалното измерение: в противен случай регионите, изправени пред сериозни катастрофи, могат да бъдат изключени, защото прагът, определен за държавата членка като цяло, не е достигнат.
<SPEAKER ID="148" NAME="Председател">
Г-жо Patrão Neves, бих искал само да кажа, че, когато вземате думата, говорите по-дълго от времето, с което разполагате, и говорите много бързо, което създава известно затруднение за преводачите. Дали не бихте могли да синтезирате повече забележките си?
<SPEAKER ID="149" NAME="Monika Smolková" AFFILIATION="S&amp;D">
(SK) Г-н председател, миналата седмица словашкият заместник министър-председател и бивш европейски комисар, Ján Figeľ, преговаря в Брюксел за прехвърлянето на 350 милиона евро финансови ресурси от оперативните програми "Информационно общество, наука и изследване" и "Образование и включване" към оперативна програма "Транспорт".
<P>
Строежът на магистрали е действително нужен. Въпреки това, по същия начин, по който приехме Стратегия "ЕС 2020" и особено по време на криза, ние трябва да разберем, че премахването на пречките пред растежа на заетостта, посрещането на нови социални рискове и наблягането на образованието, науката и изследванията са първите предварителни условия за икономически растеж.
<P>
Прехвърлянето на финансиране изисква съгласието на всички членове на Комисията. Бих искала заедно със словашки учители, учени и други словашки граждани, които не одобряват това прехвърляне на финансиране, да изразя убеждението, че отделните членове на Европейската комисия ще защитават заетостта, образованието, науката и изследванията, които биха се възползвали в много голяма степен от 350-те милиона евро, докато в транспорта те ще представляват едва 11 километра магистрала, колкото и нужна да е тя.
<SPEAKER ID="150" NAME="Ramon Tremosa i Balcells" AFFILIATION="ALDE">
(EN) Г-н председател, миналия месец каталунската обществена телевизия (TV3) във Валенсия беше затворена от регионалното правителство на Валенсия. Тази мярка не само противоречи на европейските директиви относно езиковото многообразие, на Хартата за регионалните или малцинствени езици и на испанската Конституция, но затварянето на каталунската телевизия е и пряка атака срещу културното братство, което обединява каталунци и валенсианци чрез общ език.
<P>
Регионалното правителство на Валенсия сега налага забранителни санкции на частната асоциация Acció Cultural del País Valencià, която преди 20 години инсталира телевизионните ретранслатори, като ги принуждава да ги спрат.
<P>
Бих искал също така да обявя, че в испанския парламент беше внесена народна законодателна инициатива за запазването на приема на каталунска телевизия, подкрепена от 615 000 граждани. Испанското социалистическо правителство трябва да я вземе предвид, но досега не е направено нищо.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Г-н председател, госпожи и господа, Европейската комисия и останалата част от механизма за подпомагане в Гърция наскоро обявиха правителствен ангажимент за събиране на 50 милиарда евро до 2015 г. чрез продажба на държавна собственост.
<P>
Представителят на Комисията, г-н Деруз, направи изказване, в което посочи, че истинският залог за гръцката икономика е всеобхватната приватизация на държавна собственост. Държавната собственост в Гърция обаче не е единна и еднородна: търговската собственост, като сгради, които не изпълняват публични функции, е едно, а радикална промяна в използването на земята за сметка на околната среда е съвсем друго, тъй като излага на риск свободни пространства като старото летище на Атина, предвидени да компенсират липсата на тревни площи в градове с по-малко от 3 квадратни метра зелени площи на жител, когато европейският стандарт е 10 квадратни метра зелени площи на жител.
<P>
Области от жизненоважно значение като делтата на река Места, където вече са обявени туристически съоръжения, покриващи хиляди акри, също са изложени на риск. Такива промени в употребата, които жертват жизненоважни природни функции, противоречат на всякаква дефиниция на устойчиво развитие. Кризите и дълговете не изключват правото на бъдещите поколения на жизненоважна природна среда и възможности за устойчиви градове.
<SPEAKER ID="153" NAME="Marek Henryk Migalski" AFFILIATION="ECR">
(PL) Г-н председател, най-искрено изразявам съжаление, че г-н McMillan-Scott вече не председателства заседанието, тъй като имам молба към него, свързана с правата на човека, с които той е така силно ангажиран. Както всички знаете, изборите от 19 декември в Беларус бяха последвани от вълна от арести. Фактът, че всички кандидати за президент, които се конкурираха с г-н Лукашенко, бяха арестувани, само прави тази ситуация още по-необичайна. На 19 февруари беше освободен от затвора Алес Михалевич; той беше един от участващите кандидати. Той потвърди, че е бил изтезаван. Ще ви спестя описанието на това мъчение. Достатъчно е да се каже, че е било изключително сериозно. В тази връзка, тъй като ще приемаме резолюция по същия този въпрос тази седмица, аз призовавам целия Парламент и особено г-н McMillan-Scott, който взема толкова присърце правата на човека, да вземе думата по този въпрос по недвусмислен и ангажиран начин и да настоява за прекратяване на тези позорни практики. Благодаря ви.
<SPEAKER ID="154" NAME="Председател">
Благодаря, г-н Migalski. Г-н McMillan-Scott Ви слушаше от трибуната, но ние всички сме много ангажирани с правата на човека.
<P>
Вие говорите за мъчения и аз мога да Ви уверя, че човекът, председателстващ в момента, и чиито нокти са били изтръгвани, също е много ангажиран с въпросите, свързани с правата на човека, защото сме имали случая да изживеем ситуации като тези, които описахте, и съответно, позволете ми да кажа, сме силно ангажирани.
<SPEAKER ID="155" NAME="Miguel Portas" AFFILIATION="GUE/NGL">
(PT) Г-н председател, в началото на тази година първо се появи една песен. Тази песен заклеймяваше един безумен свят, в който е нужно да учиш, за да станеш роб: нашия свят. За часове тази песен се превърна в истински химн в моята държава. След това се появиха четирима млади хора. Те използваха Facebook, за да организират протест, който цели да обедини, цитирам, безработните, [...] онези, които са роби под друго име, пренаетите работници и хората с краткосрочни договори, хората с нередовна работа, стажантите: с други думи, поколенията, които в моята държава вземат заеми, за да учат, които почти плащат, за да работят, и които живеят с 500 евро месечно.
<P>
Вече повече от 40 000 души са се записали в интернет за тази демонстрация, която ще се състои тази събота. Ще бъде добре, ако Европа - тази елитна Европа - се вслуша в хората, които отхвърлят страха и мълчанието, които са уморени от несигурност; от несигурността, която ние сме им наложили. Както се казва в песента, те са поколението "Не издържам повече" и са абсолютно прави.
<SPEAKER ID="156" NAME="Nikolaos Salavrakos" AFFILIATION="EFD">
(EL) Г-н председател, аз ще говоря по темата за Либия. Бунтовете в тази страна, последвали тези в Тунис и Египет, бяха по-кървави и се развиха трагично. На пръв поглед реакцията на обикновените хора срещу режима изглежда да е спонтанна и идеологически неангажирана. Тя е насочена срещу режим, който явно не е способен да реши хроничните проблеми, свързани с растежа и с основната социална справедливост. Европа има огромни интереси в тази област. Множество европейски дружества - английски, италиански, френски, както и големи гръцки дружества - работят в Либия, която е третият най-голям производител на петрол в Африка. Нестабилността плаши пазарите и в последно време цените на петрола вече се покачиха рязко.
<P>
Считам, че при сегашните обстоятелства Европа трябва да обърне особено внимание, първо, на увеличения приток на бежанци от Либия и от Южна Африка като цяло, и второ, на последиците от сериозно влошаващото се положение на всички европейски бюджети и влошаването на икономическата криза.
<P>
Освен това причините трябва да бъдат получат оценка и ние трябва да действаме по това, което се случва в Европа; по-специално трябва да даваме на младите хора работа и перспективи, защото младите хора в страните от ислямския свят нямаха надежда и затова направиха това, което направиха, а ние ще видим какво ще се случи тук.
<SPEAKER ID="157" NAME="Corneliu Vadim Tudor" AFFILIATION="NI">
(RO) Г-н председател, през последните дни управляващата партия в Румъния взе особено решение. Те гласуваха за евтаназията, а именно, за убиването на бездомни кучета. Призовавам Европейската народна партия, която се опира на доктрината на християндемократите: моля, призовете своите колеги от Либерално-демократическата партия в Румъния да не петнят ръцете си с кръвта на невинни. Иисус Христос е обичал животните: "Милост искам, а не жертва" е казал Спасителят. Аз се обръщам и към другите колеги: почти всички вие имате поне едно куче вкъщи, което обичате като ангел.
<P>
Румъния, за съжаление, се връща към мрака на средновековието, към варварството. Днес режимът на Бъсеску евтаназира кучета, а утре ще евтаназира хора. Убиването на кучета също е и доходен бизнес за мафията. Помогнете да предотвратим превръщането на Румъния в Уганда на Иди Амин. Каквито и причини да бъдат посочени, съществуват мирни и цивилизовани решения, и в хода на историята престъпността никога не е решавала нищо.
<SPEAKER ID="158" NAME="Eleni Theocharous" AFFILIATION="PPE">
(EL) Г-н председател, г-жо член на Комисията, госпожи и господа, неотдавна цялото ни внимание беше привлечено от народното въстание в Северна Африка. Въпреки това ние не трябва да пренебрегваме бунта на турските жители на Кипър в окупирания Кипър. Това е много важен бунт и онези, които така нагласяват нещата, че да не чуваме гласа на кипърските турци, сега наистина ще чуят техния глас.
<P>
Кипърските турци протестират срещу икономическите трудности, наложени им от турската окупация, срещу присъствието на колонизатори, които променят състава на населението и го тласкат към изчезване и срещу яростната атака на исляма чрез изграждане на стотици джамии и изпращане на религиозни наставници от Ердоган в окупиран Кипър; те се борят за оцеляване под флага на Република Кипър.
<P>
Кипърските турци казаха "не" на плана Анан; не кипърските турци са гласували с "да" за плана Анан, който раздели Кипър веднъж завинаги. Ето защо аз мисля, че трябва да си отваряме ушите и да се вслушваме в протестите на нашите съотечественици, кипърските турци.
<SPEAKER ID="159" NAME="Mario Pirillo" AFFILIATION="S&amp;D">
(IT) Г-н председател, госпожи и господа, положението с риболова на червен тон в Средиземно море продължава да причинява неизмерими икономически щети на рибарските общности. Италианското правителство подкрепи взетите от Международната конвенция за опазване на рибата тон в Атлантическия океан (ICCAT) решения и намали риболовните квоти за червен тон само за търговски плавателни съдове, с фактическо увеличение в количествата за любителско рибарство - абсурдна мярка, която наказва само рибарите, които и без това се сблъскват с големи трудности.
<P>
В този смисъл ви припомням отрицателните последици върху индустрията от неприемането на решение за разрешаване на дерогация за улова на дребна риба. Надявам се един от резултатите от идната среща, на която ще присъства и членът на Комисията, г-жа Даманаки, която е тук днес, да бъде възможността уловът на дребна риба да може да бъде възобновен през 2011 г., поне в определени райони като Schiavonea и Corigliano Calabro в Калабрия, с възможност за преглед през 2012 г.
<SPEAKER ID="160" NAME="Sonia Alfano" AFFILIATION="ALDE">
(IT) Г-н председател, госпожи и господа, считам, че събитията в Близкия изток ясно показаха на европейските институции, че те не могат да продължават да пренебрегват нарушенията на основни права и на национални конституции. Моля да ме извините, но трябва отново да съобщя за позорна проява от страна на управляващото мнозинство в Италия, което би искало да спаси г-н Берлускони от започналите процеси във връзка със сериозни провинения като изнудване и използване на детска проституция.
<P>
Италианското мнозинство всъщност се обърна към Конституционния съд, който да реши кой съд трябва да води процес срещу г-н Берлускони. Определено Конституционният съд ще отхвърли молба за съдия на лични основания, но ние не трябва да продължаваме да пренебрегваме поредната атака на г-н Берлускони срещу италианската демокрация и независимостта на съдебното право.
<P>
Много колеги вече са подписали петиция за изпращане на силен сигнал, който да достигне италианските граждани чрез собствените им членове на Европейския парламент. Любопитно съвпадение е, г-н председател, че докато г-н Берлускони напада съдебната власт, министърът на правосъдието, г-н Алфано, находчиво дойде в Страсбург, за да представи план за по-голяма ефикасност на правосъдието, и не съумя да намери малко време, за да се срещне с Европейския парламент. Може би го е страх да се изправи пред неудобни въпроси от представителите на хората относно италианската правна система и начина, по който хората се опитват да унищожат нейната независимост.
<SPEAKER ID="161" NAME="Oldřich Vlasák" AFFILIATION="ECR">
(CS) Г-н председател, от трибуната на Европейския парламент бих искал да привлека вашето внимание към Решение по дело C-236/09 на Съда на ЕО от миналата седмица. Съгласно това решение от 21 декември идната година повече няма да е възможно да се прави разлика между клиентите на застрахователни услуги по техния пол. В този случай директивата на Европейския съюз и съответно нейната интерпретация очевидно са прекалили; приетото влиза в конфликт с природните закони и ще има значително отрицателно въздействие върху застрахователната индустрия. Също толкова нелогично е, както, ако бяхме забранили на застрахователните дружества да вземат предвид дали една къща е на хълм, или в наводняема равнина, или в колко катастрофи е участвал шофьор, когато изчисляват застрахователни премии за застраховки, различни от животозастраховане. В края на краищата не само демографите добре знаят, че в развитите общества смъртността на мъжкото население е по-висока от тази на женското практически при всички възрастови групи, и то значително по-висока в по-голямата част от случаите. Също така, жените обикновено имат с 10 % по-голяма продължителност на живота. В Чехия мъжете имат средна продължителност на живота 73 години, а жените - 80. Да се отрече тази истина и да се използва директива от Брюксел, за да се наложи задължение на застрахователните дружества да не правят разграничение между мъже и жени, е срещу теорията на статистиките и освен това дискриминира определени групи купувачи на застраховки. Резултатът е, че жените ще трябва да плащат по-високи премии, а мъжете ще получават по-ниски пенсии.
<SPEAKER ID="162" NAME="João Ferreira" AFFILIATION="GUE/NGL">
(PT) Г-н председател, социалните последици от прилагането на мерките за така наречените "строги икономии" се влошават ежедневно. Финансовият сектор и крупният бизнес продължават да трупат колосални печалби, а нетърпимото изцеждане на национални ресурси чрез плащане на лихва по суверенен дълг на страни като Португалия продължава. В този контекст трябва да бъде поставен един въпрос: колко дълго управляващите Европейския съюз ще продължават да затягат примката? Те сега предлагат така наречения "Пакт за конкурентоспособност": повече атаки към заплати и социални права, увеличена възраст на пенсиониране и все по-несигурна работа. Още повече, искат да наложат всичко това чрез икономическо управление, против волята на хората.
<P>
Въпреки това борбата на работниците, която продължава и се засилва из цяла Европа, показва, че това връщане на цивилизацията назад не е неизбежно и че друг път е възможен и нужен. Още веднъж искаме да ги поздравим оттук за тяхната смелост и решителност. Безбройните прояви на съпротива, стачки, протести и демонстрации дават основания за надежда и вяра в по-добро бъдеще, по-специално, демонстрацията на Общата конфедерация на португалските работници (CGTP) на 19 май.
<SPEAKER ID="163" NAME="Angelika Werthmann" AFFILIATION="NI">
(EN) Г-н председател, условията на живот за жителите на Кипър в северната част на Кипър, окупирана от армията на държавата кандидатка Турция, са непоносими. Наблюдават се например продължаващи нарушения на правата на човека. Турция прехвърля население в тази част от Кипър и съответно е отговорна за сериозна демографска промяна. Кипърските турци вече са малцинство в своята родина и много от оригиналните имена на селата са били променени.
<P>
През последните седмици се проведоха два протеста. В отговор на протеста през януари кипърските турци бяха словесно унизени от Турция, която замени своя посланик в северната част на Кипър, за да назначи губернатор. Съответно аз Ви моля, г-н председател, да предприемете нужните мерки, преди част от европейска територия да бъде загубена в полза на Турция, и да се уверим, че г-н Elcil, генералният секретар на KTOS, е в безопасност в своята родина.
<SPEAKER ID="164" NAME="Georgios Koumoutsakos" AFFILIATION="PPE">
(EL) Г-н председател, г-жо член на Комисията, преди няколко часа рейтинговата агенция "Мудис" намали кредитния рейтинг на гръцката икономика за пореден път. Аз принадлежа към опозиционната партия в Гърция и трябва да кажа, че сме много критични към икономическата политика на правителството. Това решение на "Мудис" обаче е абсолютно необосновано. То идва точно един ден преди търга на шестмесечни съкровищни бонове, който е от жизненоважно значение за Гърция, и няколко дни преди критично важните заседания на Европейския съвет на 11 и 25 март, на които ще бъдат взети сериозни решения.
<P>
Не само Гърция страда от тези произволни рейтинги от рейтингови агенции. Тези кредитни агенции трябва да се регулират. Докато имам думата, трябва да кажа няколко думи относно съветите от март: месец март е жизненоважен за еврозоната и за Европейския съюз като цяло. Провал би причинил сериозен проблем на Съюза. Пазарите ще доразрушат един такъв провал и ние трябва да го предотвратим; няма време за отлагане.
<SPEAKER ID="165" NAME="Ioan Enciu" AFFILIATION="S&amp;D">
(RO) Г-н председател, изказвам се по уведомление от неправителствената организация "Коалиция за структурни фондове" и бих искал да привлека вниманието на европейските институции към крайно лошото управление на структурните фондове в Румъния, по-специално в рамките на секторната оперативна програма за човешки ресурси. Румънското правителство и лично министър-председателят се ангажират за подобряване на условията за усвояване на тези фондове. За съжаление, резултатите са почти нулеви. Румънският управителен орган за структурните фондове не само че не съдейства на бенефициерите им, но и създава трудности при достъпа до тях.
<P>
Нередностите са безброй много: от несправедливи промени в споразумения за помощи до необосновани забавяния в плащанията и отпускане на непрозрачни фондове на основата на политическа принадлежност. Бих искал да се възползвам от тази възможност и да призова Европейската комисия за спешна намеса и контрол на дейността на агенциите, натоварени с управлението на европейските фондове в Румъния. Само външна намеса може да спре постоянно извършваните злоупотреби на всички равнища от представители на настоящата власт, за които постоянно съобщават онези, които би трябвало да се възползват от фондовете, както и НПО.
<SPEAKER ID="166" NAME="Pat the Cope Gallagher" AFFILIATION="ALDE">
(EN) Г-н председател, Международният фонд за Ирландия изигра основна роля за мира и помиряването в моята страна.
<P>
От създаването си през 1986 г. фондът е осигурил повече от 838 милиона евро за широк спектър от проекти в Северна Ирландия и в граничните области. Той продължава да подкрепя проекти в икономически необлагодетелстваните региони. Миналата седмица той отпусна 9,8 милиона евро за подкрепа на образователни и общностни инициативи в Северна Ирландия, в Donegal, Monaghan и Sligo.
<P>
Днес обаче съществува голяма несигурност за бъдещето. Неотдавна Камарата на представителите на САЩ включи фонда в част от общото намаляване на бюджета на САЩ за отвъдморски дейности. Надявам се нашият бъдещ министър-председател, нашият Taoiseach, да постави въпроса във Вашингтон, където ще бъде за честването на Деня на Свети Патрик.
<P>
(GA) ЕС, а също и правителствата на Ирландия и на Великобритания заявиха, че подкрепят разширяването на програмата на фонда. Независимо че подкрепата от САЩ на този фонд е жизненоважна, няма причина Европейският съюз и правителствата на Ирландия и на Великобритания да не продължат да осигуряват финансови средства на фонда по ограничен и целенасочен начин.
<SPEAKER ID="168" NAME="Ryszard Czarnecki" AFFILIATION="ECR">
(PL) Г-н председател, миналата неделя в Литва се проведоха местни избори. Формацията, представляваща полското национално малцинство, постигна съществен успех въпреки факта, че поляците в Литва са обект на редовна дискриминация от години. За съжаление, земята, заграбена от съветските власти преди 50 години, не им беше върната. Достъпните за живеещите там поляци възможности за национално образование бяха до голяма степен ограничени. Имената им насила се изкривяват; не им се разрешава да ги изписват в съответствие с полския правопис. Нещо повече, противно на европейските стандарти и правната уредба на Съвета на Европа, те не могат да поставят знаци с имената на градове и улици на полски език. Призовавам Европейския парламент да разгледа въпроса за поляците в Литва, тъй като това е очевидна дискриминация срещу моите съграждани, които живеят там, и то, подчертавам, противно на европейските стандарти.
<SPEAKER ID="169" NAME="Willy Meyer" AFFILIATION="GUE/NGL">
(ES) Г-н председател, г-жо член на Комисията, бих искал веднага да изразя възражението на моята група срещу приетото от Съвета решение да продължи настоящото споразумение за партньорство в рибарството между ЕС и Мароко за още една година по предложение на Комисията.
<P>
Ние се противопоставяме на това решение, тъй като водите на неавтономната територия Западна Сахара продължават да бъдат включени в споразумението. Както всички знаем, тази територия е една от малкото територии в Африка, които още очакват деколонизация, която деколонизация се подкрепя от ООН. Това не са марокански води. Те не принадлежат на Мароко и следователно Европейският съюз не би трябвало да включва в споразумението водите на Западна Сахара.
<P>
Решенията на международните съдилища заявяват това, и най-вече, международните закони заявяват, че водите не принадлежат на Мароко. Правните служби на Парламента посочиха своите резерви, тъй като ползите от предходното споразумение за рибарството не стигнаха до сахарския народ. Ето защо от правна позиция ние сме отчетливо срещу това решение.
<P>
Смятам, госпожи и господа, че трябва да бъдем много внимателни, да вземем предвид опита на Тунис, Египет и Либия, и че Европейския съюз трябва да бъде много по-строг, когато изисква съответствие с международното право.
<SPEAKER ID="170" NAME="Nuno Teixeira" AFFILIATION="PPE">
(PT) Г-н председател, г-жо член на Комисията, Европейският парламент скоро ще трябва да приеме решение за преразглеждането на Програмите от специфични мерки за отдалечените региони и за островите (POSEI), създадена за отдалечените места и островите в най-далечните региони на Европейския съюз. Тази реформа е резултат не просто на необходимостта тя да бъде адаптирана към новата правна реалност на Договора от Лисабон, но също и най-вече, за да направи по-гъвкаво прилагането на нейните правила.
<P>
Договорът от Лисабон признава неблагополучията и ограниченията на най-отдалечените региони и именно затова ние днес трябва да адаптираме и актуализираме настоящата система, като отчетем предизвикателствата, с които се сблъскват най-отдалечените региони както по отношение на размерите, така и по отношение на съдържанието. В случая с Мадейра говоря съвсем конкретно за необходимостта от премахване на пречките пред износа и транспортирането на преработени продукти, които сериозно спъват развитието и растежа на хранителния сектор. Отглеждането на банани по-специално е застрашено от постепенното отваряне на пазара за трети страни, но същото е валидно и за производството на вино и на мляко. Териториалното сближаване е насочено към хармонично развитие на регионите в Европейския съюз; преразглеждането на POSEI трябва също да допринесе за това.
<SPEAKER ID="171" NAME="Gerard Batten" AFFILIATION="EFD">
(EN) Г-н председател, искам да ви разкажа за последните новини във връзка с Европейската заповед за арест.
<P>
Много хора бяха екстрадирани, докато същевременно срещу тях нямаше действителни доказателства. Така е, защото съдилищата няма правомощията да разглеждат доказателства и не могат да предотвратят несправедливото екстрадиране. Сега има още едно ново усложнение. Моят избирател д-р Miguel-Ángel Meizoso е застрашен от екстрадиране в Испания не за престъпление, в чието извършване е обвинен, а за да участва в разследване за престъпление, за което се твърди, че той би могъл да реши да извърши в бъдеще. Сега животът на д-р Meizoso, който живее в Лондон от 20 години, трябва да бъде разбит заради каприза на съдия-следовател, разследващ престъпление, което не се е случило. Ако някой се съмнява във всичко това, с радост ще предоставя информация по случая.
<P>
Кога Парламентът ще разгледа и ще обсъди несправедливостите, вършени в името на европейската заповед за арест?
<SPEAKER ID="172" NAME="Eduard Kukan" AFFILIATION="PPE">
(SK) Г-н председател, ЕС трябва час по-скоро да възприеме базова позиция по отношение на Беларус. Не можем да осъществяваме комуникация с режим, в който има политически затворници и няма свободно изразяване на мнението в гражданското общество, нито свободни медии.
<P>
Положението след изборите показа, че властта на Лукашенко не е неограничена. ЕС трябва да се възползва от това и да помогне на държавата да се освободи от този авторитарен режим. Особен фактор тук е и отговорността на посткомунистическите страни, основана на опита им с подобни на този в Беларус режими.
<P>
Така че нашата позиция трябва да е принципна и основана на ценности. ЕС също така трябва да предприеме мерки за изолиране на хората, отговорни за фалшифицирането на гласове, за прекратяване на контакти с високопоставени служители на режима и за замразяване на техните авоари.
<P>
От друга страна, налице е необходимост от разширяване на кръга от приятели, които предпочитат ценностите и принципите, споделяни в ЕС. Трябва да предложим възможно най-бързо алтернатива на настоящото развитие, тъй като държава с авторитарен режим няма бъдеще в Европа.
<SPEAKER ID="173" NAME="Constance Le Grip" AFFILIATION="PPE">
(FR) Г-н председател, г-жо член на Комисията, бих искала да посветя минутата, с която разполагам, на пакта за конкурентоспособност и сближаване. При наближаването на срещата на високо равнище на държавите от еврозоната, която ще се проведе след няколко дни, на 11 март, аз смятам за важно да подчертая, че идеята за пакт за конкурентоспособност и сближаване сама по себе си е добра и твърде желателна.
<P>
Нека кажем ясно нещата. Очевидно е - поне за мен - че пактът за конкурентоспособност в понастоящем обсъждания, договаряния и разглеждания вариант не е и няма да бъде поредният документ или просто изброяване на добри намерения, които никога няма да бъдат осъществени на практика. Той е тържествено заявление, че ние ще задълбочим още икономическите аспекти на нашия паричен съюз.
<P>
Това ще представлява скок напред към по-голямо сближаване между икономиките в еврозоната и по-висока степен на политическа координация, особено в областите на национална компетентност, когато те представляват фактор от основно значение за увеличаване на нашата конкурентоспособност. Наистина, интензивността на глобалната икономическа битка прави абсолютно наложително да увеличим конкурентоспособността на нашия регион в света. Това ще предполага засилване на борбата срещу публичния дълг, стабилизиране на валутата ни и по-голямо сближаване на нашите икономически, социални и данъчни системи.
<P>
Напоследък междуправителственият метод беше много критикуван и противопоставян на общностния метод. Намирам подобни разисквания за безплодни и безсмислени, а също така със сигурност откъснати от притесненията на нашите граждани. Също като председателя, г-н Ван Ромпьой, аз смятам, че или възприемаме европейски подход или никакъв.
<SPEAKER ID="174" NAME="Czesław Adam Siekierski" AFFILIATION="PPE">
(PL) Г-н председател, според мен е налице невероятно съвпадение, тъй като ще говоря по абсолютно същата тема. Целта на "пакта за конкурентоспособност" е да сближи икономиките в еврозоната чрез задълбочени структурни реформи, а основното му предназначение е да увеличи конкурентоспособността на еврозоната и да засили международното доверие в нея. Независимо че пактът включва редица полезни цели, които, наред с другото, се позовават на борбата срещу дефицитите или на реформите на пенсионните системи, трябва да си даваме сметка и за свързаните с него рискове. На първо място, самият начин на обявяване на инициативата, осъществена без консултации с правителствата на останалите държави, създаде опасен прецедент: всъщност той възпроизвежда стереотипа за мълчаливия френско-германски тандем, който взима решения по ключовите въпроси на ЕС, без да попита партньорите си за тяхното мнение. На второ място, проектът беше възприет в много държави като пореден опит за създаване на Европа с две скорости, чието ядро да се състои от икономически най-конкурентните държави. Несъмнено, инициаторите на пакта са поканили и държави извън еврозоната да участват, но няма никакво съмнение, че това е чисто тактически ход. Като се има предвид засилването на протекционистичните настроения в много държави от еврозоната, може да се предположи, че налагането на строгите изисквания на пакта ще доведе до превръщане на еврото в заплаха или пречка пред общия пазар на ЕС. Благодаря ви много.
<SPEAKER ID="175" NAME="Председател">
С това разглеждането на тази точка от дневния ред приключва.
