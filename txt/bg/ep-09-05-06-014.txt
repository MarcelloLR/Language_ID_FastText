<CHAPTER ID="014">
Време за въпроси (въпроси към Съвета) 
<SPEAKER ID="374" NAME="Председател">
Следващата точка е време за въпроси (B6-0231/2009).
<P>
Бяха внесени следните въпроси към Съвета.
<P>
Г-н Кохоут е тук и представлява Съвета. Искам да се възползвам от възможността да приветствам решението, взето днес от чешкия Сенат, което ни дава надежда за бъдещата ратификация на Договора от Лисабон.
<P>
Относно: Закрила на европейското културно творчество
<P>
Като се има предвид, че положението на европейското културно творчество постоянно се подкопава от изобилстващите пиратски копия, какви мерки предлага Съветът за осигуряване на реална закрила?
<SPEAKER ID="376" NAME="Ян Кохоут">
действащ председател на Съвета. - (EN) Г-н председател, благодаря Ви за топлите думи, отправени по адрес на Чешката република и Сената. Ние също сме много доволни, защото зелената светлина за Договора от Лисабон сега е много по-ярка, отколкото преди няколко часа.
<P>
В отговор на първия въпрос искам да кажа, че Съветът споделя тревогите, изразени от уважаемия колега, във връзка с необходимостта от комплексно справяне с проблема с пиратството със защитени произведения. Този въпрос е определен като приоритет на политиката на Европейския парламент и на Съвета в контекста на общото усилие за защита и насърчаване на иновациите на европейските творци и следователно на конкурентоспособността на европейската икономика.
<P>
Европейският парламент и Съветът приеха Директива 2004/48/ЕО, която въвежда общностна рамка за засилване на правата на интелектуална собственост, и в момента работят върху предложение за директива относно наказателните мерки, предназначени да гарантират прилагането на практика на тези права.
<P>
Законодателната рамка, която вече е в сила, предоставя солидна основа за държавите-членки за прилагане на ефективна защита на правата върху интелектуалната собственост, включително чрез борба с пиратството. Освен това Европейската общност и държавите-членки участват в текущи преговори като проекта на търговско споразумение за борба срещу фалшифицирането, с оглед осигуряване на по-ефективна защита на правата върху интелектуалната собственост на международно равнище.
<P>
На 25 септември 2008 г. Съветът прие резолюция, в която се определят конкретни действия, които държавите-членки и Комисията следва да предприемат в контекста на глобалния европейски план за борба с фалшифицирането и пиратството. Освен това през ноември 2008 г. Съветът прие редица заключения в отговор на Съобщение на Комисията относно творческото онлайн съдържание в единния пазар, в което между другото се подчертава и необходимостта от насърчаване и улесняване на законно онлайн предлагане на защитени с авторски права материали като важно средство за ефективна борба с пиратството.
<P>
В митническата област: Съветът прие Регламент (ЕО) № 1383/2003 относно намесата на митническите органи по отношение на стоки, за които се подозира, че нарушават някои права върху интелектуалната собственост, както и относно мерките, които следва да се вземат по отношение на стоки, нарушаващи някои права върху интелектуалната собственост. В този регламент се посочват условията, при които митническите органи могат да се намесват в случаи със стоки, за които се подозира, че нарушават права върху интелектуална собственост, и мерките, които органите следва да предприемат, когато бъде установено, че определени стоки са незаконни.
<P>
По-специално, Общността е сключила серия от споразумения за митническо сътрудничество като споразумението, сключено неотдавна с Китай, за подобряване и подпомагане на сътрудничеството с митническите органи на трети държави, inter alia за борба срещу фалшифицираните и пиратски стоки. Тези споразумения представляват практически средства и методи за сътрудничество между Европейската общност и митническите органи на държавите партньори. Тези споразумения се изпълняват и постоянно се осъвременяват в рамките на Съвместния комитет за митническо сътрудничество, създаден по силата на тези споразумения.
<P>
Съветът активно допринася на многостранна основа за работата, предприета под егидата на Световната митническа организация.
<P>
В заключение, на 16 март 2009 г. Съветът прие резолюция относно плана за действие на ЕС в областта на митниците за борба с нарушенията на правата върху интелектуална собственост за 2009-2012 г., явил се като следствие на гореспоменатата резолюция на Съвета от 25 септември 2008 г.
<P>
Съветът остава отворен за проучване на всякакви бъдещи инициативи, насочени към засилване на борбата срещу фалшифицирането и пиратството, с оглед предоставяне на по-комплексна защита на носителите на права. Съветът оценява всички подобни усилия, полагани от Европейския парламент за постигане на същата цел.
<SPEAKER ID="377" NAME="Manuel Medina Ortega" AFFILIATION="PSE">
(ES) Благодаря Ви много за отговора, г-н председател. Аз смятам, че Съветът наистина разбира какъв е проблемът, но искам настойчиво да Ви попитам, г-н действащ председател на Съвета, дали Съветът е наясно, че в момента създаването на Европейски културни продукти се намира на равнище, което е под минималното.
<P>
Правото на Европейския съюз за защита на творческите произведения е като на слабо развита страна и в резултат на това производството на културни продукти спада до равнища, каквито се наблюдават в слабо развитите страни. Това се вижда особено ясно в аудиовизуалния сектор, където в момента по-голямата част от производството се извършва извън Европа, главно в Съединените американски щати, защото тази държава защитава творческите произведения. Ако Европа не защитава творческите произведения, ние няма да ги имаме. Осъзнава ли Съветът отговорността, която носи сега?
<SPEAKER ID="378" NAME="Paul Rübig" AFFILIATION="PPE-DE">
(DE) Моят въпрос е във връзка със следното: днес г-жа Trautmann не спечели достатъчно гласове в Парламента за компромиса по пакета за електронните комуникации. Следователно това означава, че тя поставя в добра позиция президента Саркози с неговото решение на проблема, основаващо се на правилото "три удара и си вън". Как чешкото председателство оценява днешното гласуване в Парламента във връзка с творците, които искат да защитят правата си в интернет?
<SPEAKER ID="379" NAME="Ян Кохоут" LANGUAGE="CS">
Г-н председател, аз искам да уверя уважаемия колега, че Съветът е съвсем наясно със значителните размери на тази дейност, която представлява реална заплаха за културното богатство на европейците и на Европейския съюз. Смятам, че от списъка с мерките, предприети от Съвета в предишните месеци и години, става ясно, че тези въпроси са били и продължават да бъдат приоритетни, дори в рамките на глобалния европейски план, в който са определени конкретни цели и действия като създаването на европейска обсерватория за фалшифицирането и пиратството. Смятам, че във връзка с това следва да се посочи, че Съветът осъзнава своята отговорност, осъзнава сериозността на съществуващия проблем и е решен да предприеме конкретни действия в тази област. Що се отнася до телекомуникационния пакет, и предишното председателство, и нашето председателство вложиха много енергия в тази област. Ние сме разочаровани, че не беше одобрен пълния компромис, включително разпоредбата против пиратството. Искам да изразя надежда, че след като мине през допълнителни процедури, съгласуваният пакет за електронни комуникации най-накрая ще бъде приет. Независимо от това, аз съм разочарован, защото поради причините, споменати от уважаемия колега, пакетът не беше приет днес.
<P>
Относно: Изменение на климата
<P>
Като се има предвид добре познатото скептично становище на чешкия президент Вацлав Клаус относно изменението на климата, как Съветът гарантира, че се зачитат мненията в преобладаващото мнозинство от държавите-членки на ЕС и на гражданите, които подкрепят научната истина за предизвиканото от човека изменение на климата, особено във връзка с подготовката за срещата на високо равнище за изменението на климата, която ще се проведе в Копенхаген, и с предстоящото шведско председателство?
<SPEAKER ID="381" NAME="Ян Кохоут">
действащ председател на Съвета. - (EN) През месец март миналата година, Съветът и пролетният Европейски съвет усъвършенстваха допълнително новата позиция за международните преговори относно изменението на климата, и по-специално с оглед на конференцията в Копенхаген.
<P>
На това заседание, състояло се на 19-20 март 2009 г., Съветът наблегна върху убеждението си, че икономическата криза и политическите мерки в неин отговор предоставят възможност за постигане на необходимите икономически реформи, и едновременно с това ускоряват реформите, насочени към безопасна и устойчива нисковъглеродна икономика, използваща ресурсите ефективно.
<P>
В заключенията на председателството от заседанието на Европейския съвет през месец март тази година се казва, че Европейският съюз остава обвързан с ангажимента да играе водеща роля и през месец декември тази година да постигне в Копенхаген глобално и широкообхватно споразумение във връзка с изменението на климата, предназначено да ограничи затоплянето до под 2° С.
<P>
За тази цел Европейският съвет напомни за ангажимента на ЕС за намаляване на емисиите с 30 %, което ще бъде неговият принос към това споразумение, при условие че други развити страни се ангажират да постигнат подобно намаление на емисиите си и че икономически по-напредналите развиващи се страни дадат своя подходящ принос въз основа на техните отговорности и възможности. Европейският съвет ще обсъди допълнително тези въпроси на заседанието си през месец юни.
<SPEAKER ID="382" NAME="Avril Doyle  " AFFILIATION="PPE-DE">
в качеството на заместник на автора. - (EN) Аз искам да благодаря на чешкото председателство за председателството на комисията и за неговото становище по въпроса.
<P>
Както бях поискала от един от Вашите колеги, тъй като наближаваме изключително важната среща, каквато ще бъде Петнадесетата конференция на страните (COP 15) по рамковата конвенция на ООН по изменението на климата, която ще се проведе този декември в Копенхаген, бих ли могла да получа уверения сега, че ще имаме енергичната подкрепа на чешкото правителство за адекватно и напълно справедливо глобално споразумение за намаляване на въглеродните емисии в целия свят?
<P>
Вие поехте вашето председателство с репутацията на скептици по отношение на изменението на климата. Можете ли сега да потвърдите, че сте се преобразили и че напълно приемате законодателния пакет относно изменението на климата и енергетиката, който приехме с изключително мнозинство в Парламента миналия декември?
<SPEAKER ID="383" NAME="Ян Кохоут" LANGUAGE="CS">
Г-н председател, в отговор на въпроса искам да кажа първо, че ние - в смисъла на чешкото правителство и Чешката република - никога не сме били скептични по отношение на изменението на климата. Аз не смятам че това, което споделих в изказването си относно някои заключения, приети на заседанието на Европейския съвет през месец март, във връзка с някои мерки, приети от предишни Европейски съвети, посетени от чешкото правителство, и това, че правителството се е съгласило с тези заключения, може по някакъв начин да подскаже, че отиващото си правителство или новото правителство, което встъпва в длъжност в петък са променили по някакъв начин становището си по този въпрос. В този смисъл може да се каже, че ние ще следваме курса, предложен или очертан от предишните Съвети, и нашата амбиция е ЕС да направи всичко възможно на предстоящата среща на високо равнище на ЕС през месец юни да постигне напредък, независимо от всички свързани с това проблеми и трудности, по подготовката на мандата на Европейския съвет и рамката за преговорите в Копенхаген. Във въпроса аз почувствах намек за чешкия президент, но мога категорично и честно да кажа, че преди два дни се проведе среща на високо равнище с Япония в Прага, председателствана от името на ЕС от президента Клаус, и ако видите нещо, което да не съответства на общото становище на ЕС относно климата, моля, кажете ми го, въпреки че аз зная, че нищо подобно не се е случило. Разглеждани в тази светлина, тревогите могат да се приемат като разбираеми, но не напълно оправдани по принцип, и аз се надявам, че съм успял да ги разсея.
<P>
Относно: Договор от Лисабон и чешко председателство
<P>
Съветът би ли могъл да коментира възможен график за ратифициране на Договора от Лисабон от Чешката република?
<SPEAKER ID="385" NAME="Ян Кохоут">
действащ председател на Съвета. - (CS) Г-н председател, във Вашето въведение към моето изказване днес, Вие направихте съобщение, в което поздравихте Чешката република за това, че днес Сенатът е одобрил Договора от Лисабон с ясно изразено мнозинство на гласовете. Аз смятам, че в този момент това е най-добрият отговор на зададения въпрос.
<SPEAKER ID="386" NAME="Avril Doyle" AFFILIATION="PPE-DE">
(EN) Благодаря на чешкия министър и, чрез него, поздравления на лидера и на всички членове на чешкия Сенат. Сега и горната и долната камара гласуваха в подкрепа на одобряването на ратификацията.
<P>
Вие може би гледате на мен като на ирландски член на Парламента и си казвате: "и кой точно ми задава такъв въпрос". Ние в Ирландия имаме да вършим още работа. Поляците и германците също имат да пооправят някои неща.
<P>
Мога ли обаче да Ви помоля да ми подскажете кога и дали вашият президент Клаус има вероятност да приеме желанията на горната и на долната камара и да одобри - или да подпише, ако желаете - пълната ратификация на договора? И отново, благодаря Ви. Радвам се от днешния резултат във вашия Сенат.
<SPEAKER ID="387" NAME="Paul Rübig" AFFILIATION="PPE-DE">
(DE) Г-н председател, поздравявам чешкото председателство за решението на Сената. Въпреки това трябва да кажа, че ние в Европа, естествено, сме недоволни от много области на взаимодействие между институциите на Европейския съюз и затова през последните осем месеца преговаряхме по този договор за реформа. Ще бъде ли възможно да се проведе дебат в Чешката република за това, какво тревожно всъщност видяха в договора и какви алтернативи би могъл да предложи президентът Клаус на хората в Европа, за да намали сегашното неодобрение, на което той наистина толкова шумно се позовава, и какви решения би могъл да предвиди? Понастоящем всичко, което се знае е, че той не иска реформата, но не дава никакви конструктивни предложения.
<SPEAKER ID="388" NAME="Bernd Posselt" AFFILIATION="PPE-DE">
(DE) Г-н председател, след като президентът Клаус навреди на националното име просто от егоцентричност, аз също искам да поздравя чешкото председателство и да кажа, че беше отлично председателство. Радвам се, че приключи с ратифициране на договора, доколкото се отнася до парламентарната процедура.
<SPEAKER ID="389" NAME="Ян Кохоут" LANGUAGE="CS">
Г-н председател, аз искам да ви благодаря за високата оценка и за вашите поздравления за одобряването на Договора от Лисабон от нашия Сенат. Президентът Клаус има своите виждания и ние в Чешката република уважаваме неговите становища, защото те са част от демократичния спектър на мненията. Що се отнася до дебата относно Договора от Лисабон, той беше прекалено разгорещен и затова Сенатът не е одобрил договора до този момент, след дълги обсъждания по въпроса. Голямото мнозинство от гласовете - 54 сенатори от 80 присъстващи - бяха в подкрепа на договора, включително сенатори от Гражданската демократична партия (ODS) (партията, която президентът Клаус основа преди време), което показва, че в Чешката република има "еврореализъм", че има едно много силно чувство за съвместна отговорност за Европа и за ЕС, както и за продължаване на процеса на интеграцията и активно участие в нея. Що се отнася до конституционното споразумение за одобряване и от двете камари на чешкия парламент, това наистина е предпоставка за ратификация, и тогава процесът завършва с подписа на президента. В това отношение конституцията не поставя никакви крайни срокове и в този момент аз не бих искал да размишлявам за датата, до която договорът ще бъде подписан от президента. Положението за нас сега е доста ново, дори и в самата Чешка република. Това беше голям товар, който освободи мислите ни, и ние, естествено, сме много радостни. Разбира се, ние ще проведем допълнителни консултации и разговори, насочени към финализиране на ратификацията във възможно най-кратък срок.
<P>
Относно: Хърватия, Македония и Югоизточна Европа
<P>
Как Съветът преценява възможността за завършване на преговорите с Хърватия за присъединяване и за определяне на краен срок за преговорите с Македония преди края на годината, както и за разширяване на перспективите за присъединяване към ЕС на държавите от Югоизточна Европа, включително Косово, намиращи се между Хърватия и Македония?
<SPEAKER ID="391" NAME="Ян Кохоут">
действащ председател на Съвета. - (EN) Г-н председател, преговорите с Хърватия навлязоха във важна и трудна фаза. От началото на тези преговори са отворени 22 глави, от които седем бяха затворени временно. Не могат да се правят прогнози за приключването на преговорния процес. Както знаете, развитието на преговорите се ръководи основно от напредъка на Хърватия в подготовката й за присъединяване чрез спазването на референтните критерии за отваряне и затваряне, както и от напредъка по изпълнение на изискванията на преговорната рамка и изпълнението на задълженията на Хърватия по Споразумението за стабилизиране и асоцииране.
<P>
Изпълнението на преразгледаното Партньорство за присъединяване също така е важно за подготовката за бъдещото интегриране с Европейския съюз. Пълното сътрудничество с Международния наказателен трибунал за бивша Югославия, включително достъпът до документи, остава от изключително важно значение в съответствие с преговорната рамка. Във връзка с това е добре да си припомним, че Съветът нееднократно е посочвал, че в съответствие с преговорната рамка и Партньорството за присъединяване, трябва да продължат да се полагат усилия за поддържане на добросъседски отношения, и по-специално да се работи по намиране на решения по двустранни въпроси със съседните страни, особено по спорни гранични въпроси.
<P>
Председателството съжалява, че граничният въпрос със Словения се отразява върху хода на преговорите за присъединяване на Хърватия и че напредъкът сега не съответства на този, който беше отбелязан преди. Както знаете, председателството, заедно с предишните и бъдещите председателства и Комисията правят значителни усилия за подпомагане на напредъка по този въпрос. Освен това Съветът по общи въпроси и външни отношения проведе полезно обсъждане, за да направи преценка ситуацията.
<P>
Относно Бивша югославска република Македония, аз искам да припомня решението на Европейския съвет от декември 2005 г. за предоставяне на статута на страна кандидатка за членство в ЕС, вземайки предвид специалните изисквания за процеса на стабилизиране и асоцииране и критериите за членство, и изпълнението на приоритетите в Партньорството, съществения напредък, постигнат в завършване на законодателната рамка във връзка с Рамковото споразумение от Охрид, а така също и постиженията й в изпълнение на Споразумението за стабилизиране и асоцииране, включително разпоредбите във връзка с търговията от 2001 г.
<P>
Според заключенията от заседанието на Европейския съвет през юни 2008 г. по-нататъшните стъпки на Бивша югославска република Македония в напредъка й към ЕС ще бъдат възможни, при условие че се изпълнят условията, посочени в заключенията от заседанието на Европейския съвет от декември 2005 г., политическите критерии от Копенхаген и неизпълнените основни приоритети на Партньорството за присъединяване. Поддържането на добросъседски отношения, включително и договорено и взаимно приемливо решение по главния въпрос, остава от решаващо значение. Провеждането на свободни и честни избори е от изключителна важност. Според предварителната оценка на мисията за наблюдение на изборите, изпратена от Организацията за сигурност и сътрудничество в Европа (ОССЕ) и Офиса за демократични институции и права на човека (ОДИПЧ), изборите, проведени на 22 март и 5 април, са били старателно организирани и са отговаряли на най-важните международни ангажименти и стандарти.
<P>
Това е важна стъпка напред за демокрацията в държавата. Ние насърчаваме новия президент и правителството в техните усилия за постигане на напредък в държавата в полза на всички граждани, а правителството за съсредоточаване върху дневния ред на реформата, като засилването на действието на принципа на правовата държава, икономическия напредък и борбата срещу корупцията и организираната престъпност.
<P>
По отношение на другите страни от Западните Балкани, през последните години е постигнат много сериозен напредък в усилията за членство в ЕС, но процесът също така е неравномерен и огромни предизвикателства остават нерешени. Съветът има готовност да подкрепи усилията за посрещане на тези предизвикателства, по-конкретно чрез изпълнение на Споразуменията за стабилизиране и асоцииране и чрез предоставяне на значителна финансова подкрепа. Процесът на стабилизиране и асоцииране остава общата рамка за европейската перспектива на Западните Балкани. Чрез постигане на стабилен напредък в икономическата и политическата реформа и чрез изпълнение на необходимите условия и изисквания останалите потенциални кандидати от Западните Балкани следва да постигнат статута на страни кандидатки в съответствие с техните заслуги, с членството в ЕС като крайна цел.
<P>
През декември 2008 г,. Черна гора подаде молба за членство в ЕС. На 23 април тази година Съветът поиска от Комисията да подготви своето становище относно кандидатурата, така че Съветът да може да взема по-нататъшни решения. На 28 април Албания кандидатства за членство в ЕС. Кандидатури на други страни могат да се получат на по-късен етап.
<P>
Съветът напомня за готовността на Европейския съюз да подпомогне икономическото и политическото развитие на Косово чрез ясната европейска перспектива, която съответства на европейската перспектива на региона. Съветът приветства намерението на Комисията да представи през есента на 2009 г. проучване, което ще съдържа оценка на средствата за по-нататъшно политическо и социалноикономическо развитие на Косово. Съветът се е ангажирал с укрепване на междуличностните контакти, като премахване на визите, когато се постигнат референтните критерии, определени в пътните карти за либерализация на визовия режим, а така също и с по-нататъшното насърчаване на обмена на студенти и млади специалисти.
<P>
Укрепвайки принципа за собственост, ЕС също така набляга и на значението на регионалното сътрудничество и добросъседските отношения между държавите от Западните Балкани. Регионалното сътрудничество и европейският дневен ред са свързани. Колкото повече си сътрудничат помежду си държавите от Западните Балкани, толкова повече ще се интегрират в европейските структури. Това е така, защото регионалното сътрудничество допринася за постигане на общо разбирателство в региона и за намиране на решения на въпроси от общ интерес като тези в областта на енергетиката, транспорта, търговията, борбата срещу организираната престъпност и корупцията, връщането на бежанци и граничния контрол.
<SPEAKER ID="392" NAME="Bernd Posselt" AFFILIATION="PPE-DE">
(DE) Много благодаря за този толкова добър и изчерпателен отговор.
<P>
Аз имам три съвсем кратки уточняващи въпроса:
<P>
Първо, смятате ли, че е възможно чешкото председателство да отвори нова преговорна глава с Хърватия?
<P>
Второ, ще посочите ли дата за Македония тази година?
<P>
Трето, каква е времевата рамка за намаляване на визовите ограничения?
<SPEAKER ID="393" NAME="Ян Кохоут">
действащ председател на Съвета. - (CS) Г-н председател, по отношение на първия въпрос относно разблокирането на преговорния процес, както посочих във встъпителното си изказване, една от точките в дневния ред на последното заседание на Съвета по общи въпроси и външни отношения беше посветена точно на тези въпроси. Ние категорично считаме, че по време на настоящото председателство ще бъде постигнат напредък по този въпрос, както и споразумение за улесняване на приключването на преговорните глави, които са подготвени за затваряне. Една от главните цели на председателството още от самото начало е да отблокира тази ситуация. Започва да се оформя решение и ние се надяваме то да бъде приемливо за всички заинтересовани страни, като се създаде възможност за постигане на напредък в преговорите.
<P>
Що се отнася до въпроса за Бивша югославска република Македония (БЮРМ), следва да се отбележи, че в момента не очакваме определяне на дата или на други подробности по време на това председателство. Ние не предвиждаме либерализация на визовия режим през първата сесия на тази година, но смятаме, че до края на годината или в началото на следващата гражданите от редица държави от Западните Балкани, които са близко до изпълнение на референтните критерии или вече са ги изпълнили, ще могат да пътуват без визи от някои от държавите от Западните Балкани до Европейския съюз. При няколко случая тук беше подчертано, че един от приоритетите на нашето председателство е сближаването на държавите от Западните Балкани с Европейския съюз. Ние полагахме значителни усилия в тази насока и искаме да посветим равни, ако не по-големи усилия на този приоритет през двата месеца, които ни остават.
<P>
Относно: Защита на най-уязвимите групи от населението от икономическата криза
<P>
В заключенията от своето заседание, проведено на 19 и 20 март, Европейският съвет посочи, че при справяне със социалното въздействие на настоящата икономическа криза "следва да се обърне специално внимание на най-уязвимите групи и на новите рискове от социално изключване".
<P>
По какъв начин Съветът насочва вниманието си към защита от маргинализация на най-уязвимите групи като новите мигранти, възрастните хора, установените етнически малцинства, хората с увреждания и бездомните?
<SPEAKER ID="395" NAME="Ян Кохоут">
действащ председател на Съвета. - (EN) Както уважаемият колега много добре посочи, съвместният доклад относно социалната закрила и социалното приобщаване, който беше представен на заседанието на Европейския съвет на 19-20 март, набляга на необходимостта от подходящи социални политики не само за смекчаване на отрицателното социално въздействие върху най-уязвимите групи, но също и за омекотяване на удара на кризата върху икономиката като цяло.
<P>
Това предполага коригиране на помощите и обезщетенията при необходимост, за да се запази адекватна подкрепа за получателите им. По-конкретно, необходимо е да се прилагат всеобхватни стратегии за активно приобщаване, които съчетават и балансират мерки, както и приобщаващ пазар на труда, достъп до качествени услуги и адекватни минимални доходи.
<P>
Трябва да се подпомагат усилията на държавите-членки да прилагат всеобхватни стратегии срещу бедността и социалното изключване на децата, включително стратегии за качествени грижи за децата, които да са достъпни и във финансово отношение.
<P>
Необходимо е да се продължат действията както за справяне с бездомността като изключително сериозна форма на социално изключване, така и за насърчаване на социалното приобщаване на мигрантите, и да се работи, например, по многобройните аспекти на неравностойното положение на ромите и тяхната уязвимост от социално изключване.
<P>
Изисква се бдителност, тъй като други групи могат да се окажат застрашени, например младите работници и новопостъпилите на служба, а и могат да се появят нови рискове.
<P>
Що се отнася до по-специфичното положение на по-възрастните хора, етническите малцинства и лицата с увреждания, Съветът вече е приел законодателство, насочено към защита от дискриминация на тези и други уязвими групи. Директива 2000/78/ЕО на Съвета създава основна рамка за равно третиране в областта на заетостта и професиите и забранява дискриминацията на основата на религия или убеждения, увреждане, възраст или сексуална ориентация, що се отнася до заетост и професия. Директива 2000/43/ЕО на Съвета прилага принципа на равно третиране на лица без разлика на расата или етническия произход в голям брой области, включително заетост, самостоятелно заети лица, професионално обучение, социално осигуряване, образование и достъп до стоки и услуги, включително жилищно настаняване.
<P>
Освен това в момента Съветът проучва ново предложение на Комисията, насочено към дори още по-голямо разширяване на защитата срещу дискриминация. Предложението за директива на Съвета за прилагане на принципа на равно третиране на лицата без оглед на религиозна принадлежност или убеждения, увреждане, възраст или сексуална ориентация ще разшири защитата срещу дискриминация, основана на религия или убеждения, увреждане, възраст или сексуална ориентация, обхващайки и други области извън трудовата заетост. На 2 април 2009 г. Европейският парламент гласува в подкрепа на предложението на Комисията, в съответствие с процедурата на консултация, и обсъжданията по проекта на директива все още продължават в Съвета.
<P>
Позволете ми също така да припомня, че миналата пролет Съветът и Парламентът успешно постигнаха съгласие на първо четене относно предложението на Комисията за обявяване на 2010 г. за Европейска година за борба с бедността и социалното изключване. В този момент много малко от нас можеха да предвидят мащаба на задаващата се икономическа криза. Въпреки това обаче, ако погледнем нещата в ретроспекция, ще видим ясно, че Комисията, Съветът и Парламентът са били напълно прави да се съсредоточат върху проблемите на бедността и социалното изключване.
<P>
Накрая, Съветът също проучва серия от проекти на заключения относно равните възможности за жените и мъжете на възраст 50 и над 50 години, внесени от чешкото председателство. Очаква се, че Съветът ще приеме тези заключения през месец юни. Това ще бъде още една възможност за Съвета да потвърди отново своя ангажимент да гарантира, че нашите по-възрастни граждани могат да живеят активно и да остаряват с достойнство.
<P>
В рамките на настоящото председателство на ЕС, през месец април тази година в Прага беше проведена конференция по проблемите на социалните услуги на тема "Социалните услуги: инструмент за мобилизиране на работната сила и укрепване на социалното сближаване". На конференцията беше наблегнато на значението на социалните услуги за активното приобщаване на хора, застрашени от социално изключване и изключени от пазара на труда.
<P>
Поради икономическите и демографските промени, секторът на социалните услуги се превръща, от една страна, във важна област на нови възможности за работа, особено за жените и по-възрастните работници, а от друга страна, той помага на самите потребители на социални услуги да запазят своите работни места.
<P>
Конференцията въведе основни отправни точки за бъдещи общоевропейски дискусии относно ролята на социалните услуги в обществото. Въпреки че в различните държави-членки на ЕС начините за предоставяне на социални услуги, за разпределяне на компетентностите и концепцията за финансова устойчивост са различни, сред ораторите на конференцията до голяма степен имаше консенсус относно ролята и целите на социалните услуги.
<P>
В заключенията на конференцията, които ще бъдат допълнително развити и след това обсъдени, с цел да бъдат приети от Съвета по заетостта, социалната политика, здравеопазването и защитата на потребителите (EPSCO) през месец юни, се подчертава ролята на социалните услуги като основен инструмент за провеждане на социални политики.
<P>
Подчертава се също така необходимостта от интегрирано създаване и предоставяне на социалните услуги и от отчитане на индивидуалните потребности на клиентите. Споменава се важната роля на публичните органи в гарантирането на качество, достъп и устойчивост на социалните услуги, и се посочва, че инвестирането в социални услуги, особено по време на настоящата финансова и икономическа криза, се отплаща и може да укрепи потенциала за растеж и за сближаването на икономиките и обществата. Посочва се също така значението на неформалните грижи и на така наречените "споделени грижи" - съчетание на формални и неформални грижи - което изглежда е оптимално и най-ефективно.
<P>
В заключенията на конференцията се споменава значението на насърчаването на система за обучение през целия живот и изграждане на капацитет за осигуряване на качество на услугите. Не на последно място, подчертава се защитата на правата, достойнството и специалните потребности на потребителите на социални услуги.
<SPEAKER ID="396" NAME="Emine Bozkurt  " AFFILIATION="PSE">
в качеството на заместник на автора. - (NL) Г-н председател, искам да изкажа сърдечна благодарност на чешкото председателство за отговора на моя въпрос. Аз се зарадвах като чух, че във Вашите отговори на въпросите за борбата срещу нарастващата бедност и социалното изключване сред най-уязвимите групи беше отредено важно място на въпроса за разширяването на приложното поле на Директивата срещу дискриминацията с включването на стоките и услугите. Позволете ми да Ви кажа колко високо оценявам това.
<P>
Моят въпрос към Вас е дали това също така означава, че текстът, който Парламентът одобри през месец април, се радва на пълната подкрепа на чешкото председателство и какви практически мерки сте предприели Вие, в качеството си на действащ председател на Съвета, за да гарантирате, че тази директива ще се приеме възможно най-скоро от държавите-членки и от Съвета? Много благодаря.
<SPEAKER ID="397" NAME="Justas Vincas Paleckis" AFFILIATION="PSE">
(LT) Аз също искам да Ви благодаря за Вашия изчерпателен отговор. Проблемът със социалното изключване е широко разпространен и многостранен, защото, по мое мнение, много хора сега просто са изправени пред проблема на оцеляването. Готов ли е Съветът да увеличи хранителните помощи? Сега хранителната помощ е също много важен въпрос, тъй като кризата бушува и на мен ми се струва, че на този въпрос следва да отделим повече внимание.
<SPEAKER ID="398" NAME="Ян Кохоут">
действащ председател на Съвета. - (CS) Аз бих искал да ви благодаря, че аплодирахте предишния ми отговор и моя стремеж да отговоря максимално изчерпателно на повдигнатите въпроси. Що се отнася до допълнителния въпрос, трябва да кажа, че не съм в състояние да дам пределно ясен отговор на този етап. Въпреки това следва да се отбележи, че всички свързани със социалното приобщаване въпроси, както и тези, отнасящи се до борбата с бедността в условията на настоящата криза, е естествено да бъдат поставяни на дневен ред и обсъждани в дълбочина в работните групи на Съвета, включително и директивата, която споменахте. Що се отнася до хранителната помощ, може би не съм разбрал целта на въпроса, но ние обсъждахме в Съвета въпроса за хранителната помощ, предназначена основно за развиващите се страни, с други думи, онези държави, които са най-силно засегнати от икономическата и финансовата криза, както и от предходната продоволствена криза. Що се отнася до ситуацията в Европейския съюз, такава тема въобще не е обсъждана. Въпреки това ние осъзнаваме отговорността на Европейския съюз по отношение на най-слабо успешните държави или онези, които се нуждаят от доста по-сериозна подкрепа в настоящата ситуация, като тази тема ще присъства и в дневния ред на срещата на министрите за развитие на сътрудничеството.
<P>
Относно: Европейски пакт за заетост
<P>
Какво е становището на Съвета по предложението за приемане на Европейски пакт за заетост, който може да стане важен инструмент за съхраняване на социалното сближаване и за насърчаване на растежа и икономическото възстановяване на Европейския съюз, изпитващ последиците от световната криза?
<SPEAKER ID="400" NAME="Ян Кохоут">
действащ председател на Съвета. - (EN) В Съвета не е постъпвало предложение от Комисията за Европейска пакт за заетост. По тази причина Съветът не може да отговори на конкретните питания на уважаемата колега по този въпрос. Съветът обаче споделя опасенията й, изразени в повдигнатия въпрос, и счита, че е важно да се запази социалното сближаване и да се насърчават растежът и икономическото възстановяване в Европейския съюз, изпитващ последиците на световната криза.
<P>
В този смисъл председателството би искало да напомни, че преди всичко държавите-членки остават отговорни за конструирането и осъществяването на политиката по заетостта. Въпреки това Съветът отделя специално внимание на тази политика, особено в момент, когато Европа е изправена пред финансова и икономическа криза, и приема нови насоки за заетостта в съответствие с Договора.
<P>
В този смисъл председателството би желало да напомни, че през месец декември миналата година Европейският съвет реши да включи в цялостния Европейски план за икономическо възстановяване и въпроси, засягащи, между другото, заетостта в условията на финансова криза. Планът се състои от незабавни бюджетни мерки на стойност 200 млрд. евро, които включват, от една страна, мерки на Общността за 30 млрд. евро и, от друга страна, национални мерки, възлизащи 170 млрд. евро.
<P>
Европейският съвет подкрепя също така идеята за бързи действия от страна на Европейския социален фонд в помощ на заетостта, по-конкретно в полза на най-уязвимите групи от населението, като подпомагане на политиката на съчетаване на гъвкавост и сигурност и политиките за облекчаване на периодите на преход от едно работно място към друго, като се дава възможност на държавите-членки при необходимост да препрограмират разходите на Европейския социален фонд с цел укрепване на стратегиите за заетостта.
<P>
Следва да се напомни и това, че освен Европейския социален фонд, Европейският фонд за приспособяване към глобализацията също предоставя помощ от Общността, която допълва действията на национално равнище, включително на регионално и местно равнище. Този фонд, създаден от Съвета през 2007 г., подпомага конкретни кризи в рамките на Европа, които са породени от глобализацията, като предоставя еднократна, ограничена във времето конкретна помощ, насочена директно към съкратените работници.
<P>
В момента тече преразглеждане на Европейския фонд за приспособяване към глобализацията, като Европейският съвет на заседанието си от март 2009 г. призовава за постигане на бързо съгласие. Съветът приветства съгласието за приемане на първо четене на преразглеждането и с днешния вот го изпраща в пленарната зала.
<P>
На своето заседание от месец март Европейският съвет постигна съгласие и по някои допълнителни мерки, като например: премахване на бариерите и същевременно предотвратяване на създаването на нови и постигане на напълно действащ вътрешен пазар; по-нататъшно намаляване на административната тежест; усъвършенстване на рамката на условията за промишлеността с цел поддържане на здрава индустриална база, както и за предприятията, специално насочвайки вниманието към малките и средни предприятия и иновациите; насърчаване на партньорството между бизнеса, научноизследователската дейност, образованието и обучението; и осъществяване на напредък и усъвършенстване на качеството на инвестициите в научноизследователската дейност, знанието и образованието.
<P>
В заключение, чешкото председателство би желало да напомни за инициативата, предприета от нас, за среща на високо равнище по заетостта, която се организира на 7 май в Прага. Вчера чешкият заместник министър-председател по европейските въпроси, г-н Вондра, имаше възможността да говори в пленарната зала по този въпрос от името на председателството.
<SPEAKER ID="401" NAME="Marie Panayotopoulos-Cassiotou" AFFILIATION="PPE-DE">
(EL) Г-н председател, благодаря за отговора на действащия председател на Съвета. Моят въпрос показа, че ние гледаме на нещата по същия начин. Не трябва ли всички средства, предвиждани периодично, особено в резултат на кризата, да бъдат координирани чрез един инструмент, който аз наричам "споразумение за заетостта", така че да има полза за европейските граждани, които чуват, че са отпуснати милиони евро - Вие споменахте сумата от 200 млрд. евро - но не виждат тези средства да се превръщат в ефективни действия, които да им покажат пътя за излизане от безработицата и бедността?
<SPEAKER ID="402" NAME="Ян Кохоут">
действащ председател на Съвета. - (CS) Г-н председател, трябва да кажа, че аз напълно одобрявам всичко, което беше казано тук, и съм убеден, че предстоящата среща на високо равнище, срещата, посветена на заетостта, в Прага ще бъде нов пример за предприемане и развиване на инициативи, към които Европейският съвет на заседанието си през месец юни може да се върне и в центъра на които ще са подробно обсъжданите тук теми, с други думи, въпроси, свързани с влиянието на икономическата криза върху заетостта.
<P>
Относно: Здравни грижи в чужбина
<P>
Новата директива за мобилността на пациентите, предвиждана за разискване от Парламента през месец април, ще установи общи разпоредби относно възстановяването на разходи в областта на здравното обслужване, получено в чужбина. Членовете на Европейския парламент се стремят да гарантират, че пациентите от държавите в Европейския съюз ще имат всички възможности да се лекуват в чужбина (например чрез предварително възстановяване на скъпоструващи услуги в областта на здравеопазването, така че да не бъдат достъпни само за заможните пациенти), докато Съветът предлага тези права да бъдат ограничени и самите държави-членки да решават кои точно здравни услуги, получени от гражданите им в чужбина, да се одобряват за възстановяване.
<P>
Как могат според Съвета тези противоположни позиции на Парламента и на Съвета да се помирят? Какви възможни предложения за компромис предвижда Съветът?
<SPEAKER ID="404" NAME="Ян Кохоут">
действащ председател на Съвета. - (EN) Г-н председател, нашето председателство, като стъпва на изградената от френското председателство основа, се стреми активно към обсъждане на предложението за директива на Европейския парламент и на Съвета за прилагането на правата на пациентите при трансгранично здравно обслужване.
<P>
Целта на председателството е да намери решения, които ще доведат до правилния баланс между правата на пациентите при трансгранично здравно обслужване и отговорностите на държавите-членки за организирането и доставянето на здравни услуги и медицински грижи.
<P>
Както декларира председателството по време на пленарното разискване от 23 април 2009 г., пациентите, пътуващи в други държави-членки, следва да получават пълна информация и висококачествени здравни грижи. Важно е обаче да се гарантира, че директивата отговаря на принципите за яснота, правна сигурност и субсидиарност. Все още тече обсъждане в Съвета, така че е невъзможно да се предвиди дали може да се постигне политическо споразумение по време на текущото чешко председателство. Сегашните обсъждания в Съвета обаче показват, че системата за предварително одобрение вероятно ще бъде ограничена до конкретни типове здравни грижи. Тя ще бъде опция за държавите-членки, която те могат да използват или да откажат да използват. Тази възможност беше призната от Съда на Европейските общности при определени условия.
<P>
Съветът обмисля едновременно със системата за предварително одобрение да въведе мерки, целящи прозрачност и пълна информираност на пациентите за техните права, свързани с получаването на трансгранични здравни грижи.
<P>
От друга страна, директивата определя минимално равнище на изисквания към държавите-членки, които те трябва да гарантират на пациентите си по отношение на възстановяването на разходите при трансгранично здравно обслужване. Това е същата сума, която те биха платили за същото лечение в собствените им държави-членки. Няма пречки държавите-членки да осигурят на пациентите си, които получават трансгранично здравно обслужване, по-изгодна форма на възстановяване, дори и авансово. Това обаче зависи от националната политика на държавите-членки.
<P>
Въпреки това в случаи, когато лицето наистина се нуждае от планирано лечение в друга държава-членка и съществуват обективни медицински причини за това, все още действа Регламент (ЕО) № 883/2004, според който пациентът ще получи здравно обслужване, без да поема разноските по него.
<P>
Според доклада, гласуван на пленарно заседание на Парламента на 24 април 2009 г., Европейският парламент признава също така системата за предварително одобрение като инструмент за планиране и управление, ако тя е прозрачна, предвидима, недискриминационна и се подчинява на принципа за ясно информиране на пациентите.
<P>
Съветът внимателно ще проучи всички изменения и ще обмисли как да ги включи в общата позиция с цел постигане на съгласие на второ четене.
<SPEAKER ID="405" NAME="Justas Vincas Paleckis" AFFILIATION="PSE">
(LT) Още веднъж благодаря за Вашия изчерпателен и, бих казал, обнадеждаващ отговор. Много добре е, че се хармонизират условията за получаване на медицинска помощ както у дома, така и в чужбина. Очевидно грешно е обаче, че толкова много ще зависи от способността на пациента да плаща. Онези пациенти, които не са в състояние да си възстановят разликата между разходите у дома и в чужбина, няма да могат да се възползват от това.
<P>
Чешката република, която пое председателството от Франция, е все още млада държава и аз бих искал да попитам: имаше ли разлика в начина, по който новите и старите държави-членки оцениха този проблем?
<SPEAKER ID="406" NAME="Jan Kohout">
действащ председател на Съвета. - (CS) Г-н председател, аз бих желал да изкажа моите благодарности за допълнителния коментар, направен от уважаемия колега. Ние имаме предвид всичко това и ще го вземем под внимание. Считам, че той открои главния проблем, но в настоящия момент той не може да бъде решен по ясен и прост начин. Аз го разглеждам като проблем, към който трябва да се върнем в Съвета по време на по-нататъшните обсъждания на тези въпроси.
<SPEAKER ID="407" NAME="Председател">
Въпросите, които поради липса на време са останали без отговор, получават писмен отговор (виж приложението).
