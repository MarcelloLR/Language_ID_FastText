<CHAPTER ID="018">
Положението в Албания (разискване)
<SPEAKER ID="638" NAME="Председател">
Следващата точка е изявлението на Комисията: Положението в Албания.
<SPEAKER ID="639" NAME="Щефан Фюле">
член на Комисията. - (EN) Г-н председател, благодаря Ви, че ме поканихте да се изкажа относно Албания тази вечер. Въпреки че е част от континентална Европа, Албания беше изолирана през по-голямата част от XX в. Сега обаче Албания е отворена и достъпна. Тя се превърна в държава с европейска перспектива.
<P>
Понастоящем Албания е в политическа криза. Събитията в Тирана от петък, 21 януари 2011 г., бяха трагични. Задълбочаващата се тежка политическа безизходица доведе до четири ненужни жертви. Трябва да се промени тонът в Тирана. Трябва да се спре насочената надолу опасна спирала. Трябва да се реши политическата криза. Това е съвместна отговорност на политическите лидери в Албания.
<P>
Гражданите на Албания очакват това и с пълно право. Демократично избраните представители трябва да действат като такива: да представляват хората и да правят компромиси, съобразени с демократичните принципи.
<P>
Ако решението за кризата се намира в ръцете на хората вътре в страната, то ние, в качеството си на външни лица, трябва да направим всичко възможно, за да улесним подобно решение. Изпълнителният директор на Службата за външна дейност, г-н Мирослав Лайчак, направи две посещения в Тирана, за да се срещне с президента, министър-председателя и лидера на опозицията и съм доволен, че се присъедини към мен днес.
<P>
Посланията му от името на върховния представител и заместник-председател на Комисията, г-жа Катрин Аштън, както и от мое име, бяха ясни: първо, да се прекрати насилието и да се проведе адекватно разследване на събитията от 21 януари. Това разследване следва да се проведе от съдебните власти, без политическа намеса.
<P>
Второ, да се преустанови отправянето на словесни обиди и скритото и явно подкопаване на държавните институции.
<P>
Трето, да се възстанови нормалният политически диалог: да се признае съвместната отговорност, която носите за осигуряване на по-добро бъдеще за Албания. В близко бъдеще това означава съвместна гаранция за провеждане на свободни, честни и прозрачни местни избори.
<P>
Четвърто, започнете изпълнение на 12 приоритети, изложени в становището на Комисията от 2010 г. Правителството и опозицията трябва да го направят заедно.
<P>
Реакциите на политическите лидери и обществеността във връзка с посещението на г-н Мирослав Лайчак бяха съответно насърчителни и положителни. Съществува известен импулс, който може и следва да бъде използван, за да може кризата да се превърне във възможност.
<P>
Двамата албански лидери приветстват вниманието, което им се засвидетелства, но попаднаха в собствената си вътрешна задънена улица, а добрата воля и помощта на Европейския съюз не могат да заменят диалога между лидерите.
<P>
Можем да подпомогнем преодоляването на различията чрез активното ни участие. Не бихме могли обаче да го направим преди и двете страни да са дали сигнал за истинска воля да поставят европейското бъдеще на Албания над партийната политика и личното недоверие.
<P>
Не съществува възможност за подбиране. Албания трябва да изпълни всички критерии от Копенхаген, включително установяване на интерактивен политически диалог и функциониращ парламент - или нищо.
<P>
В момента пред Албания стоят: перспектива за ЕС в съответствие със заключенията на Съвета и въз основа на критериите от Копенхаген, ясно определените в становището на Комисията от 2010 г. 12 приоритети, чието ефективно изпълнение следва да даде възможност на Албания да започне преговори за присъединяване към Европейския съюз. Тези 12 приоритети включват, наред с другото, подобряване на функционирането на демократичните институции и политическия диалог, зачитане на принципите на правовата държава и реформа в съдебната власт, борбата с организираната престъпност и защита на правата на човека.
<P>
Тези 12 приоритети и критериите от Копенхаген не са само упражнения за политици. Те по-скоро създават ясни, измеримите ползи за гражданите. Албанските политици трябва незабавно да поставят интересите на гражданите на Албания на първо място.
<P>
Нека превърнем тези приоритети в европейска рамка, която да се заеме с настоящите политически предизвикателства в Албания. Поради тази причина седмица преди протестите от месец януари изпратих писмо до министър-председателя, г-н Бериша, в което представих пътна карта, опираща се на тези 12 приоритети, за да се окаже помощ на Албания за излизане от настоящата безизходица. Всички сме свидетели на последвалите трагични събития.
<P>
Не е прекалено късно. Ако получим недвусмислени сигнали, че съществува взаимна воля за използване на тази европейска рамка за постепенно преодоляване на политическата безизходица и неотдавнашната криза, тогава ще реагираме положително.
<P>
Европейският парламент трябва да изиграе важна роля. Вие, в качеството си на политици, бихте могли да отправите ясно послание към други политици. Ясно, общо послание от тази зала и целия Европейски съюз за готовността за ангажиране, което би накарало всички в Албания да се замислят кой е най-добрият начин за действие.
<P>
Позволете ми да използвам възможността да призова министър-председателя на Албания, г-н Бериша, да създаде реална приобщаваща политическа среда в Албания. Другите политически сили и организации на гражданското общество биха имали полза от европейската интеграция.
<P>
Позволете ми да призова лидера на социалистическата партия, г-н Рама, да гарантира, че партията му представлява конструктивна опозиция - която се радва на ползите, но и поема отговорност за тази приобщаваща политическа среда, на която бихме желали да станем свидетели в Албания.
<SPEAKER ID="640" NAME="Michael Gahler" LANGUAGE="DE">
Г-н председател, г-н Фюле, госпожи и господа, първо, бих искал да Ви благодаря за ясното изявление. Мисля, че беше прието добре. Считам, че напредъкът в областта на демокрацията и правовата държава е съществено изискване за започване на процеса на присъединяване на Албания към ЕС. Това включва функциониращи демократични институции, които се използват целесъобразно. Парламентът е мястото, където следва да се провеждат демократични разисквания. Ето защо гражданите са избрали членовете на парламента. Този форум не може да бъде заменен от събития на улиците и, по-конкретно, по начина, по който г-н Рама се опита да направи на 21 януари.
<P>
Призовавам социалистическата партия да вземе активно участие в парламентарния процес и да предложи политически алтернативи в парламента. Време е да се сложи край на съмненията, свързани с изборните резултати. Социалистическата партия следва да поеме отговорност за ролята си на парламентарна опозиция. Тя следва да се възползва от възможността да направи конкретни предложения относно бъдещето, включително в парламентарната разследваща комисия. Организацията за сигурност и сътрудничество в Европа (ОССЕ) и Службата за демократични институции и права на човека на ОССЕ изготвиха препоръки за подобряване на основните условия за провеждане на избори. Освен това е важно социалистите да вземат участие и в тази област. Чух, че г-н Рама се е съгласил, по време на престоя си в Страсбург, да вземе участие в местните избори на 8 май. Приветствам решението му. Надявам, се че уверението му не включва каквито и да е условия или "вратички в закона". Г-н Рама очевидно се вслушва в добрия съвет, който е получил от колегите си от социалистическата партия и на заседанията с други групи.
<P>
Мога да го уверя, че много хора от групата ни, действат активно от наше име в Албания и подкрепят приобщаващия подход, който г-н Фюле спомена. Това ни позволи съвместно да допринесем за гарантиране на положително бъдеще за Албания.
<SPEAKER ID="641" NAME="Adrian Severin" LANGUAGE="EN">
Г-н председател, със сигурност бихме могли да наречем безизходица настоящото политическо положение в Албания. Понякога е по-спокойно, друг път - бурно, тази криза няма край.
<P>
Миналата година този Парламент прие резолюция, призоваваща всички вътрешнополитически участници да намерят чрез преговори политическо решение на кризата и да постигнат минимален национален консенсус. Резолюцията беше пренебрегната от политическите сили и особено от правителството. По същия начин в момента се пренебрегват препоръките на Комисията и на Съвета.
<P>
Недопустимо е упражняването на правото на провеждане на митинги и протести в проядена от корупция страна да се смята за държавен преврат.
<P>
Недопустимо е благонадеждността на държавните институции - президентство, прокуратура и други - да се подкопава от изявления на държавния ръководител.
<P>
Недопустимо е онези, които стрелят по протестиращи граждани, да бъдат наричани герои на нацията и да им се обещава помилване.
<P>
Скоро ще се проведат следващи местни избори. При настоящите обстоятелства, те ще представляват политически тест за всички политически заинтересовани страни. Призоваваме члена на Комисията, г-н Фюле, и изпълнителния директор, г-н Лайчак, да направят всичко възможно, за да осигурят международно съдействие и международно наблюдение на изборите по начин, който да гарантира, че ще са свободни и честни или поне да имаме възможност да оценим доколко свободни и честни са.
<P>
Подкрепяме подхода на Комисията, и по-специално този на члена на Комисията, г-н Фюле. Подкрепяме действията на г-н Лайчак. Трябва да поискаме от всички политически сили да работят за прекратяване на кризата, тъй като алтернативата е изолацията на Албания и застрашаване на европейската й перспектива
<SPEAKER ID="642" NAME="Marietje Schaake" LANGUAGE="EN">
Г-н председател, денят ми беше интересен, тъй като става въпрос за Албания. Разговарях с представители на двете основни политически партии там. Помолих ги да споделят идеите си за това как държавата би могла да постигне напредък и как да се излезе от политическата безизходица, за да се съсредоточат върху проблеми, засягащи всички граждани: борбата с организираната престъпност, премахване на корупцията, създаване на работни места и възможности за младото поколение.
<P>
Никой от тях не успя да ми отговори. Играта на обвинения изглежда беше по-важна. Струва ми се, че политическото ръководство в Албания е по-обезпокоено за себе си, отколкото за гражданите си. Не е необходимо да ви казвам колко трудно е да убедим избирателите си да ни подкрепят, когато повдигнем въпроса за разширяването на ЕС. Въпреки съпротивата, групата на Алианса на либералите и демократите за Европа би искала Западните Балкани да станат част от територията на Европейския съюз.
<P>
Считаме, че ЕС е общност на ценности, която е загърбила разделението в миналото и е избрала единно бъдеще. Трябва да призовем албанските органи да направят същото и да не се погубват в сенките на миналото, а да направят крачка напред, към светлината на бъдещето. И нека не забравят, че тяхната отговорност е преди всичко да осигурят благоденствие на гражданите и да не ги лишават от европейско бъдеще, тъй като е повече от ясно, че политическата криза затруднява постигането на какъвто и да e напредък.
<P>
През месец май ще се проведат нови местни избори и в момента тече подготовката за тях. Те следва да бъдат подкрепени от всички политически партии. Приветствам предложението за активно участие на ЕС в гарантирането на свободни и честни избори. Демокрацията е дълъг процес и е повече от опростената идея "един човек, един глас". Тя изисква наличието на демократични институции, зачитане на принципите на правовата държава, а силата й се определя от зачитане на малцинствата. Демокрацията не означава "победителят печели всичко".
<P>
Присъединяването към ЕС е дълго пътуване, което изисква усилена работа и споделена отговорност, а целите на реформите, които Албания провежда, ще бъдат най-добре постигнати чрез сътрудничество и неизменен ангажимент към процеса в рамките на ЕС.
<SPEAKER ID="643" NAME="Marije Cornelissen" LANGUAGE="NL">
Г-н председател, кризата в Албания не е нищо ново. Кризата не започна нито през януари с проявата на насилие спрямо протестиращите, нито през 2009 г., когато социалистическата партия бойкотира парламента след изборите и когато започна гладна стачка.
<P>
Тази криза е криза на политическа култура. Бойкоти, гладни стачки, демонстрации - всички те са обичайни методи на работа за албанската политика. Такива са и корупцията, манипулирането на медиите и политическите назначения. Това е свят, далеч от вида политика, която бихме искали да се провежда в държава, по пътя й към присъединяване.
<P>
Силно се надявам, в крайна сметка, гражданите на Албания да имат отговорно правителство и отговорен парламент с политици, които ще поставят благоденствието на гражданите си над собствения си престиж и интереси. И двете страни трябва да започнат да действат, за да достигнат до този етап. Правителството носи конкретна отговорност. Правителствата държат монопол върху прилагането на насилие и носят допълнителна отговорност да стоят над партийната политика, за да вършат онова, което е правилно за хората.
<P>
Следва да очакваме, че това правителство ще направи всичко възможно, за да предотврати повторение на събитията от януари. Следва да очакваме правителството да окаже пълно сътрудничи със започването на независимо разследване на случилото се през януари, да прекрати корупцията в собствените си редици и да се даде възможност за провеждане на парламентарно разискване. Опозицията също носи отговорност. Тя също трябва да направи всичко възможно, за да предотврати повторение на насилието от месец януари, като максимално сътрудничи чрез провеждане на редовни и честни избори през месец май и чрез участие в съдържателни парламентарни дебати, например за изключително високите нива на безработица в Албания.
<P>
Как обаче двете страни се раздалечиха толкова много една от друга? Силно се надявах през ноември, когато членът на Комисията, г-н Фюле, се обърна към Албания със следното условие: няма да има напредък, докато не решите това. В момента, в който това се случи, Албания ще получи статут на страна кандидатка. За съжаление това не доведе до никакви промени. Надявам се сега г-н Лайчак да успее там, където други се провалиха, а именно в събирането на двете страни около масата за преговори и в постигане на пробив. Надявам се, но не съм уверена, че това е възможно без да се налага да прилагаме твърда политика.
<P>
Считам, че следва да разгледаме възможността за налагане на санкции. Трябва да е ясно, че евентуален провал на преговорните усилия няма да бъде без последици. Санкциите обаче трябва да засегнат политическите лидери, а не гражданите. Това означава, че не трябва по какъвто и да начин да изменяме визовия режим, въведен за Албания, каквото предложение дочух в коридорите. Всъщност така наистина бихме нанесли вреда на гражданите. Бих искала да получа уверение от члена на Комисията, че няма да се злоупотреби с либерализацията на визовия режим по време на този политически процес.
<P>
Идея, която можем да обсъдим, обаче е да отнемем контрола над средствата по ИПП от Албания и да го върнем в ръцете на ЕС. Това би позволило всички основни инвестиции в страната да се осъществят, но правителството, в по-голяма или в по-малка степен, ще бъде под опека. Според мен това би било санкция, която ще засегне политиците, но не и хората. Искрено се надявам, че всичко това няма да бъде необходимо, тъй като и двете страни ще изразят воля за постигане на компромис и че г-н Лайчак ще успее, в интерес на гражданите на Албания.
<SPEAKER ID="644" NAME="Charles Tannock" LANGUAGE="EN">
Г-н председател, ако Албания иска да отбележи напредък към постигане на целта си, а именно присъединяване към ЕС, политическите й лидери трябва да се ангажират по по-конструктивен, демократичен и зрял начин. Проявеното миналия месец насилие напомня за присъщата нестабилност на политиката в Албания.
<P>
Питам се също така дали Съветът и Комисията са обсъдили да преразгледат миналогодишното си решение за безвизово пътуване на гражданите на Албания към държавите от ЕС с оглед на кръвопролитието, което, разбира се, може да засили икономическата емиграция към Шенгенското пространство, ако чуждестранните преки инвестиции намалеят.
<P>
Подобно действие със сигурност би подчертало факта, че Албания продължава да изостава значително спрямо очакванията на ЕС. Организираната престъпност и корупцията все още процъфтяват, а съдебната система прекалено често се манипулира от политиците. Министър-председателят, г-н Бериша, дори се намеси при ареста, разпореден от главния прокурор, на гвардейци, простреляли протестиращи, поради, както те твърдят, надвиснала опасност от държавен преврат. Демократичните институции са слаби, а свободата на печата почти липсва.
<P>
Решението на социалистическата партия на г-н Еди Рама да бойкотира парламента въз основа на предполагаема изборна измама задълбочава нестабилността в Албания. В настоящата нестабилна политическа среда няма начин Албания дори да започне да извършва необходимите за възвръщане на доверието на ЕС реформи. Тази нестабилност може също да принуди НАТО да преосмисли сега собствената си политика на разширяване, като Албания се присъедини към Алианса преди по-малко от две години. Сега лидерите на НАТО трябва да се запитат дали членството на Албания не беше прибързано.
<P>
Освен моите опасения за политическата нестабилност в Албания и как това ще се отрази на стремежа на държавата към членство в ЕС, съм скептично настроен по отношение на стратегическите приоритети на Албания. Албания е пълноправен член на Организацията ислямска конференция, все по-силно и влиятелно лоби в ООН, защитаващо интересите на членовете си и гласуващо като блок по въпросите за правата на човека и външната политика. Сред членовете на ОИК са Албания и Турция, като и двете са подписали Декларацията за правата на човека от Кайро, която определя шериата като основа за правата на човека в мюсюлманските държави.
<P>
Албания, също като Турция, трябва да вземе решение дали да възприеме западни ценности или да даде предимство на правото на шериата, което Европейският съд за правата на човека, тук в Страсбург, смята за несъвместимо с европейските ценности, въпреки че до момента според мен членството на Албания в ОИК, ако трябва да сме честни, е само формално. Албания, в крайна сметка, е практически светска държава. Изглежда членството на Албания в ОИК е замислено от ръководителите на държавата като начин да привлекат финансови средства от Близкия изток, а не толкова въз основа на силни религиозни убеждения, но разбира се, всичко това би могло да се промени в бъдеще.
<SPEAKER ID="645" NAME="Nikolaos Chountis" LANGUAGE="EL">
Г-н председател, г-н член на Комисията, надявах се, че осемнадесет месеца след последните парламентарни избори в Албания, проблемът с политическата безизходица ще да бъде решен. Надявах се, че след препоръките и резолюцията, приети от Европейския парламент, щяхме да отбележим, че това, което сме казали, е било взето под внимание. Бях убеден, че надеждите на Албания за европейска интеграция биха били достатъчно силен стимул - каквото е и желанието на албанските граждани - да се реши не само политическия проблем, но и икономическите, социалните и демократични проблеми. За съжаление безизходицата продължава. А що се отнася до това кой носи по-голяма част от отговорността, считам, че не е наша работа да съдим хората в Албания.
<P>
За съжаление обаче нещата се влошиха. Още веднъж бих искал да изразя скръбта си за жертвите на протеста от 21 януари. Ние се противопоставяме на ескалацията на насилие, призоваваме за прекратяване на репресиите, за зачитане на правата на човека и демокрацията и за наказване на виновните.
<P>
Няма обаче да крия факта, че имам опасения, свързани с предстоящите местни избори през май. Трябва просто да направим каквото можем, за да се уверим, че са налице всички гаранции за нормалното им провеждане. Трябва да убедим всички политически сили да участват в изборния процес и тези избори трябва да се проведат, опирайки се на международните правила за добре проведени и демократични избори.
<P>
Считам, че помощта ни, помощта на Европейския парламент и на Европейския съюз като цяло - и тук изразявам съгласие с г-н Фюле - трябва да бъде допълнителна, трябва да бъде спомагателна и е ясно, че не трябва да бъде повлияна от принадлежност към дадена партия и политически приятелства (извинете ме за израза). Ние няма да предоставим решението на албанското общество и албанските граждани. С това трябва да се справят албанските граждани и политическите сили в Албания. Не съм съгласен с изказаното мнение относно отправяне на заплахи за вземане на мерки, когато повечето от мерките, за които знаем, са мерки, насочени срещу албанските граждани. Не считам, че това ще доведе до какъвто и да е конкретен резултат.
<P>
Считам, че бихме могли да упражним възможно най-голям натиск чрез институциите на ЕС, в рамките на отношенията с държава, която "чука на вратата на Европейския съюз", като се подчертава, че за съжаление, всички тези процеси забавят перспективите за членство. Трябва да се подчертае, че безизходицата ще се преодолее чрез заемане на отговорна позиция от страна на политическите лидери, с готовност за политически диалог, а не като се водят от принципа "победителят прибира всичко" и други подобни практики и начини на поведение.
<P>
Считам, че ако политическите лидери в Албания настойчиво се придържат към подобна практика и подход, безизходицата и кризата ще се влошат, поради което държавата няма да има възможност да реши сериозните проблеми, наред с политическите проблеми, които ще възникнат - ако вече не са възникнали - вследствие на икономическата криза, засегнала съседните държави Италия и Гърция, като се има предвид, че парите от тези страни, до голяма степен, подкрепят икономическото положение в Албания. Ето защо изходът от политическата безизходица са политическата отговорност и политическия диалог, които ще помогнат на политическите лидери да намерят бързо решение на проблемите, пред които е изправена Албания.
<SPEAKER ID="646" NAME="Bastiaan Belder" LANGUAGE="NL">
Г-н председател, посетих Албания в качеството си на журналист неколкократно през 90-те години на XX в. Всеки път оставах впечатлен от талантливите млади хора, които срещах там. Държава с подобни млади хора със сигурност трябва да има бъдеще. Миналото лято вярата ми в европейските перспективи на Албания се възвърна по време на лятно училище в южната област Вльора.
<P>
Днес сутринта си размених електронни съобщения с двама албански учени относно разискването тази вечер. И двамата са на около 30 години, и двамата са решили да останат в Албания: биха могли да печелят по-добре в друга страна, но са останали. Биха искали да служат на народа си и на църквата си. Но какво биха могли да направят за политическата безизходица в родната си държава? И в двата случая, посланието им е ясно, зов за помощ: "Европа, не оставяйте политическите ни лидери да правят каквото си искат. Тъй като, ако ги оставите, те ще унищожат бъдещето на нацията ни. Европа, заставете и двете партии, социалисти и демократи, да преговарят, докато не стигнат до решение".
<P>
Г-н член на Комисията, ще бъда първият, който ще признае, че това е по-лесно да се каже, отколкото да се направи, но все пак това е зов за помощ. Уверен съм обаче, че ще направите всичко възможно, за да оправдаете надеждите, които многобройни честни албански граждани са възложили на Европа и на Вас, в качеството Ви на отговорен за това член на Комисията. Пожелавам Ви много сила и успех в това начинание.
<P>
Като заключение бих искал да повдигна още един албански въпрос, който е също толкова значим. Източник в Тирана ме предупреди за опасността, че тази пролет голям брой албански момичета и жени ще пътуват до Западна Европа и ще попаднат в кръгове, занимаващи се с проституция. Споделяте ли тези опасения, г-н член на Комисията, и с какви ресурси разполага Европейският съюз, за да вземе превантивни мерки срещу трафика на жени и склоняването на албански момичета към проституция?
<SPEAKER ID="647" NAME="Béla Kovács" AFFILIATION="NI">
(HU) Г-н председател, политическият живот в Албания е в безизходица от парламентарните избори през 2009 г. Парламентът не може да упражнява контролната си функция над правителството, а парламентарните институции, за съжаление, не работят ефикасно. Фактът, че социалистите обвиняват правителството в изборна измама и корупция, като искаха оставката му и провеждането на предсрочни избори преди редовните избори през 2013 г., както и фактът, че министър-председателят, г-н Бериша, отказва да подаде оставка и отправя обвинения към опозицията в опити за насилствено завземане на властта, посочва, че преговорите с Европейския съюз много бързо ще бъдат обречени на провал.
<P>
Европейският съюз счита, че е жизненоважно страните кандидатки да положат повече усилия в борбата с корупцията и организираната престъпност. Това е важно не само за ЕС, но и е от полза за обществото в конкретните държави, без да споменаваме, че това би могло да има принос за подобряване на имиджа на страните кандидатки. Поради тази причина, намирането на решение на настоящото положение определено ще наложи възстановяването на демократичните институции.
<SPEAKER ID="648" NAME="Eduard Kukan" AFFILIATION="PPE">
(EN) Г-н председател, политическата криза в Албания продължава вече прекалено дълго. Да, това не е безизходно положение, не е застой, това е продължителна политическа криза. Засяга репутацията на държавата, гражданите и амбициите им за европейско бъдеще.
<P>
Не трябва да позволяваме политическата криза и напрежението да продължават. Необходимо е да отправим общо послание, че бихме желали Албания да се превърне в страна кандидатка, но политическите лидери от двата лагера трябва да демонстрират воля за решаване на политическите проблеми при пълно зачитане на принципите на правовата държава, конституцията и въз основа на демократичните институции.
<P>
Отдавна се опитваме да намерим решение на положението без да сме постигнали осезаеми резултати. Категорично осъждаме проявеното по улиците на Тирана насилие по време на протестите от 21 януари. Събитията, отнели живота на четирима души, трябва да бъдат надлежно разследвани.
<P>
Албания е в очакване на местните избори през май тази година. Това ще бъде още една проверка за демокрацията в страната. Отново заявявам, че сега е времето политическите лидери да се съсредоточат усилията си върху намиране на гаранции, че изборите няма да доведат до допълнително напрежение и да удължат кризата.
<P>
В заключение бих искал да подчертая значението на политическите послания и предложения, изложени в изказването на члена на Комисията, г-н Фюле, в началото на разискването. Най-ценният принос на Парламента в това положение би бил да подкрепим с цялата си тежест тези предложения и да изпратим съответно ясно общо послание към албанските политически партии.
<SPEAKER ID="649" NAME="Hannes Swoboda" AFFILIATION="S&amp;D">
(DE) Г-н председател, първо бих искал да благодаря на г-н Фюле за ясното изявление, което направи днес, както и за дългосрочната му ангажираност към този въпрос. Бих искал да изкажа благодарност и на г-н Лайчак за постоянството, което показа му през последните месеци. Свикнал е да се захваща и решава сложни проблеми. Пожелавам и на двамата късмет. Това разискване доведе до създаване на единен блок и съвместна подкрепа за усилията и на двамата за намиране на решение за Албания.
<P>
Признавам, че се отнасях скептично в началото на разискването. Нищо не би било по-пагубно за развитието на Албания от отправянето на обвинения в тази зала от едната към другата страна, които наподобяват обвиненията между двете основни политически партии, правителството и опозицията, в Албания. Изразявам задоволство, че успяхме да се обединим около общ подход, поне към настоящия момент. Надявам се това да остане така. И двете страни, двете политически групи - правителството и опозицията - трябва да се ангажират с намирането на изход от кризата.
<P>
Изразявам съгласие с г-н Belder. Посетих Албания малко след падането на режима на г-н Хоксха. Бях истински поразен от настроението там и ентусиазма на младите хора. Въпреки това много съм разочарован от това, което се е случило и това, което не се е случило. Трябва да спомена, че политическата класа в Албания не успява да изпълни желанията и идеите на гражданите.
<P>
Разбира се все още имаме политическа ориентация и лични приятелства. Същественото за нас сега обаче е да заявим и на двете страни, че трябва да се обединят и да положат усилия, за да гарантират, че местните избори поне се провеждат прозрачно и открито. Също трябва да призовем и двете страни да се подготвят за изпълнението на изискванията, изготвени от службата за демократични институции и права на човека на ОССЕ за тези избори или чрез законодателство или практически действия, така че за в бъдеще да се провеждат наистина честни и прозрачни избори.
<P>
Считам и че Парламентът следва да изпрати колкото е възможно повече наблюдатели на изборите, въпреки че това са местни избори, тъй като тези избори биха могли да поставят начало на нов политически климат в Албания. Това е нещо, от което Албания изпитва належаща необходимост.
<P>
Изразявам съгласие с всеки, който заявява, че ако в Албания не настъпят никакви промени, то тя ще се окаже в изолирано положение. Ние обаче не бихме желали Албания да бъде изолирана. Бихме желали да тръгне по пътя към Европа.
<SPEAKER ID="650" NAME="Станимир Илчев" AFFILIATION="ALDE">
Искам да кажа още в началото, че албанското общество, албанският народ са малко по-особени и моля да ме разберете. Те са имали по-особена история, по-особена културна традиция и до ден днешен съхраняват някои особености както на националния характер, така и на начина, по който възприемат политическите процеси и ги развиват.
<P>
Затова, ако искаме да инструментализираме проблема, който коментираме, вероятно трябва да проявим творчество, гъвкавост и фантазия. Така например, според мен е необходимо да се контактува не само с лидерите на двата политически блока, които са в конфронтация, но и с неформалните лидери на албанското общество.
<P>
Тук се казаха точни неща за шериата, за ислямската конференция, но трябва да помним - албанците са толерантни и към трите основни религии в своята страна, към източното православие, към исляма и към католицизма. Тези три общностни имат силни лидери, както и неправителствените организации и младежта. Нека се обърнем и към тях в усилие да съберем двата полюса.
<SPEAKER ID="651" NAME="Ulrike Lunacek" AFFILIATION="Verts/ALE">
(DE) Г-н председател, г-н Фюле, г-н Лайчак, уважаеми госпожи и господа, бих искала да се присъединя към изразилите благодарности към г-н Фюле и г-н Лайчак за усилената им работа и опитите да намерят изход от проблема. Доволен съм също така, че това разискване не прерасна в противопоставяне между политическите групи, които са в конфликт помежду си в Албания. Би било много жалко за Парламента, ако това се беше случило и се надявам да не се стигне до там.
<P>
Институционалната криза в Албания наистина е и криза на политическата култура. Всичко се свежда до словесно насилие, което се превърна в насилие по улиците и завърши с четири смъртни случаи. Изразявам съгласие с онези, които заявяват, че това трябва да се разследва. Важно е да се установи кой носи вината. Този процес на словесно насилие, превръщащо се в реално улично насилие, обаче е нещо, което би могло да застраши присъединяването на Албания към Европейския съюз.
<P>
Както г-н Фюле вече разясни, всичко се свежда до разясняване на политическите опоненти в Албания, че тяхно задължение е да работят в интерес на албанските граждани. Пътят към Европейския съюз означава да се намери решение за политическата криза, като се обединят и преустановят непрекъсната игра на обвинения, в която едната страна отправя обвинения към другата и отказва да признае възможността сама да допринесе за промяна на положението. Ето какво е необходимо. Постоянните обвинения за това, кой е виновен за положението и кой трябва да понесе отговорността, нямат място в европейска държава. Надявам се, че опозиционните партии ще си вземат поука от това и ще осъзнаят, че нещата не могат да продължават така.
<P>
Ако г-н Рама и партията му наистина вземат участие в местните избори, както заяви пред някои от нас днес, и определи членове на избирателната комисия, приветствам това и се надявам, че това е първата крачка към гарантиране на открития и прозрачен начин за провеждане на тези местни избори и че резултатите, впоследствие, ще бъдат приети.
<P>
Парламентът изразява пълната си подкрепа за процеса на либерализация, който вече беше споменат. Моето искане към г-н Фюле е следното: надявам се, че Комисията не разглежда възможността да се откаже от либерализацията на визовия режим за албанските граждани като възможна санкция за двете опозиционни партии. Надявам се това да не се случи. Другият ми въпрос е относно възможностите за упражняване на по-силен натиск, ако двете партии не постигнат споразумение. Първата възможност, както спомена г-жа Cornelissen, е да се поеме отговорност за управлението на средствата от инструмента за предприсъединителна помощ (ИПП), като се отнеме от правителството и се върне в ръцете на Комисията. Другата възможност е да се замразят средствата по ИПП. Това обаче би причинило страдание сред населението, каквото не би могло да е нашето намерение. Какви са плановете Ви в случай, че не може да се намери никакво решение.
<P>
Един последен въпрос: в доклада на Марти до Съвета на Европа беше отправено обвинение, че албанските тайни служби са взели участие или са оказали подкрепа за трафик на органи. Имате ли представа дали албанските тайни служби и албанската съдебна система са готови да сътрудничат?
<SPEAKER ID="652" NAME="Jaroslav Paška" AFFILIATION="EFD">
(SK) Г-н председател, в резултат на проведените през 2009 г. в Албания избори възникна напрежение, породено от близките изборни резултати, които загубилите политически сили характеризираха като изборна манипулация.
<P>
Албанските социалисти, водени от г-н Еди Рама, обвиняват министър-председателя, г-н Сали Бериша, не само в изборна измама, но и го посочват като отговорен за ширещата се корупция и за влошаващите се условия на живот на гражданите. На протестен митинг, организиран от опозицията в албанската столица, Тирана, на 21 януари присъстваха повече от 20 000 демонстранти, искащи оставката на правителството на Сали Бериша. Но намесата на полицията с водно оръдие, сълзотворен газ и гумени куршуми доведе до четири смъртни случаи и повече от 150 ранени. Проявената жестокост при полицейската намеса, наред с факта, че г-н Сали Бериша раздаде на всички членове на силите за сигурност, взели участие в потушаването на протестите, извънредни възнаграждения, в размер на едномесечна заплата, е явно доказателство, че албанският министър-председател купува подкрепата на силите на сигурността и се опитва да ги спечели на своя страна и да ги изправи срещу албанските граждани.
<P>
В нормалните, цивилизовани държави правителството обикновено се избира от гражданите, от гласоподавателите, а не от подкупени сили на сигурността или полицията. Ако г-н Бериша е забравил елементарния принцип на демократичното управление, тогава според мен той не би могъл да бъде водач на демократична държава. Госпожи и господа, не считам, че някой от нас би желал да станем свидетели в Европа на насърчаването на правителства, които изграждат властта си, опирайки се на изборни измами и корумпирани полицейски служители и които се представляват от малки диктатори, които не са наясно как да предадат властта на другиго по адекватен начин в една държава. Ето защо трябва да сме по-решителни при защитата на демокрацията в Албания.
<SPEAKER ID="653" NAME="Doris Pack" AFFILIATION="PPE">
(DE) Г-н председател, г-н Фюле, г-н Лайчак, госпожи и господа, въпросът, който разискваме, не води началото си от 21 януари. Ето защо е необходимо да се запитаме и питам и вас: Защо Комисията и други международни структури не потушиха огъня, когато се разгоря за пръв път в средата на 2009 г.? Изборите, проведени през 2009 г., бяха най-успешните до този момент в Албания и се опираха на изборно законодателство, което, учудващо, беше прието след постигане на консенсус между социалистите и демократите. Постигането на консенсус е нещо напълно ново за Албания. Считам, че това е от голямо значение. Избирателните комисии на социалистите, Службата за демократични институции и права на човека на ОССЕ (СДИПЧ), наблюдателите на изборите и самите ние счетохме, че изборите бяха правилно проведени.
<P>
Съставеното впоследствие правителство също беше нещо ново за Албания. Две силно враждебни една към друга партии се събраха и започнаха съвместна работа. От едната страна е демократичната партия, а от другата - по-малката социално-демократична партия. Две опозиционни групи се събраха, за да работят и да помогнат на Албания да постигне напредък. Тя се присъедини към НАТО и има визов режим, но, за съжаление, все още не е получила статут на страна кандидатка.
<P>
В мига, в който правителството беше съставено обаче, опозицията взе решението, че изборите не са проведени правилно и призоваха за отваряне на избирателните урни. Какъв тип правителство би отворило избирателните урни? Не и правителството в моята или вашата държава. Трябва да поставим въпроса пред конституционния съд или избирателната комисия. Протести, подобни на онези, на които станахме свидетели, гладните стачки и отказът от сътрудничество с Парламента за приемане на важно законодателство са просто неприемливи. Важно е да изясним това и да се изправим срещу фактите. Невинаги е възможно всичко да се сведе до едно единствено ниво.
<P>
Бих желала да открия кои са най-значимите и най-трудните въпроси. Обвиненията, отправени наскоро и още в самото начало, засегнаха въпроса за отваряне на избирателните урни. Това не е възможно, тъй като конституцията го забранява. Как биха могли да се водят преговори по този въпрос, когато това просто не е позволено? Сега положението се влоши и бяха убити четирима души.
<P>
Похвално е, че днес се опитвате да представите пътна карта. Може би обаче би било леко преувеличено да се опише по този начин. Много бих желала г-н Лайчак и Вие, г-н Фюле, да използвате пътната карта, за да изготвите маршрут за по-добро бъдеще за гражданите на държавата.
<SPEAKER ID="654" NAME="Victor Boştinaru" AFFILIATION="S&amp;D">
(EN) Г-н председател, приветствам изявлението на члена на Комисията. И аз бих желал да подчертая приноса на г-н Лайчак за процеса на търсене на решения за преодоляване на тежкото положение.
<P>
Неотдавнашните протести в Тунис и Египет със сигурност срещнаха съпротива от страна на местните диктатори, които най-накрая трябваше да напуснат държавата си - но без много насилие и екзекуции като онези в Тирана, за които свидетелстват материалите в медиите. По отношение на твърденията на министър-председателя Бериша, че протестите не са нищо повече от държавен преврат, предвождан от опозицията, президентът на Албания, главният прокурор и оглавяващият тайните служби - всички назначени при управлението на г-н Бериша - всички тези хора социалисти ли са сега или се случва нещо с г-н Бериша?
<P>
Тук бих желал да цитирам г-н Томас Кънтриман, заместник-помощник на държавния секретар на САЩ, който публично отхвърли хипотезата, че случилото се на 24 януари е било държавен преврат. Необходимо е да бъдем решителни и толкова ефективни като Съединените щати и НАТО в момента в опитите си да подтикнем, да окажем съдействие и помощ на двете страни в Албания за постигане на решение чрез преговори, но призовавам и колегите си, които изразяват безусловна подкрепа за г-н Бериша, да престанат с едностранния си подход. Важно е да се упражни натиск върху двете страни, така че двата блока най-накрая да достигнат до решение.
<P>
Г-н член на Комисията, до този момент, само една от страните изразява известна готовност да изпълни както резолюцията на Европейския парламент, така и 12 предложения, които споменахте. Призовавам Комисията да прояви твърдост и ангажираност за постигане на съгласие, опиращо се на резолюцията на Европейския парламент и 12 условия, които назовахте по-рано, като имате предвид, че без пълното съгласие на двете страни процесът на европейска интеграция на Албания може да бъде напълно блокиран.
<SPEAKER ID="655" NAME="Antonio Cancian" AFFILIATION="PPE">
(IT) Г-н председател, бих искал да благодаря на члена на Комисията за пътната карта за Албания, която представи тази вечер и която безрезервно подкрепям. Напълно съм убеден, че тази страна има европейско бъдеще и ето защо следва да получи статут на страна кандидатка.
<P>
Кръвопролитието от 21 януари върна Тирана назад с няколко години. Имах чувството, че наблюдаваме същите сцени на протести и насилие, като тези през 90-те години на XX в. Ето защо съм силно загрижен във връзка с неотдавнашните събития и бъдещето на страната в краткосрочен план.
<P>
По време на последното ни посещение там през ноември 2010 г., в качеството ни на Делегация за връзки с Югоизточна Европа, на 3 и 4 май 2010 г., в качеството ни на членове на Парламентарната комисия по стабилизиране и асоцииране, заедно с колеги, със собствените си очи станах свидетел на трудностите, през които преминава Албания. Не успяхме да доведем преговорите докрай с приемането на резолюция за споразумение. Възможно ли е да не сме успели да засегнем истинските проблеми на страната? Встрани от чисто политическите въпроси, беше ли дори повдигнат истински болезненият социален въпрос, свързан с безработицата? Трябва да възвърнем чувството си за отговорност, към което така разпалено призоваваме.
<P>
По този въпрос, в търсене на поне някакво сближаване по основните правила между мнозинството и опозицията, е необходимо да се гарантира, по всички възможни начини, че следващият тур на изборите ще се отличава с възможно най-висока степен на прозрачност и демократичност. Кметът, г-н Еди Рама, ще се кандидатира за изборите за област Тирана, така че скоро ще имаме възможност да проверим и преценим политическото положение и зачитането на демокрацията, тъй като, разбира се, ще присъстваме там.
<P>
Независимо от напредъка, постигнат от Албания през този период, Европа никога не трябва да спира да търси диалог и сътрудничество. Бих искал да благодаря на члена на Комисията за работата, която е свършил и която ще продължи да върши, тъй като нашето присъствие в Албания е от значение.
<SPEAKER ID="656" NAME="Maria Eleni Koppa" AFFILIATION="S&amp;D">
(EL) Г-н председател, следя събитията в Албания с голямо безпокойство. Трагичните инциденти по време на демонстрацията срещу корупцията, при която в сблъсъци със силите за сигурност бяха убити хора, трябва да бъдат категорично осъдени.
<P>
Продължаващата политическа криза крие сериозна опасност за стабилността на страната. Всеки понася своята част от отговорността. Избраното правителство обаче следва да се вслуша в посланието на хората, че страната се нуждае от стабилно управление. Установяването на принципите на правовата държава чрез премахване на корупцията следва да се превърне в един от приоритетите на правителството на Албания. Хората имат право да протестират в рамките на закона, когато чувстват, че правителството действа срещу техните интереси.
<P>
Европейският съюз трябва да направи всичко възможно, за да гарантира превес на спокойствието и предпазливостта. Всички трябва да участваме в този процес.
<P>
Призовавам колегите ми от групата на Европейската народна партия (Християндемократи) да не пренебрегват сериозните отговорности на правителството и да обвиняват единствено опозицията за политическата криза. Считам, че политическият диалог следва да бъде възобновен и да се намери решение, използвайки процедурите, залегнали в конституцията и закона.
<SPEAKER ID="657" NAME="Simon Busuttil" AFFILIATION="PPE">
(MT) Г-н председател, когато наблюдавам случващото се в Албания, силно се натъжавам, защото това ми напомня за историята на собствената ми страна в началото на 80-те години на XX в., преди тридесет години, когато Малта беше изправена пред подобно положение: дълбоко разделение, напрежение, политическо съперничество, заплахи и дори насилие. Атмосферата беше тежка и не ме караше да се гордея с родината си. Считам, че албанските граждани по същия начин са притеснени от настоящото тежко положение на страната им и далеч не се гордеят със случващото се.
<P>
Днес съм изключително горд със страната си, тъй като изградихме стабилна, демократична система и, най-вече, сега сме част от европейското семейство. Политическата среда се промени значително. Желанието ми е Албания да успее да постигне целта си да се превърне в стабилна страна, която да е част от европейското семейство. Явно е обаче, че ако двете основни партии в страната продължават да проявяват упорство, то тази цел никога няма да бъде постигната. За съжаление това е реалността.
<P>
Европейският съюз прави всички възможно: сега беше премахнат визовият режим за албанските граждани. Въпреки това Албания трябва да изпълни своята роля, а за да се случи това, всички заинтересовани страни, включително правителството и опозицията, трябва да възприемат различен подход, който да обхване политиката, опираща се на диалог, зрялост и отговорност към албанския народ, политика, която не цели да разделя, а да обединява.
<P>
Не ние трябва да казваме на албанците и на Албания какво да вършат. Тук сме, за да им заявим, че решението относно това дали Албания ще намери мястото си в европейското семейство, е в техни ръце.
<SPEAKER ID="658" NAME="Anna Ibrisagic" AFFILIATION="PPE">
(SV) Г-н председател, въпреки че кризата в Албания продължава отдавна, едва сега наистина започна да ескалира и този път ЕС реагира навременно и правилно. Чрез поетия ангажимент от страна на члена на Комисията, г-н Фюле, и други лица, ЕС показа, че Албания не трябва да се изправя пред проблемите си сама. Това е основен проблем, нарушаващ надеждността на страната, която се отнася сериозно към доближаването си до ЕС.
<P>
Не става дума за това кой е прав и кой не е, а за необходимостта да се върне политическият диалог в политическите институции. Не следва да оказваме подкрепа, като заявяваме кой е прав и кой не е, а трябва да сме пределно ясни, че изборите през май ще бъдат сигнал за пътя, по който Албания ще избере да тръгне - към ЕС или към продължителна изолация.
<SPEAKER ID="659" NAME="Zigmantas Balčytis" AFFILIATION="S&amp;D">
(LT) Г-н председател, споделям опасенията, изразени от моите колеги, че положението в Албания е тревожно и може да има отрицателно въздействие не само върху Албания, но и върху перспективите на страните в целия балкански регион. В края на миналата година Европейският съюз изрази увереност, че Албания и Босна и Херцеговина постигаха и биха могли да постигат напредък чрез въвеждането на реформи и либерализира визовия режим за гражданите им. Политическото неспокойствие обаче, което започна едва няколко месеца по-късно и доведе до няколко смъртни случая, навежда на мисълта, че Албания не е издържала теста.
<P>
Избухването на насилие в Албания призовава за преосмисляне на дългосрочните перспективи за интеграция на региона, тъй като политиката на Европейския съюз е насочена към регионалната стабилност и подобен подход е правилен. Поради това между страните в балканския регион следва да има солидарност и поддържането и насърчаването на по-голяма регионална интеграция и политическа стабилност следва да бъде от общ интерес.
<SPEAKER ID="660" NAME="Elena Băsescu" AFFILIATION="PPE">
(RO) Г-н председател, напрегнатото положение, което се създаде в Албания в края на януари, подчертава колко важно е придържането към конкретни граници в политическите разисквания. Рязкото покачване на напрежението в разговорите между правителството и опозицията доведе до загуба на човешки живот. Бих искала да подчертая, че в демократична държава подобни конфликти следва да не напускат парламентарната зала. Мястото им не е на улицата. Извършеното от организирани групи на опозицията нападение на правителствената сграда с цел да се отнеме насилствено властта е сериозен въпрос, докато тактиката, използвана от някои органи да укрият виновните, е неприемлива. Ето защо призовавам опозиционните лидери в Албания да се върнат към процеса на разисквания в парламента. Проведените през 2009 г. избори бяха честни и политическите партии са длъжни да зачитат волята на народа. Компрометирането на държавни институции не е начин за изразяване на нечии убеждения или недоволство.
<SPEAKER ID="661" NAME="Georgios Papanikolaou" AFFILIATION="PPE">
(EL) Г-н председател, бих искал да отбележа следното: много учудващо е, че докато показателите за растеж на Албания непрекъснато се покачват, като през 2010 г. в разгара на глобална икономическа нестабилност Албания отбелязва растеж с повече от 2%, който се очаква да се достигне 3% през 2011 г., то социалното напрежение, вместо да утихва, се влошава.
<P>
Очевидно, г-н член на Комисията, растежът не е създал усещане за благоденствие в гражданите на Албания. Точно обратното, също толкова видно е, че разочарованието, а с него и опасенията от нова имигрантска вълна към съседните страни, се увеличават. В Гърция го изпитахме много тежко през 90-те години на XX в.
<P>
Ето защо, при тези трудни обстоятелства, Европа е длъжна освен да дава политически съвет на Албания, да премине към практики и примери, така че всички слоеве на обществото да се възползват от растежа.
<SPEAKER ID="662" NAME="György Schöpflin" AFFILIATION="PPE">
(EN) Положението, в което се намира Албания, може да се опише най-добре като студена гражданска война. Политическите партии изпълняват ролята на воюващи страни и завличат държавата в низходяща спирала. Обяснението е, че и двете страни, отляво и отдясно, считат, че политическите партии следва да управляват едностранно както някога правеше комунистическата партия.
<P>
След като веднъж е започнал процес на поляризация от такъв вид, е много трудно положението да се преобразува в такова, което да отговаря на нормите на демокрацията, тъй като в този контекст изключителната власт е напълно рационална, което е трагично. Има ли изход? Да: катарзиса. Но само голяма криза или голям исторически компромис биха могли да доведат до това.
<SPEAKER ID="663" NAME="Щефан Фюле">
член на Комисията. - (EN) Г-н председател, бих искал да благодаря за прекрасното разискване и преди да споделя с вас заключителните си забележки, нека се спра на двата поставени по време на разискването въпроса.
<P>
Първият, поставен от г-н Belder, ще получи писмен отговор, като се има предвид основната тема на обсъжданията днес. Но беше повдигнат и друг въпрос: дали разглеждаме възможността за налагане на санкции. Не. Защо да го правим? Тъй като по въпросите на разширяването обвързването с изпълнение на конкретни условия работи доста добре, какъвто категорично е случаят. Ако изпълнявате условията, можете да продължите присъединителния процес и рано или късно да се присъедините към Европейския съюз. Ако не изпълните условията и изискванията, процесът се забавя и рано или късно се прекратява. За съжаление, това е крайната цена, която се плаща не само от политиците, а и от гражданите на съответната страна.
<P>
Заедно с върховния представител ще продължим да търсим начин за улесняване на диалога между мнозинството и опозицията в Албания. Имаме ясна идея как да го направим. Имаме нужда и от вашата подкрепа, за да се уверим, че лидерите на основната опозиционна партия и министър-председателят на Албания разбират посланието ни.
<P>
Това би извело страната от политическата криза и би позволило предприемането на положителни действия към интеграция в Европа. Европейският съюз пое ангажимент всички страни от Западните Балкани да се присъединят към Европейския съюз. Ние заставаме зад ангажимента си и ще увеличим усилията си при положение, че страните покриват критериите. Необходимо е Албания незабавно да изпълни 12 ключови приоритети от становището.
<P>
Сред тях са обръщане към основните принципи на демокрацията като нормалното функциониране на парламента, разделение на властите, провеждане на избори и зачитане на принципите на правовата държава. Всичко това би било възможно само след като настоящото политическо положение поеме положителен развой с подновяването на пълноценен и конструктивен политически диалог в парламента, зачитане на всички държавни институции и осъзнаването на факта, че гражданите на Албания имат стремежи, на които следва да се обърне внимание. Сега лидерите на Албания трябва да действат в полза на народа си.
<P>
Европейският съюз е готов да сътрудничи.
<SPEAKER ID="664" NAME="Председател">
Разискването приключи.
<P>
Писмени изявления (член 149)
<SPEAKER ID="665" NAME="Niki Tzavela" LANGUAGE="EL">
Настоящата криза в Албания, която представлява заплаха за геополитическата стабилност на Балканите, е причина за сериозни опасения и безпокойство. Политическата безизходица между правителството и опозицията поставя под въпрос европейските перспективи на Албания, а президентът, г-н Сали Бериша, няма намерение да се оттегли от властта. Въпреки че не могат да се правят сравнения между Албания и неотдавнашните събития в Северна Африка, общото между тях е бедността, безработицата, корумпиран, обслужващ нечий интереси режим и липса на демокрация. Въпреки че кризата в Албания е временно предотвратена, е необходимо да работим в тясно сътрудничество с Албания за стабилизиране на политическото положение. Комисията следва да разясни как възнамерява да защити правата на гърците и на представителите на други малцинства в Албания чрез нормална и демократична работа на системата и да подсили мисията на агенцията ФРОНТЕКС на гръцко-албанската граница, с оглед на заплахата от наплив на имигранти в Гърция вследствие на политическите вълнения. Комисията следва сериозно да вземе под внимание фактът, че на гражданите на Албания не са им необходими визи, за да пътуват до Турция, което улеснява навлизането през южните граници в Европа, като първа спирка е Гърция, а от там биха могли да пътуват в останалата част на Европа.
