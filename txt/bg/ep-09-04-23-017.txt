<CHAPTER ID="017">
Неразпространение на ядрено оръжие и бъдещето на Договора за неразпространение на ядрено оръжие (ДНЯО) (разискване) 
<SPEAKER ID="411" NAME="Председател">
Следващата точка е докладът на г-жа Beer - от името на Комисията по външни работи, съдържащ:
<P>
Предложение за препоръка на Европейския парламент до Съвета относно неразпространението и бъдещето на Договора за неразпространение на ядрено оръжие (ДНЯО).
<SPEAKER ID="412" NAME="Angelika Beer">
докладчик. - (DE) Г-н председател, госпожи и господа, съществуването на хиляди ядрени оръжия е най-опасното наследство на студената война. Тези думи не са мои, а са взети от речта на президента Обама, произнесена неотдавна в Прага по отношение на най-голямата заплаха, пред която сме изправени. Няма друг, по-важен от този въпрос за сигурността през XXI век.
<P>
Подобни думи сме чували през последните години от американските стратези Кисинджър и Сам Нън, които очертаха специфичен път към един свят, свободен от ядрени оръжия. Присъединиха се високопоставени европейски политици и дори държавният секретар на САЩ изложи план за разоръжаване в пет точки. Никога досега не е имало по-удобен момент за подновяване на разговорите за ядрено разоръжаване.
<P>
Нека не забравяме, че през последните години имаше само неуспехи. Преговорите на Конференцията за преразглеждане на ДНЯО през 2005 г. претърпяха провал. Това не бива да се повтори догодина. Ние, европейците, сега трябва да покажем, че имаме сериозно отношение към разоръжаването. Ако се движи напред, ЕС ще може да диктува стандартите и затова не мога да разбера защо мнозинството в Парламента явно не желае да подкрепи тези амбициозни цели за съкращаване на оръжията за масово унищожение.
<P>
Прекомерно големият брой изменения, предложени от групата на консерваторите в комисията по външни работи, изцяло преиначиха моя доклад, целящ воденето на разговори относно разоръжаването и внасяне на препоръка пред Съвета, като го превърнаха в един слаб, безполезен текст. Като Парламент нашата отговорност е да вземем позиция сега, а не да я отлагаме за по-късна дата или да я прехвърляме на други парламенти.
<P>
Ние лобираме в подкрепа на Конвенцията по въпросите на ядрените оръжия и Протокола Хирошима-Нагасаки, защото разоръжаването е възможно. Това не е някаква безсмислена, отвлечена илюзия. Можем да го направим, ако наложим вземането на решение. Документите, които са ни необходими, не противоречат на Договора за неразпространение на ядрено оръжие, те "запушват пробойна" в него и следователно по този начин го заздравяват. Имаме нужда от ясно политическо становище и това е моят призив към всички групи за утрешното гласуване: днес отново да се направи преценка кое е правилното решение.
<P>
Знам, че Договорът за неразпространение на ядрено оръжие съдържа също и граждански елементи, но днес не говорим за възобновяването на ядрената енергия за граждански цели, говорим за ядрено разоръжаване. Като председател на делегацията за връзки с Иран и говорител по въпросите на външната политика бих казала също, че всеки, които не си е взел поука от кризата в Иран през последните години, която неведнъж ни е изложи на опасност от военно ескалиране, и че използването на ядрената енергия за граждански цели не може да бъде изцяло отделено от злоупотребата с военна сила и разпространение, не е успял да разбере цялостната външна политика от последните години, опасностите и предизвикателството на ядреното разоръжаване, което стои пред нас.
<P>
Всички знаем, че нашата цел не може да бъде постигната от днес за утре, но трябва да положим началото. Не можем да прекараме десетилетия, настоявайки за ядрено разоръжаване от САЩ - с пълно единодушие - и сега, когато президентът Обама казва, че е готов да направи това, когато президентът Медведев казва, че е готов да направи това, едно консервативно мнозинство в Парламента отказва да следва този път. Поради тази причина бих искала още веднъж настойчиво да ви приканя с цялата си убедителност, в съгласие с инструкциите на комисията по външни работи, да не бъркате въпроса за използването на ядрената енергия за граждански цели с възобновяването на възможността за ядрено разоръжаване. Всеки, който затвори пътя пред тази благоприятна възможност за ядрено разоръжаване, няма да е в състояние да каже кога ще се открие друга такава възможност. Бих попитала всеки, който утре гласува "против" предложените от PSE и от нас изменения, да обясни на своите избиратели в предизборната кампания защо счита, че ядрените оръжия в Европа са нещо добро.
<SPEAKER ID="413" NAME="Петр Нечас">
действащ председател на Съвета. - (CS) Г-н председател, госпожи и господа, за мен е огромно удоволствие да участвам в днешното разискване. Бих искал да благодаря на Европейския парламент за интереса му в тази област и на Angelika Beer за работата й като докладчик при изготвянето на този интересен доклад. Съветът със сигурност внимателно ще разгледа препоръките, съдържащи се в доклада.
<P>
Както се казва недвусмислено в доклада, важно е да се постигне по-нататъшен напредък в областта на неразпространението на ядрено оръжие. Един от главните приоритети е да се осигури положителен и конкретен резултат от конференцията за преглед на Договора за неразпространение на ядрено оръжие през следващата година. Предстоящата среща на подготвителния комитет за Договора за неразпространение на ядрено оръжие през май е важна подготвителна стъпка за тази конференция. Европейският съюз ще продължи да дава своя положителен принос към процеса на преразглеждане в съответствие със своята стратегия против разпространението на оръжия за масово унищожение и в съответствие с неотдавнашната декларация за укрепването на международната сигурност, приета от Съвета през декември 2008 г.
<P>
Имаме интерес от един балансиран преглед, имащ за цел да запази общото равновесие, което е в основата на режима за неразпространение на ядрено оръжие и което отдава еднаква значимост и на трите стълба на Договора за ядрено неразпространение: неразпространение, разоръжаване и използване на ядрената енергия за мирни цели. Считаме, че конференцията за преглед може да успее единствено чрез един балансиран подход.
<P>
Европейският съюз е наясно с новите възможности за Договора за неразпространение на ядрено оръжие, особено във връзка с възобновяването на диалога между Русия и Съединените американски щати и възобновения ангажимент за приемане на Договора за пълна забрана на ядрените опити и за започването на международни преговори за надежден договор, който да ограничи производството на делящи се материали за ядрени оръжия. Европейският съюз наблюдава с интерес и възобновения обществен дебат за начините на постигане на целите, описани в Договора за неразпространение на ядрено оръжие.
<P>
Една от причините за важността на процеса на преглед е фактът, че режимът по ДНЯО е изправен пред сериозни проблеми. Тези проблеми са свързани предимно със Северна Корея, Иран и Сирия. Ние трябва да се справим с тях и да ги решим, като укрепим механизмите за мониторинг. Както всички знаем, Европейският съюз е активен в тази област и заедно със своите партньори продължава да играе водеща роля, най-вече при усилията да се намери дипломатическо решение на иранския ядрен въпрос.
<P>
Както се казва в доклада, освен на въпроса за неразпространението на ядрено оръжие ние трябва да обърнем внимание и на въпроса за ядреното разоръжаване. Решени сме да играем ключова роля в тази важна област. Европейският съюз възнамерява да насърчава ядреното разоръжаване, като по този начин се стреми да постигне целите на член 6 от ДНЯО. Тази тема е от изключително важно значение за Европейския съюз, две от държавите-членки на който разполагат с ядрени оръжия. Призоваваме международната общност да се присъедини към нас в насърчаването на конкретните, реалистични инициативи за разоръжаване, които Европейският съюз внесе пред Общото събрание на Организацията на обединените нации през 2008 г.
<P>
В същото време трябва да обърнем внимание и на въпроса за ядрената енергия. Важно е развитието на ядрената енергия за мирни цели да продължи при условия на максимална сигурност, безопасност и неразпространение. Европейският съюз е готов да засили международното сътрудничество в тази област в контекста на следващата Конференция за преглед на ДНЯО и на други форуми. Многостранните подходи към снабдяването с ядрено гориво могат да предложат надеждна алтернатива на разработването на отделни национални програми в областта на секретната ядрена технология. Трябва да направим многостранните механизми за снабдяване с ядрено гориво по-привлекателни, особено за развиващите се страни, понеже все по-голям брой от тях обмислят да започнат програми за ядрена енергия.
<P>
Докладът правилно подчертава важността на ратифицирането на Договора за пълна забрана на ядрените опити. Европейският съюз обръща изключително внимание на напредъка на ратификациите и ще се стреми към напредък, за да постигне тази цел. Председателството осъществи посещения на високо равнище в девет държави, ратифицикацията от които продължава да бъде от съществено значение за влизането на договора в сила. В момента работим за провеждането на успешна конференция съобразно член 14 от договора в Ню Йорк през септември 2009 г., за да подкрепим влизането на договора в сила. Европейският съюз е важен сътрудник в изготвянето на система за мониторинг на договора и по този начин засилва доверието в бъдещата система за контрол на договора. Считаме също, че би било много ползотворно, ако се опитаме да започнем преговори за възможен Договор за преустановяване на търговията със специални делящи се материали.
<P>
Положителният подход, възприет от Съединените щати за Договор за пълна забрана на ядрените опити и Договор за преустановяване на търговията със специални делящи се материали и в областта на ядреното разоръжаване, е много насърчителен. Ние наистина считаме, че в близко бъдеще този подход ще доведе до определени конкретни мерки. Общо казано, тази нова възможност може да играе важна роля в придвижването на процеса на преглед на ДНЯО в правилната посока.
<SPEAKER ID="414" NAME="Оли Рен">
член на Комисията. - (EN) Г-н председател, разпространението на оръжия за масово унищожение се превърна в сериозно предизвикателство през последните няколко години, а международната общност трябва да бъде готова да се изправи решително срещу тези предизвикателства и да се справи с тях.
<P>
Според нас е налице напредък с новата администрация на САЩ в контекста на преговорите за Договора за неразпространение на ядрените оръжия (ДНЯО), а положителната динамика при контрола на оръжията между Русия и Съединените щати следва да разчисти пътя за нова динамика по ядрените въпроси.
<P>
За Европейския съюз ДНЯО се основава на три взаимно подкрепящи се стълба: неразпространение, разоръжаване и използване на ядрената енергия за мирни цели. Докладът на г-жа Beer за неразпространението на ядрени оръжия ми дава възможност да опиша общностните отговорности и дейност спрямо тези три стълба.
<P>
В съответствие с Договора за Евратом Комисията е длъжна да се увери, че делящите се ядрени материали, като плутоний, уран и торий, не се използват за други цели в съответствие с декларациите на потребителите на Общността, независимо дали става въпрос за ядрената промишленост или други, като научноизследователски центрове и медицински институти.
<P>
Понастоящем Комисията изготвя план за действие за това как най-добре да се справи с химични, биологични, радиологични и ядрени терористични атаки. Тази политика ще бъде внесена в средата на годината и ще включва препоръки за по-нататъшно засилване на една култура на безопасност и сигурност сред 27-те държави-членки. Също така, системата за контрол на износа от Европейския съюз е още един ключов компонент от политиката ни за предотвратяване на разпространението на оръжия за масово унищожение.
<P>
Действията на Комисията по неразпространението и разоръжаването не спира на границите на Съюза. Чрез новия Инструмент за стабилност и Инструмента за ядрена безопасност - струващи заедно близо 1 млрд. евро от финансовата перспектива - налице е възможност за Комисията да подобри световния си принос за неразпространението чрез насърчаване на сигурност и безопасност в цял свят през следващите няколко години.
<P>
Целта на общностните инструменти е да изготвят програми за намаляване на заплахата, които ще предоставят на трети държави цялостно сътрудничество при контрола на износа, наблюдение на границите, морско наблюдение, пренасочване на учени, биологични науки и ядрена безопасност. Логиката на съгласуваните програми следва целите на глобално партньорство на Г-8, определени през 2002 г., за които Комисията отдели 1 млрд. евро за 10-годишен период от 2002 г. до 2013 г.
<P>
Накрая, инициативите за изграждане на нов модел на гражданско ядрено сътрудничество също трябва да бъдат насърчавани, за да могат държавите да получат достъп до ядрена енергия без увеличаване на риска от разпространение. Международната банка за гориво на МААЕ, за която Комисията планира да отдели 20 млн. евро, е стъпка в правилната посока, в случай че можем да дадем ясна обосновка за създаването на такава програма.
<P>
В заключение, Комисията работи усилено, за да подкрепи и трите стълба на Договора за неразпространение на ядрено оръжие и, действително както настоящият момент, така и международният климат са подходящи за промяна на начина, по който разглеждаме ядрените въпроси. Комисията има готовност да работи с други и да се възползва от големите възможности пред нас, както и да създаде един по-безопасен и по-сигурен свят в това отношение.
<SPEAKER ID="415" NAME="Josef Zieleniec">
от името на групата PPE-DE. - (CS) Днес името на президента на САЩ Обама ще бъде споменавано често, особено във връзка с речта му в Прага на 5 април. Нашата цел обаче не е да правим оценки на новата администрация на САЩ, а да дадем препоръки на Съвета, който изготвя проекта за становище на Европейския съюз относно бъдещето на режима на неразпространение на ядреното оръжие. Парламентът ни ще получи сериозно отношение в това разискване единствено ако насърчи решение, което е ясно, но и реалистично във всички свои аспекти. Затова и рецептата на нашата политическа група е да използваме всички налични международни инструменти, вместо да създаваме нови. Това включва укрепването на трите тясно свързани стълба на Договора за неразпространение на ядрено оръжие, или с други думи ядреното разоръжаване, неразпространението на ядрени оръжия и сътрудничеството в областта на използването на ядрената технология за мирни цели. Затова е важно да подкрепяме реалистични инициативи за разоръжаване, които включват ясни процедури за наблюдение и удостоверяване по отношение на унищожението на съществуващите оръжия, както и на техните производствени бази. Във връзка с укрепването на стълба на сътрудничество при мирното използване на ядрена технология ние горещо подкрепяме интернационализирането на цикъла по обогатяване на уран, най-вече чрез създаването на Международна банка за гориво.
<P>
Изключително съм радостен, че резултатите от гласуването в комитета ясно отразяват нашата позиция. Сигурен съм, че след речта на президента Обама няма да има какво да бъде променено по отношение на резултатите на комитета. Президентът на САЩ потвърди, че пътят пред нас е дълъг и изисква повече реализъм, отколкото доверчивост и че няма нищо по-важно от конкретни, осъществими стъпки. При разговорите си с новата администрация на САЩ обаче се изправяме пред важна и в същото време трудна задача. Трябва да настояваме, че тези въпроси не трябва да бъдат решавани единствено от най-големите ядрени сили, без участието на Европейския съюз. Това представлява огромно предизвикателство пред дипломацията на Европа.
<SPEAKER ID="416" NAME="Ana Maria Gomes">
от името на групата PSE. - (EN) Г-н председател, бих искала да поздравя г-жа Beer за отличния и навременен доклад. Това е годината на всички ядрени разисквания. САЩ подготвя своя доклад за състоянието в ядрената област, НАТО преразглежда стратегическата си концепция и светът се подготвя за конференцията за преглед на ДНЯО през 2010 г.
<P>
Всичко това се случва в специален контекст. САЩ отново разполага с президент, Барак Обама, който прегръща идеята за свят без ядрени оръжия. Сега не е времето за боязливост или колебание. Избирателите ни не биха разбрали, ако Парламентът изготви доклад за ДНЯО, който не е толкова амбициозен, колкото този на настоящата администрация на САЩ.
<P>
Разбира се, приемаме водещата роля на САЩ по този въпрос. Все пак, САЩ и Русия са безспорните ядрени хегемонии в света. Европа обаче не може да стои пасивно, докато Москва и Вашингтон обсъждат стратегическото й бъдеще. Трябва да представим своята собствена позиция по отношение на ДНЯО, основаваща се на строг баланс между програмите за неразпространение и разоръжаване. Това е и цялата идея зад този доклад и това е духът на пленарните изменения на социалистите.
<P>
Защо да не подкрепим Примерната конвенция по въпросите на ядрените оръжия и Протокола Хирошима-Нагасаки - и двете се ползват със международна подкрепа от граждански организации и политически лидери? Нашата роля като членове на Парламента, необременени от тежестта и ограниченията на изпълнителната власт, е да покажем на нашите правителства, а оттам и на Съвета, правилната посока в тази област. Надявам се залата да подкрепи измененията, предложени от PSE.
<SPEAKER ID="417" NAME="Janusz Onyszkiewicz" LANGUAGE="PL">
Г-н председател, някак парадоксално е, че ядрените оръжия значително допринесоха за факта, че Студената война не завърши с Трета световна война. Това стана възможно, защото и двете страни бяха убедени, че употребата на ядрени оръжия би довела до пълното унищожение и на двете страни.
<P>
Днес положението е различно. Разбира се, ядрените оръжия не трябва да бъдат разглеждани по този начин, но трябва да сме наясно, че за много държави ядрените оръжия са от изключително важно значение. За много държави ядрените оръжия са символ на мощ, за други те са средство с възпиращ ефект, какъвто е случаят с Израел, а за трети те компенсират недостатъците на конвенционалните оръжия, какъвто е случаят с Русия.
<P>
Във връзка с това ядреното разоръжаване, към което, разбира се, трябва да се стремим, не може да представлява бърз процес, и президентът Обама разбира това много добре. В момента е най-важно неразпространението на ядрено оръжие и ние трябва да сме наясно с опасността, която определени групи представляват. Осама бен Ладен ни показа това много ясно, когато каза, че сдобиването с оръжие за масово унищожение е религиозно задължение. Неразпространението е от изключително важно значение.
<SPEAKER ID="418" NAME="Rebecca Harms">
от името на групата Verts/ALE. - (DE) Г-н председател, госпожи и господа, програмата, която позволи на Ирак, Иран и Северна Корея да се сдобият с ядрена технология, беше наречена "Атоми за мир". Изтокът и Западът участваха в тази програма. Видяхме докъде доведе това в Ирак, където избухна ужасяваща война след ядрено въоръжаване, основаващо се първоначално на гражданска технология. Докъде това ще доведе в Иран, не мога да кажа. Корея напусна общността на неразпространение.
<P>
През същата седмица, в която Северна Корея агресивно обяви новите си планове и окончателно изгони МААЕ от страната, МААЕ на свой ред обяви, че ще започне нови преговори с между 30 и 50 развиващи се страни за гражданско въоръжаване; нарича се оборудване, но аз го наричам въоръжаване. Това е смъртоносен цикъл. Ако не спрем гражданското въоръжаване, никога няма да можем да се справим с разпространението на ядрена технология, включително военна такава.
<SPEAKER ID="419" NAME="Tobias Pflüger">
от името на групата GUE/NGL. - (DE) Г-н председател, госпожи и господа, дойде моментът да сложим край на ядрените оръжия на планетата и да приемем задължението за разоръжаване в Договора за неразпространение на ядрено оръжие и най-вече член 6. Новият президент на САЩ, Барак Обама, заяви, че желае ядрено разоръжаване. Сега правителствата на Европейския съюз се приканват да действат и да се ангажират с конкретни стъпки за ядрено разоръжаване.
<P>
В действителност това означава разоръжаване вместо модернизиране на британските и френските атомни оръжия. Това означава също и прекратяване на ядреното участие на Германия, което от своя страна означава изтеглянето на ядрените оръжия на САЩ от Европа, например от Бюхел в Рейнланд-Пфалц. Мнозинството в Европейския парламент и в комисията по външни работи не трябва да губят време, като гласуват за измислени доклади, а трябва да продължат с конкретните призиви за разоръжаване, които първоначално бяха включени в доклада. Струва ми се, че групата на Европейската народна партия (Християндемократи) и Европейските демократи все още живее в миналото. Това, от което се нуждаем, са засилени компоненти за разоръжаване в ДНЯО и това е, за което трябва да гласуваме утре.
<SPEAKER ID="420" NAME="Philip Claeys" AFFILIATION="NI">
(NL) В доклада Beer се говори с доста общи понятия, което донякъде е разбираемо, защото Договорът за неразпространение на ядрено оръжие е безсмислен, ако не се уважава и спазва от всички държави. От друга страна обаче, считам, че докладът можеше да обърне по-голямо внимание на случаите със Северна Корея и Иран, защото е очевидно, че главната заплаха идва от тези две държави.
<P>
Европейският съюз, наред с други международни институции като НАТО и, по възможност, Съвета за сигурност на Организацията на обединените нации, трябва ясно да покажат на тоталитарните режими, каквито са тези в Северна Корея и Иран, че по-нататъшното разработване на ядрени оръжия не може да бъде толерирано. От изключително значение във връзка с това е държави като Русия и Китай да бъдат активно насърчавани, ако се налага и с отрицателни мерки, недвусмислено да сложат край на всякакво сътрудничество с тези държави при разработването на ядрени оръжия. Ако не можем да накараме самите Северна Корея и Иран да променят позицията си, то те трябва да бъдат изолирани от всички възможни канали, които биха им помогнали да разработят ядрени оръжия.
<SPEAKER ID="421" NAME="Karl von Wogau" AFFILIATION="PPE-DE">
(DE) Г-н председател, госпожи и господа, след разпадането на Съветския съюз мнозина смятаха, че това ще сложи край и на ядрената заплаха, но тогавашната глобална ядрена заплаха се появи отново на регионално равнище: Иран, Северна Корея, Индия и Пакистан. За съжаление, дори ДНЯО не беше способен да предотврати това. Истинската опасност е, че терористи, престъпници или безотговорни режими могат да се сдобият с ядрено оръжие.
<P>
Инициативата на Кисинджър и Шулц и речта на Обама в Прага дадоха нов тласък на този въпрос. Това е от особено важно значение. Започва да става ясно, че дори ядрените сили са готови да намалят арсеналите си и това беше новото в декларацията на президента Обама. Сега за Европа е важно да говори с един глас, за Европа, ядрените й сили и другите, да говори с един глас.
<P>
Първата стъпка в тази посока е фактът, че г-н Солана провежда преговори с Иран от името на всички европейски държави, както и от името на държави извън Европа. Считам, че ние трябва да се включим към тях. Не трябва да очакваме мигновено да се случват някакви чудеса, както прави г-жа Beer, но ако днес съществува възможност наистина да намалим тази заплаха, стъпка по стъпка, то ние трябва да се възползваме от нея.
<SPEAKER ID="422" NAME="Петр Нечас">
действащ председател на Съвета. - (CS) Г-н председател, госпожи и господа, бих искал да ви благодаря за чудесната дискусия. Както споменах в началото на разискването, настъпила е превратна точка в историята на Договора за неразпространение на ядреното оръжие и процеса на контрол над въоръженията. Бих искал да благодаря на всички оратори за техните коментари. Искам да изразя съгласието си с идеята за изразяване на подкрепа за надеждни, конкретни и реалистични стъпки в тази област, както г-н Zieleniec спомена, и да подкрепя и становището на г-н Onyszkiewicz, който заяви, че разоръжаването е бавен процес и точно затова е от изключително значение да подкрепим тези реалистични стъпки. В същото време споделям мнението, че е важно да се обърне внимание на злоупотребите с програмата за производство на делящи се материали за мирни цели, както посочи г-жа Harms. Съгласен съм и с г-н Claeys, че е от съществено значение да предприемем строги действия срещу държавите, които злоупотребяват с програмата с цел собствено въоръжаване. Бих искал да подчертая и че Европейският съюз ще продължи да участва в прегледите на ДНЯО и да дава своя активен принос за успеха на процеса като цяло.
<P>
На подготвителната среща в Ню Йорк през май Европейският съюз ще излезе с конкретни предложения по отношение на бъдещ план за действие за конференцията за преглед през 2010 г. в рамката на трите стълба на Договора. Ще внесем предложенията си под формата на общи декларации по отделните стълбове и под формата на работни документи. В рамката на подготовката на конференцията за преглед, която ще се проведе през 2010 г., Съветът възнамерява да представи преразгледано и актуализирано общо становище. Европейският съюз ще работи за постигането на успешен резултат и преди заседанието на подготвителния комитет ще работи заедно с ключови партньори, за да осигури широка подкрепа за нашите цели.
<P>
В същото време трябва да се възползваме от новите възможности в областта на ядреното разоръжаване и Европейският съюз възнамерява да не бъде само пасивен зрител. Европейският съюз включва държави-членки, които разполагат с ядрено оръжие, държави-членки, които не разполагат с такова оръжие, държави-членки, които използват ядрена енергия, и държави-членки, които са против използването на ядрена енергия. Като цяло Европейският съюз може да играе съществена роля и е решен да го направи. Съветът все решение редовно да информира Европейския парламент за постигнатото по отношение на резултатите от разискванията на подготвителния комитет и в рамката на подготовката за конференцията догодина като цяло.
<SPEAKER ID="423" NAME="Оли Рен">
член на Комисията. - (EN) Г-н председател, бих искал да благодаря на всички, които взеха участие в днешното конструктивно разискване. Това е наистина въпрос от изключителна важност. От наша страна, Комисията ще продължи да работи в подкрепа на Договора за неразпространение на ядреното оръжие чрез работата ни по удостоверяването на правилната употреба на делящи се ядрени материали в съответствие с Договора за Евратом.
<P>
Тя работи и за осуетяване на опитите на терористи да получат достъп до химически, радиологични и ядрени материали чрез един засилен общностен режим от контролни механизми върху износа на изделия с двойна употреба, подкрепа на усилията на МААЕ за осигуряване на уязвими ядрени материали и спиране на контрабандата на ядрени материали - което е от особено значение - и насърчаването на световна култура на ядрена сигурност и безопасност, като се използват наличните ресурси на инструментите за стабилност и ядрена безопасност.
<P>
Очаквам с нетърпение по-нататъшната съвместна работа с Парламента по постигането на тези цели и разчитам на бъдещото ни сътрудничество.
<SPEAKER ID="424" NAME="Angelika Beer">
докладчик. - (DE) Г-н председател, г-н член на Комисията, госпожи и господа, провеждащото се тук разискване няма идеологически характер. След военните интервенции на американците срещу Ирак, Афганистан и други региони се оказахме в една епоха на все по-повече конфликти, а не можехме дори да мечтаем или да се надяваме на перспективата дори да говорим за ядрено разоръжаване. Сега пред нас е една уникална възможност. Не знам колко дълго тази възможност ще съществува, но е наш дълг да осигурим на бъдещите поколения един мирен свят.
<P>
Предпоставките за успех в областите, които членът на Комисията Рен спомена току-що, включват неприемането на двойни стандарти в рамките на Европейския съюз. Това означава, че като европейци ние също имаме дълг отново да задвижим процеса на ядрено разоръжаване. Ще ви припомня нашето разискване през декември миналата година, когато Хавиер Солана беше тук и ние обсъждахме ревизирането на стратегията за сигурност. Според него една от главните опасности - а залата споделяше неговото мнение - е опасността от разпространението на оръжия за масово унищожение.
<P>
Затова отново се обръщам към вас. Разгледайте трите изменения, предложени от групата на социалистите в Европейския парламент и групата на Зелените/Европейски свободен алианс, за задвижването на процеса на разоръжаване и контрол и добавянето на инструменти като Конвенцията по въпросите на ядрените оръжия към ДНЯО. Помислете отново дали не можете да гласувате за тях, защото ако изменението на PPE бъде прието, нито една група няма да може да гласува за този доклад.
<P>
В заключение, бих искала да благодаря на международните организации като "Кметове за мир", "Международни лекари за предотвратяване на ядрена война" (IPPNW) и "Международна кампания за забрана на ядрените оръжия" (ICAN). ICAN съществува много преди Обама като международна кампания за забрана на ядрените оръжия.
<SPEAKER ID="425" NAME="Председател">
Разискването приключи.
<P>
Гласуването ще се проведе в петък, 24 април 2009 г.
<P>
Писмени изявления (член 142)
<SPEAKER ID="426" NAME="Pedro Guerreiro  " LANGUAGE="PT">
Въпреки че съдържа някои положителни аспекти, предложението за препоръка на Европейския парламент не включва основните искания във връзка с ядреното разоръжаване, най-вече защото обръща внимание единствено на неразпространението.
<P>
Това, което е необходимо и се изисква, е създаването на цялостна програма, която забранява използването и производството на ядрени оръжия, като насърчава тяхното пълно унищожаване, възобновяването на преговорите за ядрено разоръжаване и строгото прилагане на Договора за неразпространение на ядрено оръжие, включително и от настоящите ядрени сили.
<P>
Нуждаем се от програма за ядрено разоръжаване, която трябва да бъде придружена от демилитаризация на международните отношения, от спазване на Устава на Организацията на обединените нации, от прекратяване на колониализма, от принципи на ненамеса и от мирно разрешаване на международните конфликти.
<P>
Нуждаем се от програма, която настоява за: забрана на милитаризация на космоса; намаляване на конвенционалните оръжия и военните бюджети (а не тяхното увеличаване, за което се обяви администрацията на САЩ на неотдавнашната среща на високо равнище на НАТО); закриване на чуждестранните военни бази; отхвърляне на милитаризацията на Европейския съюз и превръщането му в политически и военен блок; подчинение на НАТО пред Организацията на обединените нации по въпросите на сигурността; и разформироване на политическите и военни блокове.
