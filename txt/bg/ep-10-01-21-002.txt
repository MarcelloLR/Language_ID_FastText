<CHAPTER ID="002">
Отношенията ЕС-Тунис (разискване)
<SPEAKER ID="006" NAME="Председател">
Следващата точка е изявление на Комисията относно отношенията ЕС-Тунис.
<SPEAKER ID="007" NAME="Нели Крус">
член на Комисията. - (EN) Г-н председател, бих искала да благодаря на Парламента за поканата да участвам в обсъждането, посветено на Тунис.
<P>
Отношенията ЕС-Тунис се регулират със споразумението за асоцииране, подписано през 1995 г. Впрочем, Тунис беше първата средиземноморска държава, която подписа такова споразумение и оттогава постигна съществен напредък.
<P>
В международните отношения Тунис е близък и надежден партньор на ЕС. Възгледите, които изразява, и позициите, които заема тази държава в международни организации и на други форуми, са умерени и балансирани. Тя сътрудничи по такива проблеми като сигурността и миграцията и поддържа добри отношения със съседите си от региона на южното Средиземноморие. Нещо повече, тя винаги е играла конструктивна роля, насочена към регионална интеграция в Магреб.
<P>
Тунис активно участва в Европейската политика за съседство и периодичните доклади на Комисията относно прилагането на плана за действие на Европейската политика за съседство от страна на Тунис са ясни в своята оценка: Тунис е постигнала напредък в множество области на сътрудничеството, включително плана за действие.
<P>
Икономическите реформи бележат напредък, създавайки възможност за стабилен растеж на тунизийската икономика, както и на търговския обем с ЕС. Важни резултати са постигнати в социалната сфера, в области като здравеопазването, образованието, борбата с бедността и защитата на правата на жените.
<P>
От друга страна, докладите изтъкват и някои слабости, по-специално в областта на правосъдието, свободата на изразяване и сдружаване.
<P>
Политическият диалог с Тунис тече постоянно по всички въпроси, обхванати в плана за действие. Те са отнесени към 10 подкомитета и към работни групи. Съветът за асоцииране ЕС-Тунис вече проведе няколко срещи, като следващата е запланувана за някой от идните месеци.
<P>
На 1 януари 2008 г., две години по-рано от предвидената дата, Тунис стана първата южносредиземноморска държава със зона за свободна търговия с промишлени стоки с ЕС. ЕС е първият търговски партньор на Тунис: 72,5% от вноса й идва от ЕС и ЕС е местоназначение за 75% от нейния износ. Финансовото сътрудничество с ЕС възлиза на около 75-80 млн. евро годишно, като Тунис има доказан добър капацитет за усвояване.
<P>
Започнати са и преговори за постепенна либерализация на търговията с услуги и правото на установяване, както и по въпросите на земеделските и рибните продукти. Приключването на тези преговори заедно със сближаването на съответното законодателство ще отбележи нов етап в отношенията между ЕС и Тунис, както и напредък към интегрирането на тунизийската икономика на единния европейски пазар.
<P>
Тунис поиска нов тласък на отношенията с ЕС, като й бъде предоставен статут на напреднала държава. Считаме, че такова усилие е в интерес на ЕС. Очакваме също така, че Тунис ще покаже действителен стремеж към повече демократични реформи и свобода на изразяване. Без напредък във важната област на правата на човека, споменатите от мен важни постижения на държавата, колкото и значими да са те най-вече според регионалните стандарти, ще бъдат възприети като непълни.
<P>
В заключение бих искала да кажа, че оценяваме отношенията между ЕС и Тунис като солидни и приятелски и считаме, че има реален потенциал за по-нататъшното им заздравяване.
<SPEAKER ID="008" NAME="Председател">
Следващата точка са изказванията на политическите групи.
<SPEAKER ID="009" NAME="Ioannis Kasoulides" LANGUAGE="FR">
Г-н председател, Тунис допринася за стабилността в региона в ролята си на партньор в Съюза за Средиземноморието като първата държава, подписала споразумението за асоцииране, и първата държава, разполагаща с план за действие за прилагане на политиката за съседство. Тунис е сравнително напреднала по отношение на равенството между половете и закрилата на децата и семейството, като сега й предстоят преговори за предоставяне на статут за задълбочено партньорство.
<P>
В споменатите споразумения има клаузи относно демокрацията, принципите на правовата държава и правата на човека. В ход са планове за разговори, които да подпомогнат постигането на напредък по много чувствителни за нас в Европейския парламент въпроси. Ако искаме да постигнем конкретни резултати и ако не се налага постигането им да стане по пътя на полемиката и критиката, трябва внимателно да избегнем всякакво снизходително отношение, да докажем, че разговаряме като равни с равни, а не като висшестоящи или надзорници, и да покажем също, че имаме готовност да проявим интерес към въпросите, пораждащи загриженост и чувствителност у нашите партньори.
<P>
Убеден съм, че в подобни условия правителството на Тунис ще отговори с конкретни стъпки напред в разискваните области.
<SPEAKER ID="010" NAME="Pier Antonio Panzeri" LANGUAGE="IT">
Г-н председател, г-жо член на Комисията, госпожи и господа, ако трябваше да изразим становище относно съществуващите отношения между ЕС и Тунис, то би било единствено положително, включително и по отношение на стабилизирането на региона.
<P>
Вярно е, че в икономическо отношение е отбелязан сериозен напредък, а освен това има окуражаващи признаци от социална гледна точка. В политическо отношение обаче след президентските избори на 25 октомври ние сме изправени пред проблема да подкрепим пътя към демократичните реформи с по-конкретни действия. Както знаем, целта на ЕС в провежданата от него външна политика е да развива и утвърждава демокрацията, принципите на правовата държава и зачитането на правата на човека и основните свободи.
<P>
Тунис е поела някои важни ангажименти в контекста на плана за действие на политиката за съседство относно демокрацията, управлението и правата на човека. В плана за действие са залегнали серия приоритети, сред които особено внимание трябва да се обърне на прилагането и утвърждаването на реформите и на укрепването на политическия диалог и сътрудничеството, особено по отношение на демокрацията и правата на човека, външната политика и сигурността.
<P>
Това е рамката, в която трябва да се укрепят институциите. Последните позволяват засилено участие в политическия живот на различни членове на тунизийското общество, засилено развитие на ролята на гражданското общество, непрекъсната подкрепа за политическите партии за разширяване на участието им в демократичния процес и по-голямо зачитане на свободата на сдружаване, свободата на изразяване и медийния плурализъм.
<P>
Убедени сме, че тези цели са постижими и очакването на съществен напредък е оправдано. Нашият ангажимент е да гарантираме приятелството, свързващо Европейския съюз и Тунис, като същевременно укрепваме съществуващите взаимоотношения, включително и с оглед на евентуален конфликт, който може да възникне във връзка с идеята за статут за задълбочено партньорство за тази държава. Все пак Тунис трябва наистина да направи конкретните стъпки.
<SPEAKER ID="011" NAME="Louis Michel" LANGUAGE="FR">
Г-н председател, г-жо член на Комисията, госпожи и господа, бих искал да започна като едновременно благодаря и поздравя члена на Комисията за позицията на Комисията по този въпрос. Напълно подкрепям тази позиция, тъй като тя изглежда далеч по-разумна от позицията на онези, които свикаха днешното разискване, без да съм съвсем сигурен кой точно го предложи.
<P>
Както беше казано, Тунис е първата държава от Евро-средиземноморския регион, която подписа споразумение за асоцииране и е активен партньор в Европейската политика за съседство. Заслужава да се отбележи, както направи това г-н Kasoulides, че на 1 януари 2008 г. Тунис стана единствената средиземноморска държава със споразумение за свободна търговия с Европейския съюз. Това сътрудничество работи много добре и страната доказва, че има отличен капацитет за усвояване. Тунис постигна значителен напредък, който се изразява в много висок стандарт на развитие със социално-икономически резултати, признати от международните институции. В икономическо отношение Тунис постигна среден растеж от 4,6% за периода от 2002 г. до 2008 г. Освен това тя успя да намали дълга си.
<P>
В социално отношение ще бъде несправедливо да не бъде отбелязан напредъкът, постигнат особено по отношение на жените. Показателите говорят сами за себе си: 59% от учащите във висшето образование са жени. Образованието е задължително за всички жени от 6 до 16-годишна възраст, като жените съставляват почти една четвърт от работещото население в Тунис.
<P>
Признавам, че тези резултати очевидно не могат да скрият спешната необходимост от насърчаване на тунизийските органи за постигане на по-нататъшен напредък в областта на правата на човека и управлението; напълно съзнаваме, че предстои още работа. Подобно на другите оратори, и аз съм загрижен за този проблем в името на демократичните ценности, които отстояваме. Важно е да не забравяме, че ние не сме единствените, които отстояват тези ценности. Те са и в сърцето на тунизийското общество, което е динамично и проевропейски ориентирано.
<P>
Поради тези причини трябва да подкрепим искането на Тунис за предоставяне на статут за задълбочено партньорството с Европейския съюз. Също така считам, че именно чрез този диалог ще намерим подходящата рамка за насърчаване на нашите партньори в постигането на по-нататъшен напредък в областта на управлението.
<P>
Очевидно диалогът с нашите партньори трябва да се води без самодоволство, но и без лицемерния догматизъм, към който Европа често прибягва и който при това нерядко дава обратен резултат.
<P>
Очевидно не съм безразличен към конкретните случаи, които някои хора повдигнаха. Несъмнено, имаме право да запитаме нашите партньори за обстоятелствата, които считаме за неприемливи, но бих искал за завърша като изтъкна успеха на Тунис в установяването на политическа система, основана на принципа на разделение между религиозната и държавната власт.
<P>
Публичните органи в Тунис имат капацитета да предоставят на хората пакет от основни услуги, услуги, каквито другите държави в региона все още не са въвели, и считам, че това също трябва да се подчертае. Поради тази причина съм изключително оптимистично настроен за бъдещето на отношенията между Тунис и ЕС, тъй като те се изграждат на фона на взаимно зачитане между партньори, изпитващи уважение един към друг и проявяващи разбиране по основните проблеми.
<SPEAKER ID="012" NAME="Hélène Flautre" LANGUAGE="FR">
Г-н председател, обезпокоена съм от току-що чутите изказвания, направени от члена на Комисията и от останалите колеги. Считам, че нашата работа наистина пречи точно и обективно да разберем настоящото положение в Тунис.
<P>
Откровено казано, като ви слушам имам чувството, че слушам западни интелектуалци отпреди много десетилетия, охотно обсъждащи икономическия и социален успех в държавите от бившия СССР, при пълна невъзможност да отидат и да видят на място какво на практика означават нашите общи ценности за тези държави. Кои са общите ни ценности, г-н Michel? Това са правата на човека, демокрацията и принципите на правовата държава.
<P>
Всички вие правилно посочихте, че Тунис е нашият първи партньор, подписал споразумение за асоцииране. Това е вярно и точно поради тази причина всичко е толкова обезпокоително, защото тук не става въпрос за пропуски, г-жо член на Комисията, или за малки стъпки. Не. В Тунис има съществено трайно влошаване на положението по отношение на правата на човека и демокрацията. Можете ли да назовете един единствен вестник, партия или съюз, узаконени през последните 20 години? Не можете.
<P>
Истината е, че основни свободи системно и напълно се пренебрегват, а с тях и нашите собствени ангажименти. Не става въпрос за проповядване на морал, а за зачитане на ценностите на Европейския съюз и за зачитане на ангажиментите, които сме поели с подписването на това споразумение за асоцииране.
<P>
Затова аз изисквам да се направи поне съвместен анализ на този въпрос. Считам, че сме работили усърдно за това разискване, но по-добре би било да се сформира конкретна делегация, която действително да отиде и да се срещне с гражданското общество в Тунис и с различните членове на това общество, за да се направи оценка на продължаващия тормоз, упражняван върху защитниците на правата на човека, студентите, профсъюзните дейци, работниците и адвокатите. Правени са опити за преврат в почти всички сдружения, показали в някаква степен автономност по отношение на органите. Ето защо считам, че сте изцяло заблудени по този въпрос.
<P>
След като чух изказванията ви, разбирам защо не желаете да видите истинската картина в Тунис. Не желаете да я видите, защото считате, че са заложени икономически интереси и защото считате, че са заложени интереси, свързани с борбата срещу тероризма и незаконната имиграция. След като изразихте всичко това пределно ясно, продължавате да говорите за напредък по отношение на равенството между мъжете и жените и по отношение на семейството, напредък, датиращ още от времето на Бургиба. Повтарям, датиращи от времето на Бургиба. Оттогава насам няма напредък.
<P>
Затова считам, че ако изпитваме уважение към себе си, към подписаните от нас споразумения, към политиката за съседство или към ценностите на ЕС, категорично не можем да предоставим статут на напреднала държава на Тунис. Затова ви заявявам направо: ако предложите това и отхвърлите всички изисквания и ангажименти по отношение на правата на човека и демокрацията при всички държави от Средиземноморието, резултатът неминуемо ще бъде именно такъв.
<SPEAKER ID="013" NAME="Charles Tannock">
от името на групата ECR. - (EN) Г-н председател, Тунис е приятел и съюзник на Европейския съюз, едно благоденстващо, прогресивно, модерно и меритократично светско общество, уникално в арабския свят. Тунис също така има правилен безкомпромисен подход към ислямския екстремизъм за водене на джихад.
<P>
В Тунис бързо се оформя многопартийна политическа система и това е държава, в която жените са равноправни членове на обществото. Защо тогава искаме да отблъснем Тунис и нейното 10-милионно население? Може би заради подозрителност към нейния успех, а може би защото е малка държава и не притежава петрол, и поради това няма икономическо влияние върху ЕС за разлика от Либия или Саудитска Арабия.
<P>
Според мен онези, които устроиха това разискване, умишлено се стремят да саботират голяма част от напредъка в отношенията ЕС-Тунис през последните години. Особено неприятно е, че разискването съвпада по време с посещението на членове на тунизийския парламент в Страсбург, които, мисля, седят там горе и наблюдават разискването.
<P>
Тунис се нуждае от нашата подкрепа, насърчаване и диалог, а не от постоянен поток от безсмислени нападки. Горчива ирония е това, че левицата, която твърди, че силно подкрепя правата на жените, отправя нападки към Тунис, независимо от факта, че тази страна предоставя на жените възможности и свободи без прецедент където и да било другаде в арабския свят.
<P>
Фактът, че тунизийските органи забраняват носенето на ислямски забрадки на обществени места показва тяхната решимост да отстояват ценностите на Тунис за светска държава, търпимост и свобода. Следва да зачитаме Тунис като наш привилегирован партньор от Евро-средиземноморския регион.
<SPEAKER ID="014" NAME="Председател">
Въпреки че не бях уведомен за присъствието на тунизийската делегация, при споменаването й те помахаха с ръка. Бих искал да ви приветствам с добре дошли в галерията.
<SPEAKER ID="015" NAME="Marie-Christine Vergiat" LANGUAGE="FR">
Г-н председател, госпожи и господа, лично аз съм много доволна от провеждането на това разискване относно положението на правата на човека в Тунис. Конфедеративната група на Европейската обединена левица - Северна зелена левица помогна за организирането на това разискване. Винаги съм подкрепяла правата на човека, но правата на човека са еднакви в целия свят.
<P>
Съжалявам, че това разискване не е съпътствано от гласуване на резолюция. Думите идват и си отиват, единствено писменото слово остава. Като най-стар партньор на ЕС Тунис получава най-голям размер помощ на глава от населението от всички държави от Юга и е ревностен участник в създаването на средиземноморска зона за свободна търговия. Всъщност ревностен до такава степен, че нейните ръководители започват да предявяват претенции за дивиденти и да искат да се ползват от облагите на статута на напреднала държава.
<P>
Напълно подкрепям коментара на г-жа Flautre и споделям нейната тревога относно някои от изказаните мнения. Споразуменията за партньорство на ЕС оттук нататък включват клаузи относно демокрацията и правата на човека. Тези клаузи трябва да бъдат внимателно разгледани, както се постъпва с икономическите текстове. Факт е, г-жо член на Комисията, че докладът на Комисията относно прилагането на политиката за съседство е незадоволителен в това отношение; това е явен случай на прилагане на двойни стандарти.
<P>
На 25 октомври г-н Бен Али беше преизбран за пети пореден мандат, печелейки повече от 89% от гласовете. Само тази цифра е показателна за състоянието на демокрацията в тази държава. Това е блокирана демокрация, където защитниците на правата на човека, магистратите, адвокатите, журналистите, накратко, всеки един, осмелил се да се противопостави на режима, бива тормозен, изпращан в затвора, а в някои случаи дори и измъчван.
<P>
От миналия септември насам има реална тенденция към установяването на авторитарна полицейска държава, както показва случаят с Taoufik Ben Brik, който ще бъде изправен пред съда следващата събота. Може да споменем още и Zouhair Makhlouf и Fahem Boukadous, единият от които беше осъден за обсъждане на условията на околната среда в собствената му страна, а другият за участие в работническа демонстрация в собствената му страна.
<P>
Да, това е социалното положение в Тунис. Защитници на правата на човека като Kamel Jendoubi, Sihem Bensedrine, Sana Ben Achour и Kemais Chamari са жертви на позорна кампания в пресата. Sadok Chourou гние в затвора от 16 години насам, а Radhia Nasraoui, негов адвокат, беше опозорена, а кариерата й съсипана завинаги.
<P>
Студенти биват арестувани и своеволно осъждани, както и много други. Паспортите им се задържат или не се подновяват, а на някои активисти за правата на човека не се разрешава да напускат територията, за да участват като свидетели. Срещи на сдружения, независими от управляващата власт, са забранени, а техните посетители следени, и не разполагам с достатъчно време, за да обрисувам реалната картина на тунизийската социална политика.
<P>
Защо правителството на Тунис се бави толкова дълго с отговора си на доклада на ООН? Защо отказа да приеме наблюдатели на ЕС, ако изборите са толкова демократични, колкото се твърди, че са? Фактите са налице; все повече от тях излизат наяве в пресата в нашите страни.
<P>
Комисията и Съветът трябва да вземат това под внимание. Тунис трябва да изпълнява своите ангажименти по отношение на демокрацията и правата на човека. В действителност пристъпването към предоставяне на статут на напреднала държава е неприемливо. Да, аз подкрепям равноправното партньорство. Да, всички държави в света трябва да бъдат третирани по един и същи начин, но при условие, че изпълняват ангажиментите си. С това ще завърша, г-н председател.
<SPEAKER ID="016" NAME="Gerard Batten">
от името на групата EFD. - (EN) Г-н председател, както изглежда положението в Тунис като цяло е положително. Обществото там е най-стабилното в Северна Африка. Технически погледнато, това, което те имат, е демокрация, въпреки че по западните стандарти вероятно е полудемокрация, но ние не трябва да ги критикуваме за това, тъй като те постигнаха голям напредък. Официалната политика е насочена към постигане на пълна демокрация и Тунис е стабилно общество с висока степен на сигурност на отделната личност. Това беше постигнато чрез потискане на ислямските екстремисти и комунисти - цена, която си струваше да бъде платена. Стремежът към културно единство - създаването на една нация - е официална политика. Това е урок, от който много европейски държави, включително моята, Обединеното кралство, могат да се поучат.
<P>
Те напредват в икономическо отношение. Само 7% от населението живеят под линията на бедността. Държавата има едно от най-високите равнища на здравеопазване сред държавите в Северна Африка със сравнително висока продължителност на живота. В политическо отношение конституцията ограничава броя на местата, които дадена партия може да заема в Камарата на представителите, като 20% от местата са запазени за партийните малцинства. Това определено изглежда прогресивно в сравнение с избирателната система на обикновено мнозинство в Обединеното кралство, която според мен е конспирация срещу избирателя за постоянно присъствие на Консервативната партия и Лейбъристката партия в управлението, а всички останали да са извън него. Така че може би следва да научим нещо от тунизийците.
<P>
Говорейки за Обединеното кралство, моята партия - Партията за независимост на Обединеното кралство - миналата седмица стана обект на критика от някои ислямски екстремистки и по общо мнение либерални кръгове, когато предложихме план, според който лицата на хората трябва да са непокрити в обществени сгради, а също и в частни сгради, ако заинтересованите лица пожелаят да наложат такова условие. Но вижте какво направи Тунис. Закон № 108, забраняващ носенето на ислямска забрадка, отива много по-далече от всички останали предложения. Министърът по религиозните въпроси Boubaker El Akhzouri разкритикува забрадката като противоречаща на "културното наследство" на страната, разглеждайки ислямското облекло като "чуждо явление" в обществото. Това е много интересно, защото произлиза от една ислямска държава. Колкото повече научавам за Тунис, толкова по-положително е впечатлението ми за нея. Но според цифрите, които видях, 70 млн. евро ще бъдат изразходвани за ключови проекти от програмата на ЕС за съседство. Моите избиратели, едни от най-бедните в Лондон, не могат да си позволят такъв разход. Ние желаем търговия, приятелство и сътрудничество с Тунис, но не с цената на ограбване на данъкоплатеца в Обединеното кралство. Нека им помогнем да укрепят своята демокрация и да повишат благоденствието си, и ако биха приели един безплатен съвет, нека стоят настрана от ЕС и да запазят своята свобода и независимост.
<SPEAKER ID="017" NAME="Andreas Mölzer" AFFILIATION="NI">
(DE) Г-н председател, търговските отношения между ЕС и Тунис са близки и многостранни. Тунис, която получава 80 млн. евро годишно финансова помощ, е блестящ пример за политика на успешно развитие. Като бързо развиваща се икономика, държавата е заела водеща позиция в Магреб, беше първата средиземноморска държава, създала зона за свободна търговия с ЕС, и жъне ползите от това със стабилен икономически растеж. Логично е да се очаква, че Тунизийската република ще играе конструктивна роля в разискванията във връзка с пътната карта за евро-средиземноморска търговия след 2010 г. и сътрудничеството с държавите от Магреб.
<P>
Сега може да ни бъде простено, че очаквахме всичко да върви напълно безоблачно, ако не беше наличието на параграфа, обвързващ европейската помощ по силата на споразумението за партньорство със зачитането на правата на човека. Точно тук имаме противоречие - средствата, предназначени за стимулиране на тунизийската икономика, се използват и за финансиране и подкрепа на един диктаторски, недемократичен апарат. Това е често срещан проблем във връзка с нашата помощ за развитие и присъединяване. Трябва да направим нещо по този въпрос, защото ЕС не може да насърчава нарушаването на правата на човека, макар и косвено, в Тунис, Конго и разбира се в Турция, която е страна кандидатка за членство в ЕС.
<SPEAKER ID="018" NAME="Salvatore Iacolino" AFFILIATION="PPE">
(IT) Г-н председател, госпожи и господа, подобно на целия регион Магреб Тунис е важна стратегическа област. Тя има огромен потенциал за растеж и е привлекателна територия с мощни интереси, които са не само икономически, но преди всичко европейски.
<P>
Наскоро бяха започнати и програми с Европейския съюз, насърчаващи трансграничното сътрудничество. Затова е време да подновим, ако изобщо ще го правим, връзките, създадени от Европейския съюз с африканските държави, намиращи се по нашите граници, започвайки с Тунис, като засилим до край потенциала на този район и подкрепим социалното и икономическото развитие, но в рамките на свободата и сигурността.
<P>
Отношението между държавите от Средиземноморието е ключовият фактор, придаващ единство и силна позиция на една амбициозна програма за икономическо и социално развитие. В политическо отношение може да се каже, че Тунис е държава, в която демокрацията е сравнително млада; но както изглежда, създаденият план за действие е в съгласие с очакванията на Европейския съюз.
<P>
Появата на нови партии и сравнително голямото присъствие на жени в парламента след изборите в края на октомври 2009 г. са потвърждение, че е постигнат значителен напредък по отношение на демократичното участие. Във всеки случай, свободата на печата трябва да бъде укрепена и защитавана, както и равните възможности на мъжете и жените, и в по-широк план основните права на човека.
<P>
В такава рамка можем да помогнем на Тунис да доведе до край предприетите от нея усилия, премахвайки всички потенциални пречки за пълното развитие на хората в тази държава и всичко това в контекста на един статут на напреднала държава.
<P>
Главната роля на Тунис в средиземноморския регион и извършващият се процес на модернизация в държавата изискват сериозен и балансиран подход, чийто резултат е безусловното утвърждаване на ценностите, отстоявани от Европейския съюз. Сега повече от всякога Европейският парламент не може да позволи грешки по пътя към демокрацията.
<P>
Вместо това конструктивният диалог и внимателната дипломация могат да заздравят още повече връзката, предопределена да бъде укрепена в държава, в някои сектори на която, като например правосъдието и свободата на сдружаване, трябва да се помогне да израсне, но държава, която, пак повтарям, има безусловно главна и съществена роля за политиката на стабилност в средиземноморския регион.
<SPEAKER ID="019" NAME="Carmen Romero López" AFFILIATION="S&amp;D">
(ES) Зачитането на Тунис означава също така зачитане на нейната демократична опозиция, която се стреми да се организира, но е репресирана, както и зачитане на нейното гражданско общество, което е и бъдещата опозиция. Затова искам да приветствам членовете на парламента, присъстващи на това заседание, но искам и да отправя своите приветствия към онези, които могат да станат членове на парламента в бъдеще, но в момента са заплашвани и застрашени да бъдат хвърлени в затвора. Поради тази причина считаме, че е много важно гражданското общество да се организира и да се зачита демократичната опозиция, независимо от факта, че в момента тя е неорганизирана.
<P>
В Испания, мога да кажа това като член на ЕП от Испания, имахме общество, в което демократичната опозиция беше измъчвана и репресирана по време на диктатурата. Ако е демократична, а не терористична, опозицията има ценности, които са ценностите на бъдещето. Затова ние трябва да подпомогнем тази опозиция, която понастоящем е неорганизирана, но е демократична и се бори за ценностите на тунизийския преход, както и за укрепването на тези ценности. Ние трябва да й помогнем да се организира.
<P>
Трябва също така да помогнем на опозицията, за да могат нейните членове да станат бъдещите водачи и главни действащи лица, в опозиция или в управлението, но ротацията е от съществено значение в едно демократично общество.
<P>
Поради тази причина нарастването на насилието, на което сме свидетели в момента, което може да се засили в бъдеще, не е най-добрата визитна картичка за статут на напреднала държава.
<P>
Знаем, че Тунис е член на Евро-средиземноморското партньорство и има средиземноморска и демократична ориентация. Поради това през настоящия период ние искаме тя също да съдейства за укрепването на демокрацията и да съумее да се организира, за да може действително да бъде лоялен член, както и член, способстващ Средиземноморието да стане бързо развиващ се регион с демократични ценности.
<P>
Това е нашето желание за в бъдеще и това е, което искаме за Тунис.
<SPEAKER ID="020" NAME="Tomasz Piotr Poręba" AFFILIATION="ECR">
(PL) Г-н председател, без съмнение Тунис е партньор, с когото Европейският съюз следва да поддържа отношения, от името на средиземноморския регион, и на двустранно равнище. Все пак, без да забравяме икономическите въпроси, ние като Европейски съюз следва да настояваме за прозрачност на демократичните процедури и за спазване на принципите на правовата държава в тази страна.
<P>
Независимо от факта, че Тунис е стабилна държава, тя, за съжаление, не е държава, в която се отстояват всички демократични норми. Международните неправителствени организации казват, че силите за сигурност там подлагат на мъчения затворниците и действат безнаказано, защото са покровителствани от високопоставени длъжностни лица. Свободата на печата и свободата на словото са силно ограничени и се говори, че положението на журналистите е едно от най-тежките от всички арабски държави. Репресиите често имат религиозна предистория. Преследването на християнското малцинство става все по-обезпокоително. Правителството в Тунис не допуска изразяването на протест или съществуването на независима опозиция.
<P>
Като не забравяме, че Тунис беше първата средиземноморска държава, подписала споразумението за асоцииране с Европейския съюз, трябва твърдо да настояваме за спазване на условията на споразумението. Зачитането на правата на човека и демократичните норми в Тунис трябва да бъде условие за по-нататъшно сътрудничество с тази държава.
<SPEAKER ID="021" NAME="Dominique Baudis" AFFILIATION="PPE">
(FR) Г-н председател, госпожи и господа, за да избегна всякакво изкривяване, вече чухме едно-две такива тази сутрин, бих искал да спомена някои обективни факти по отношение на Тунис, държава партньор на ЕС.
<P>
Социалното положение претърпя много благоприятно развитие със забележителен ръст на средния доход на глава от населението и сега огромно мнозинство от тунизийците отговарят на критериите за принадлежност към средната класа. Повече от 90% от тунизийците се ползват със социална осигуровка, а повече от една четвърт от тунизийския бюджет е предназначен за образование, в резултат на което държавата е сред първите, постигнали Целите на хилядолетието за развитие в областта на началното образование.
<P>
Накрая, както изтъкна г-н Michel преди малко, правата на жените са признати и гарантирани. Във висшата степен на обучение жените превъзхождат по брой мъжете студенти, а 40% от преподавателите са жени. Една четвърт от политиците, местните длъжностни лица и журналистите са жени. Много държави биха могли да завиждат на такава статистика.
<SPEAKER ID="022" NAME="Sylvie Guillaume" AFFILIATION="S&amp;D">
(FR) Г-н председател, от моя страна бих искала да присъединя своя глас към онези, които вече осъдиха в изказванията си особено тревожното положение, в което се намира журналистът и писателят Taoufik Ben Brik в Тунис.
<P>
След няколко ареста на журналисти и профсъюзни дейци, претърпели насилие и малтретиране, и отказ за предоставяне на достъп на западни журналисти по време на президентските избори, репресията срещу политическите противници и защитниците на правата на човека продължава. След скалъпен процес и затваряне далеч от семейството му, което затруднява посещенията, Taoufik Ben Brik беше оставен в здравословно състояние, което буди опасения за живота му.
<P>
Как може човек да не гледа на подобно положение като на яростна атака срещу някого, който създава проблеми? Поради тази причина ние просто не бива да използваме търговията като отговор на всичко. Напротив, считам, че е особено важно за ЕС да реагира бързо и твърдо, като изиска освобождаването на Taoufik Ben Brik и другите политически затворници.
<P>
Има тревожен спад по отношение на положението на правата на човека в Тунис. Това се отразява на сътрудничеството на Европа с тази държава и същественото подобрение на положението представлява едно от условията за откриване на преговорите за предоставяне на статут за задълбочено партньорство ЕС-Тунис.
<SPEAKER ID="023" NAME="Michael Gahler" AFFILIATION="PPE">
(DE) Г-н председател, разполагаме с добра основа за сътрудничество с Тунис. Споразумението за асоцииране и споразумението за свободна търговия бяха споменати. Г-жа Крус каза, че говорим за интегриране на тунизийската икономика на единния пазар. Това наистина е най-далечната точка, до която можем да стигнем с държава извън ЕС, и поради тази причина представлява солидна основа. Тунис е стабилен и приятелски партньор с потенциал за по-нататъшно заздравяване на нашите взаимоотношения, ако трябва още веднъж да цитирам г-жа Крус.
<P>
Точно заради близките отношения ние можем да разговаряме с нашите колеги за всички проблеми, които биха предизвикали загриженост у нас. Лично аз водя разговори с наши колеги, присъстващи тук в галерията, и моето усещане е, че ние следва да говорим за всичко.
<P>
Във връзка с това обаче не следва да притъпяваме бдителността си. Като арабска държава, която желае да се развива по светски начин, Тунис е заплашвана от екстремисти. Съпричастен съм към всеки, който предприеме действия срещу ислямските екстремисти.
<P>
По отношение на другите въпроси мисля, че ще постигнем напредък в текущите разговори. Можем да разговаряме за всичко с Тунис, защото е надежден партньор. Затова с нетърпение очаквам да продължим нашия диалог.
<SPEAKER ID="024" NAME="Cristian Dan Preda" AFFILIATION="PPE">
(FR) Г-н председател, както вече беше подчертано, Тунис е важен партньор на ЕС; спомена се и за изключително важната роля на социалната област в тази държава. Бих искал към това да допълня някои политически аспекти, които са значими, защото както вече беше казано, Тунис е общество с многопартийна политика, макар и в ограничен вид и с квота за опозицията вероятно, но все пак многопартийна политика. Проблемът за равенството на половете също беше споменат.
<P>
Във всички наши държави, в държавите в Европа, политическите възгледи съществуват редом със свободата на печата и в това всъщност се състои разликата, защото в Тунис такава свобода съществува, но тя е ограничена и в действителност има журналисти, които са в трудно положение.
<P>
Затова възниква следният въпрос: може ли сближаването с ЕС да укрепи свободата или не? Според мен сближаването с ЕС може да даде допълнителен тласък на Тунис за социалния напредък, заедно с някои крайно важни политически стъпки напред.
<SPEAKER ID="025" NAME="Harlem Désir" AFFILIATION="S&amp;D">
(FR) Г-н председател, г-жо член на Комисията, Вие заявихте своята надежда, че Тунис ще постигне напредък в областта на демократична реформа и свободата на изразяване. Имате право да направите това, защото то е в съответствие със споразумението за асоцииране и с ангажиментите, поети от Тунис към Европейския съюз.
<P>
Поради тази причина аз съм твърде изненадан от коментарите, направени както от г-н Baudis, така и от г-н Michel, които изглежда Ви насърчават да пренебрегнете тази страна от нашите отношения и нашето сътрудничество с Тунис, и в края на краищата да се откажете от член 2 от споразумението за асоцииране.
<P>
Още повече, че има да се извърви дълъг път, преди тези ангажименти да бъдат изпълнени, съдейки - както вече беше споменато от моята колега г-жа Guillaume - по съдбата на независимия журналист Taoufik Ben Brik, който е в затвора от миналия октомври след процес, в който неговите адвокати и процедурата бяха в пълно нарушение на закона. В допълнение на неприемливия отказ да бъде освободен, неговото здраве е влошено и правата му за посещение са ограничени.
<P>
Затова Ви питам, г-жо член на Комисията, възнамерява ли Комисията да се намеси в рамките на Съвета за асоцииране, за да поиска незабавното освобождаване на г-н Ben Brik и да гарантира, че неговото положение и здравословно състояние може да бъдат взети под внимание най-малкото на хуманитарно основание?
<SPEAKER ID="026" NAME="Malika Benarab-Attou" AFFILIATION="Verts/ALE">
(FR) Г-н председател, на 14 януари се срещнах с членове на тунизийската делегация. Водихме откровен разговор и обсъдихме нашите съответни възгледи.
<P>
Като французойка от алжирски произход аз съм ангажирана с Магреб и водя кампания за обединен, плуралистичен и демократичен Магреб. Проблемът за правата на човека е от съдбовно значение за мен и е една от основните ценности на Европейския съюз. Дебатът по този проблем, така както се гледа на него в Тунис, е решаващ и уместен.
<P>
Вчера сутринта се срещнах със съпругата на г-н Ben Brik, която прави гладна стачка, както и с активисти на Евросредиземноморската мрежа за правата на човека Евро-средиземноморската мрежа за правата на човека, и съм изпълнена с безпокойство. Животът на г-н Ben Brik изглежда в опасност във връзка с неговото заболяване и условията, при които е задържан. Сигурна съм, че осъзнавате, че ако това притеснение се превърне в реалност, отговорността ще падне с голяма сила върху плещите на тунизийските органи.
<P>
Оставяйки настрана търговските отношения, ние трябва да вземем под внимание и социалните въпроси. Явлението млади тунизийци да се хвърлят в Средиземно море е резултат от едно затворено общество, което не предлага никакви възможности на своите младежи. Защитата срещу фундаментализма и икономическите задачи не трябва да служат като претекст за пренебрегване на правата на човека. Реалният напредък в областта на правата на човека сега е от критично значение. Тук не говорим за лицемерен догматизъм, а за ситуация, за спешното справяне с която Европейският съюз трябва да помогне.
<SPEAKER ID="027" NAME="Alf Svensson" AFFILIATION="PPE">
(SV) Държавите от северна Африка често се поставят под общ знаменател и доколкото виждам, това е в сериозен ущърб на Тунис.
<P>
Тук се спомена равенството. В сравнение с много други арабски държави Тунис прави изключение със своето законодателство, закрилящо децата и жените. Както беше изтъкнато, Тунис има повече жени, отколкото мъже студенти в университетите и стандартът на живот се е повишил. Инфраструктурата на държавата е в добро състояние. След изборите парламентът избра - или назначи - комисия по правата на човека.
<P>
Желанието на Тунис да си сътрудничи с ЕС е възможност, която трябва да изцяло да използваме. Сега, когато тунизийска делегация е на посещение в Брюксел и Страсбург и търси подкрепа в работата си за насърчаване на правата на човека, за развитие и задълбочаване на връзките си с ЕС, моето мнение е, че ще бъде в разрез с принципите на ЕС, ако исканията не получат положителен прием и отношенията не бъдат развити по-нататък.
<SPEAKER ID="028" NAME="Rosario Crocetta" AFFILIATION="S&amp;D">
(IT) Г-н председател, госпожи и господа, като човек, посещаващ Тунис два-три пъти годишно от 1982 г. насам, и като католик, присъствал на литургия на 6 януари, както редовно правя това, наистина ми е трудно да мисля за Тунис като за държава, потискаща религиозната свобода.
<P>
Съществуват проблеми, но за Бога, нека не гледаме на тези държави, държави, които се опитват да постигнат напредък, през призмата на западните държави, защото ако трябва да използваме този параметър, параметър, вече използван тази сутрин по отношение на Тунис, тогава на определени европейски държави вероятно ще бъде отказано влизане в Европейския съюз, тъй като насилието и отказът на свобода, съществуващи в тях, е в по-големи размери, отколкото в Тунис.
<P>
И така проблемът произтича от един конкретен факт, а именно, това е държава, която е отменила със закон ислямския фундаментализъм, която полага усилия да развива сътрудничество и мирна политика с Европа, която се опитва да се развива. Проблеми има. Считам, че начинът за решаване на тези проблеми е да се укрепи диалога и приятелството и да се помогне на тези държави да постигнат повече.
<SPEAKER ID="029" NAME="Нели Крус">
член на Комисията. - (EN) Г-н председател, благодарна съм на уважаемите членове на ЕП за тяхната откровеност и прямота, и за това, че изложиха коментарите си по начин, който, независимо от различния подход на определени групи, акцентира върху това, как да се намери решение.
<P>
Казвайки това, искам да започна с бележка в отговор на изявлението на г-н Désir. Той се позова на коментар, направен от Louis Michel. Сигурна съм, че Louis Michel може да говори от свое име, но ние бяхме в един екип в един минал живот, така да се каже, и затова знам каква е позицията му по този въпрос. Ако г-н Désir е искал да каже, че внушението е, че не правим нищо, това не е впечатлението, с което останах, и искрено се надявам, че вие също не сте добили същото впечатление от моите уводни коментари.
<P>
Наистина има различия в подхода. Някои призовават само към диалог при равни условия и г-н Kasoulides е негов защитник. Има призиви за приятелски връзки. Всички тези подходи предполагат да се седне на масата за преговори, като се обсъдят спорни въпроси и се опитаме да постигнем взаимно разбирателство за решаването на няколко проблема, по което всички да сме съгласни. В това няма съмнение, защото правата на човека и свободата на словото са наистина много важна и съществена част от всяко споразумение.
<P>
Бих искала да засегна някои от повдигнатите въпроси. Първо, подсилени институции. Това, което се опитваме да насърчаваме и поощряваме във всичките срещи, които се провеждат или се планират за идващите месеци, е установяването на редовен диалог като средство за постигане на съществен напредък по отношение на правата на човека и демокрацията.
<P>
В течение на следващите няколко месеца ще се проведе заседание на подкомитета по права на човека и можете да бъдете сигурни, че ще има диалог по същество, който ще се занимае с въпросите, за които всички сме загрижени, и с подхода към тях.
<P>
По въпроса за нарушаването на правата на човека в Тунис ораторите често се позоваваха на факта, че Тунис е критикувана заради репутацията си по отношение на правата на човека. След президентските и законодателните избори през октомври миналата година има засилване на репресията срещу опозиционни партии, журналисти и активисти за правата на човека. Международната общност даде ясно да се разбере, че такъв тип поведение на органите е неприемливо и в разрез с международните ангажименти на Тунис. Затова, нека повторя това, което вече казах, не трябва да има недоразумение, в ЕС ангажиментите са си ангажименти и ние трябва да следваме тази линия.
<P>
Тунис трябва действително да покаже по-силна ангажираност към основните общи ценности като зачитане на правата на човека, демокрацията и принципите на правовата държава. Впрочем тя трябва да зачита своите собствени международни ангажименти в тази област. Комисията ще следва нашата политика на обвързаност и диалог по тези въпроси, особено в рамката на структурите, създадени по силата на споразумението за асоцииране.
<P>
Същевременно ЕС оказва съдействие, за да се подобри управлението и да се насърчат реформите в областта на правосъдието чрез сътрудничество и техническа помощ. Наш приоритет е да се постигне напредък с Тунис в тази област, например чрез активна подкрепа на активистите за правата на човека и организациите на гражданското общество съгласно Европейския инструмент за демокрация и права на човека.
<P>
Полагат се също усилия в областта на съдебното сътрудничество. ЕС предоставя 17,5 млн. евро за финансиране на проект за техническа помощ за модернизацията на съдебната система. Това беше критикувано от някои членове на Парламента, тъй като той финансира съдебната система на президента на Тунис.
<P>
Проектът има много компоненти. Те включват обучение за съдии и адвокати, техническа помощ за съдилищата, инфраструктура и подобрена информация за гражданите. След като бъде завършен проектът, ще направим оценка на резултата. Напълно съм съгласна, че работата ни в тази област ни излага на някои политически рискове. Независимо от това, ако искаме да подкрепим реформата, ние трябва да действаме; в противен случай, сътрудничеството с ЕС ще се ограничи само в икономическия сектор. Всички сме съгласни, че това не е правилният подход и ще бъдем непоследователни в целите на цялостната ни политика по отношение връзките с Тунис.
<P>
По въпроса, засегнат от г-жа Flautre и г-жа Vergiat, относно статута на напреднала държава на Тунис, считам, че приоритет следва да се даде на продължаването и засилването на диалога с Тунис. Осъзнаваме, че тя е важен съюзник на ЕС в региона и е постигнала значителен напредък по отношение на модернизацията в икономическата и социалната област. Вероятно всичко се свежда до това дали на чашата се гледа като на полупълна или полупразна. Ние считаме, че е необходимо да продължим нашата политика на подкрепа на онези сили в Тунис, които работят за политическа, икономическа и социална модернизация на тяхната държава. Ние одобряваме предложенията на Тунис с оглед заздравяването на връзките между двамата партньори. Съветът и Комисията ще разгледат тези въпроси много внимателно и аз съм готова да докладвам пред вас за по-нататъшния развой на събитията.
<P>
От друга страна, макар че е в интерес на ЕС да заздрави отношенията си с Тунис, считам, че предоставянето на статут на напреднала държава следва да е обвързано със строг ангажимент от страна на Тунис по отношение на правата на човека и управлението, така че няма да има "безплатен обяд".
<SPEAKER ID="030" NAME="Председател">
Разискването приключи.
<P>
Писмени изявления (член 149)
<SPEAKER ID="031" NAME="Edward Scicluna  " AFFILIATION="S&amp;D">
в писмена форма. - (EN) Струва ми се, че това разискване се провежда в неподходящо време, когато диалогът между Тунис и ЕС се подновява на равнище Комисия и Парламент. Диалогът с Комисията включва програма за няколко заседания на подкомитетите в рамките на споразумението за асоцииране Тунис-ЕС (включително подкомитета "Права на човека и демокрация"), докато диалогът на равнище Европейски парламент прие формата на неотдавнашно посещение в Брюксел на важна тунизийска парламентарна делегация, представляваща четири политически партии, представени в тунизийската Камара на представителите, успоредно с междупарламентарна среща Тунис-ЕС, планирана за март 2010 г. в Брюксел. Във време, когато между Тунис и ЕС се подновява важен и конструктивен диалог мисля, че е неуместно провеждането на разискване, което може да подкопае напредъка. Нека гарантираме, че Тунис и други държави, които не са членки на ЕС, отговарят на стандартите на ЕС в икономическата, социалната и политическата област. Но нека направим това в добре планиран и структуриран диалог.
