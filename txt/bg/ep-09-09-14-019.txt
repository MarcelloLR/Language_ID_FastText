<CHAPTER ID="019">
Едноминутни изказвания по въпроси с политическа значимост
<SPEAKER ID="045" NAME="Председател">
Сега ще преминем към изказванията, които не бива да продължават повече от една минута. Списъкът с искания е много дълъг. Това свидетелства за голямо желание за участие, което прави чест на Парламента. Все пак няма да мога да дам думата на всички желаещи да се изкажат, тъй като 100 изказвания биха ни отнели час и половина, а имаме на разположение само 30 минути.
<SPEAKER ID="046" NAME="Seán Kelly" AFFILIATION="PPE">
(GA) Г-н председател, тъй като това е първата ми възможност да се изкажа в Парламента, ще започна на родния си език. Както знаете, кампанията във връзка с референдума в Ирландия за Договора от Лисабон сега там е в разгара си и се надяваме, че на 2 октомври резултатът ще бъде положителен. Едно от нещата, които оказват положително влияние този път, са гаранциите, дадени от Европейския съюз на ирландското правителство по отношение на данъците, абортите и отбраната. Новият капацитет за спорта, включен в Договора от Лисабон, и който изобщо не беше споменат последния път, също е от голямо значение.
<P>
(EN) Като човек, ангажиран със спорта през целия си живот на различни равнища на участие и управление, считам, че предвидената в Договора от Лисабон възможност ЕС да възприеме сериозно отношение към спорта и да подкрепя местните и международни спортни прояви е в пълно съзвучие с целите на ирландската спортна общественост. Поради това и поради още по-очевидните основания за здравни, социални и физически ползи от спорта от основно значение е да се осигури съществено финансиране след Лисабон за...
<P>
(Председателят отнема думата на оратора)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Г-н председател, считам, че съществуват известни различия в плана на структурните проблеми в селскостопанския сектор в Румъния в сравнение с други държави-членки. Трябва да подчертая, че Европейският съюз следва да използва политическите и икономически лостове, с които разполага, за да привлече повече внимание към управлението на средствата, отпускани за селското стопанство в по-късно присъединилите се държави-членки.
<P>
Бих искала да изтъкна, че според мен подкрепата за устойчив селскостопански сектор с подходящ бюджет и след 2013 г. би решила този проблем, като предложи на селскостопанските производители средносрочни и дългосрочни перспективи, както и достатъчно средства, за да може румънското селско стопанство да съответства на европейските стандарти и да създаде възможности за обединена Европа.
<SPEAKER ID="049" NAME="Sergej Kozlík" AFFILIATION="ALDE">
(SK) Госпожи и господа, Унгария и унгарските малцинства постоянно поставят на дневен ред въпроса за националните малцинства. Като използват полуистини, а понякога дори и лъжи, те се опитват да манипулират европейското обществено мнение в своя полза. Каква всъщност е истината?
<P>
През последните осемдесет години националните малцинства в Унгария бяха почти заличени, докато Европа наблюдаваше безучастно. Словашкото малцинство също беше намалено от 300 000 на 10 000 души. Размерът на унгарските малцинства в съседните страни, включително в Словакия, остана непроменен.
<P>
През последните две години в Унгария бяха убити шестима ромски граждани, а десетки бяха сериозно ранени. Съществуват опасения от нападения срещу евреи, а същевременно други форми на екстремизъм се разрастват и излизат извън унгарските граници. Тази агресия, спрямо която не се вземат съответстващи мерки в Унгария, трябва да бъде заклеймена. Европейските институции следва да възприемат по-твърд подход към подобни прояви на екстремизъм.
<SPEAKER ID="050" NAME="João Ferreira" AFFILIATION="GUE/NGL">
(PT) Превратът на 28 юни в Хондурас представлява потъпкване на свободата на политическото слово и на основните демократични права на хондураския народ.
<P>
Оттогава де факто правителството прие репресивни мерки срещу движението на обикновените хора, извършващо улични демонстрации, и въведе режим на ограничаване на работата на средствата за масова информация, ограничаване на свободите, преследвания, незаконни задържания, похищения и дори убийства на членове на организираната съпротива срещу преврата.
<P>
Ние имахме възможност да се убедим във всичко това по време на неотдавнашното посещение на делегация от Конфедеративната група на Европейската обединена левица - Северна зелена левица в Хондурас и Никарагуа, където се срещнахме със законния президент на страната, г-н Мануел Зелая. Реакцията на европейските институции при създалата се обстановка беше най-малкото нееднозначна. Докато някои запазват неприемливо мълчание, други призовават и двете страни да направят всичко възможно за постигането на политическо решение в най-кратки срокове, като подхождат по еднакъв начин към неща, които са различни, и пренебрегват въпроса кой е истинският виновник, сякаш от едната страна не стои демократично избран президент, а от другата - незаконно правителство, което го задържа и експулсира от страната, след като незаконно завзе властта.
<P>
Зачитането на демокрацията налага европейските институции да заклеймят твърдо и убедено този преврат и да въведат мерки на международно равнище за увеличаване на натиска върху незаконното правителство на власт и за неговото изолиране. Те също така трябва да не признават и да не подкрепят никакви избори, проведени преди възстановяването на демократичната законност в страната.
<SPEAKER ID="051" NAME="John Bufton" AFFILIATION="EFD">
(EN) Г-н председател, като нов член на Парламента аз считам, че един от основните проблеми, с които се сблъскват земеделските стопани в Уелс и в останалата част от Обединеното кралство, е предложената електронна идентификация на овцете, която ще влезе в сила от 1 януари 2010 г. Факт е, че оборудването за сканиране, което трябва да се използва, не е точно. Според мен точността е в рамките на едва 79%, като това ще създаде големи проблеми за земеделските стопани в цялото Обединено кралство.
<P>
Настоятелно призовавам Комисията да преосмисли тази политика и тя да бъде прилагана само по желание. Опасявам се, че много земеделски стопани ще бъдат санкционирани поради неточното оборудване и техните единни плащания ще бъдат намалени. В най-лошия случай намалението може да достигне 100%. Вече направените отстъпки са полезни, но недостатъчни.
<P>
Намирам за твърде изненадващо намерението на Комисията да въведе електронната идентификация (ЕИ) при такива съществени недостатъци в оборудването. Разумният път би бил ЕИ да се въвежда само на доброволна основа от януари следващата година. Настоятелно призовавам членовете на Парламента да ме подкрепят по този жизненоважен въпрос за селското стопанство в цяла Европа.
<SPEAKER ID="052" NAME="Krisztina Morvai" AFFILIATION="NI">
(EN) Г-н председател, бих искала да призова Парламента да предприеме незабавни и ефективни мерки за спасяването на дребните и семейни земеделски стопанства в новите държави-членки, особено в тези от Източна и Централна Европа, и по-конкретно в моята страна - Унгария.
<P>
Какво се случи с тези земеделски стопанства? В резултат на присъединяването към Европейския съюз ние трябваше да "предложим", така да се каже, 100% от нашите пазари, а в замяна получихме 25% от субсидиите. Това е не само нечестно и несправедливо, но също така и незаконно, тъй като представлява очевидно нарушение на Договора от Рим. Тъй като тези земеделски стопани се опитваха да участват в конкуренцията при подобни несправедливи и незаконни условия, те трябваше да вземат заеми - огромни заеми - за да бъдат конкурентоспособни. Сега те са в несъстоятелност и трябва да продават земите си при условията на колониализация, в които ние трябваше да отворим достъпа до нашите земи за държавите, които произвеждат 10 пъти по-висок БВП от нас. Призовавам за незабавно преразглеждане на споразумението от Копенхаген.
<P>
(Председателят отнема думата на оратора)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Г-н председател, подобно на други членове на Парламента, и аз исках да поставя въпрос във връзка със сектора на селското стопанство. Една статия обаче, наскоро публикувана в "Уолстрийт джърнъл", привлече вниманието ми особено силно и поради това смятам, че е мое морално задължение да я представя пред Парламента и да изтъкна направените от нейните автори искания.
<P>
Заглавието на статията, което според мен говори достатъчно красноречиво за нейното съдържание, е следното: "Г-н Барозу, премахнете преградите пред малкия бизнес". Статията представлява призив към бъдещата Европейска комисия да се съсредоточи в основната част от своите действия върху подкрепата за малките и средни предприятия, които са много уязвими в условията на криза, и в никакъв случай да не прави компромиси при прилагането на приетия през 2008 г. Законодателен акт за малкия бизнес (Small Business Act). Европейският парламент е длъжен да осигури правилното и ефективно прилагане на тези мерки, тъй като от тях се нуждаят повече от 20 милиона малки и средни предприятия в Европейския съюз.
<SPEAKER ID="054" NAME="Евгени Кирилов" AFFILIATION="S&amp;D">
Г-н Председател, в началото на август в Република Македония се разигра невероятен спектакъл, който разтърси българското обществено мнение. Двадесет и три годишната македонска гражданка Спаска Митрова - майка на невръстно дете, което все още кърми, е била отведена насилствено в полицейския участък и оттам в прословутия затвор Идризово, а детето й е било отнето. Полицаите са я влачили за косите от горния до долния етаж на сградата, тъй като е отказала да се раздели с детето си. Причината да получи тримесечен затвор е невъзможност от нейна страна да предостави легло на бившия си съпруг в стаята на детето. Помислете какво означава това. Г-жа Митрова е получила и българско гражданство в началото на тази година. Това изглежда е основната причина за нечовешкото третиране, тъй като не е единичен случай. Преди около две години попитах сегашния македонски външен министър: "Защо е тази омраза към македонци, придобили българско гражданство?" Отговорът му беше: "Това са остатъци от миналото.” След като положените усилия от българския президент и правителство не дават резултат, обръщам се към комисаря Olli Rehn лично да се запознае с този крещящ случай в страна, която желае да започне преговори за членство.
<SPEAKER ID="055" NAME="Jelko Kacin" AFFILIATION="ALDE">
(SL) Италия иска да наложи без консултации терминал за природен газ на сушата на границата със Словения. Европейският съюз обаче е основан на взаимно доверие и добросъседски отношения. Доставката на вредни за околната среда енергийни източници изисква специални мерки за опазване на околната среда, но по същество изисква и елементарна почтеност.
<P>
Като се опитва да скрие от Словения вредните последици от своите действия за трансграничната околна среда, Италия вреди на всички засегнати, включително на себе си, но преди всичко на хората, които живеят в близост до спорната инсталация. Словенското обществено мнение и словенското правителство са твърдо против този терминал.
<P>
Лъжите пред камерите може и да са средство за политическо оцеляване на г-н Берлускони в Италия. Подобно поведение обаче не може и не бива да се толерира като съзнателна практика в Европейския съюз. Това е неприемливо.
<P>
Става въпрос за явно нарушение на принципите на Европейския съюз, а Италия в случая манипулира в ущърб на живота на хората и околната среда. Тя използва тактики на заблуждение на международно равнище, за да се опита да построи терминал на сушата в Žavlje (Aquilinia) в залива на Триест, който и без това е извънредно тесен. По този начин тя нанася вреди на околната среда, разрушава перспективите за съвместно съществуване по границата и дава много лош пример на бъдещите държави-членки.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Г-н председател, случва се нещо много тревожно с бившата германска фабрика за обувки "Rhode" в Санта Мария да Фейра, която сега се нарича Sociedade Luso-Alemã de Calçado.
<P>
В компанията преди работеха около 3 000 души, но след проблемите в Германия там имаше съкращения, така че сега в нея работят приблизително 1 000 души. Преобладаващата част от тях са жени, на повечето от които са намалени работното време и заплатите. Сега съществуват опасения, че след приключването на изборите в Португалия компанията може и да бъде закрита.
<P>
Безработицата в тази община продължава да нараства и понастоящем засяга хиляди работници, по-специално в обувната промишленост и преработката на коркови изделия. Във връзка с това ние призоваваме за специални спешни интервенционни мерки, за да бъде предотвратен нов сериозен удар по производството и заетостта в област, която вече силно е засегната от безработицата.
<SPEAKER ID="057" NAME="Nicole Sinclaire" AFFILIATION="EFD">
(EN) Г-н председател, аз не приемам, че този Парламент или която и да е друга институция на ЕС може да създава закони за Обединеното кралство.
<P>
Моите избиратели ме изпратиха тук, за да ви кажа, че те не желаят всеки ден в Европейския съюз да се харчат 45 милиона британски лири техни пари. Ние искаме тези пари да се влагат в Обединеното кралство - за нашите училища, болници и инфраструктура, а не да се пилеят в корупция с вашите сметки, които се одитират 14 години.
<P>
Посланието от хората, които са ме избрали, до Комисията с две думи е следното: вървете си при вашата бюрокрация и се подгответе за оттеглянето на Обединеното кралство от корумпирания и обречен хаос, какъвто представлява Европейският съюз.
<SPEAKER ID="058" NAME="Diane Dodds" AFFILIATION="NI">
(EN) Г-н председател, в последно време Парламентът се обедини пред лицето на глобалната терористична заплаха. В моя избирателен район в Северна Ирландия познаваме болката от тероризма. Действително през последните години бяхме свидетели на промени в Северна Ирландия, но все още има хора, които се стремят да предизвикват кръвопролития.
<P>
Миналата седмица в последния от поредица инциденти в Южен Армаг беше открита заложена от дисиденти републиканци 600-фунтова бомба. Ако не я бяха открили, щеше да има множество човешки жертви. Ние в Северна Ирландия не сме забравили жертвите от миналото и жертвите на тероризма, ето защо призовавам Парламента да подкрепи кампанията за компенсации от Либия. Либия е доставяла оръжия на ИРА - оръжия, които са отнели живота на много хора и са разрушили живота на много други. Затова е редно да има подвеждане под отговорност.
<SPEAKER ID="059" NAME="Eduard Kukan" AFFILIATION="PPE">
(SK) В началото на новия мандат не бива да забравяме нашата обща отговорност за мирното развитие на континента Европа по начин, който да гарантира мира и благоденствието на нашите граждани. Трябва също така да покажем на гражданите, че сме тук заради тях, тук сме, за да им служим.
<P>
Необходимо е винаги да помним това, дори когато възникнат проблеми между двама от членовете на нашето семейство. Европейският начин за уреждане на нещата е чрез подходящ партньорски диалог, насочен към търсене на разумно решение, а не чрез пренебрегване на другата страна и представяне на проблемите направо пред европейски институции като тази тук.
<P>
Постоянният и разумен взаимен диалог е и начин да не се оказва подкрепа на екстремистите от двете страни на границата и така да се пресекат в зародиш или съществено да се ограничат потенциално опасните действия, които те биха могли да предприемат в бъдеще.
<SPEAKER ID="060" NAME="Rovana Plumb" AFFILIATION="S&amp;D">
(RO) Борбата срещу расизма се води посредством стабилни европейски политики, но в рамките на по-малко от седмица германски и британски политици отправиха клевети срещу румънски работници - било от неосведоменост или от желание да печелят симпатии и гласове от населението. Зловещи изказвания като: "Румънците ще те заколят, без да им мигне окото", казано на среща с обществеността в Обединеното кралство, или коментарите на германски политик, заявяващ, че румънците никога не отиват на работа в 7 часа сутринта и не знаят какво трябва да правят, са сериозен повод за безпокойство. Ние създаваме европейски политики за борба с расизма. Това е нашата обща цел. Но какво да правим, когато такива изказвания се чуват от политици от големи държави-членки на Европейския съюз?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Г-н председател, миналата седмица три баски кораба за улов на риба тон от Бермео (Bermeo) отново бяха заплашени от сомалийски пирати. Ние сме разтревожени от многократните нападения срещу риболовни кораби в областта, както и от това, че потърпевшите се чувстват застрашени, а испанското правителство не предприема мерки. Според рибарите тези нападения могат да станат още по-сериозни с настъпването на сезона на мусоните.
<P>
Затова преди да е станало прекалено късно, бих искала да кажа на Парламента, че спешно се нуждаем от въоръжени военни ескорти за тези кораби. Някои европейски правителства, като Франция и Италия, с успех са предприели подобни мерки.
<P>
Ето защо Комисията трябва да препоръча на всички държави-членки да предприемат незабавни и ефективни мерки като посочените. Необходимо е без отлагане да разширим защитните критерии, установени за морските търговски пътища до риболовни райони.
<P>
Парламентът има проблем, който изложи в своята резолюция относно морското пиратство от 23 октомври миналата година.
<P>
Накрая бих искала отново да изтъкна нашето убеждение, че Европа има нужда от обща външна политика и политика на сигурност, която да направи европейските институции по-ефективни и с по-голям кредит на доверие при подобни кризи.
<SPEAKER ID="062" NAME="Georgios Toussas" AFFILIATION="GUE/NGL">
(EL) Г-н председател, смъртоносните нападения на германски войски, които са част от окупационната армия в Афганистан заедно със Съединените американски щати, Европейския съюз и НАТО, по време на нападението в областта Kunduz на 4 септември 2009 г.се изродиха в клане; жертвите възлизат на повече от 135 загинали цивилни и десетки ранени, измежду които много деца. Това са военни престъпления срещу афганистанския народ.
<P>
Това нападение, разбира се, не беше насочено срещу талибаните, а срещу 500 цивилни граждани. Всекидневните кръвопролития, организирането на изпълнени с насилие и корупция избори, за да бъдат избрани марионетки на афганистанската окупация, бедността и мизерията, които измъчват афганистанския народ, разкриват, че империалистическите нападения от страна на Съединените американски щати, Европейския съюз и НАТО в тази окупирана държава - както и в редица други държави - под предлог, че водят борба срещу тероризма, имат пагубни последици за хората.
<P>
Както изявленията на новия генерален секретар на НАТО Андерс Фог Расмусен, така и тези на външни министри от Европейския съюз имат само една цел: да се продължат интервенционните действия срещу хората. Хората във всяка страна и във всяка държава-членка на Европейския съюз трябва да изискват и да настояват войските да напуснат техните страни и да се върнат в своите.
<SPEAKER ID="063" NAME="Gerard Batten" AFFILIATION="EFD">
(EN) Г-н председател, на 2 октомври ирландците ще проведат референдум за Договора от Лисабон. Договорът от Лисабон е почти идентичен на Конституцията за Европа, която беше категорично отхвърлена от гражданите на Франция и на Нидерландия. Договорът от Лисабон вече веднъж беше отхвърлен от ирландците, но "не" е неправилният отговор винаги когато е засегнат Европейският съюз, когато става дума за по-нататъшна политическа интеграция. И така, ирландците са принудени да проведат още един референдум, за да дадат единствения приемлив за Европейския съюз отговор, който е "да".
<P>
Европейският съюз унищожава демокрацията в своите държави-членки. Европейският съюз е основан върху заблуди, измами и лъжи. Нашето достойно за презрение правителство и политическата ни класа отказаха референдум на британците именно защото резултатът щеше да бъде едно ясно "не". Но каквито и да са резултатите в Ирландия, Обединеното кралство един ден ще напусне Европейския съюз и ще възстанови националната си независимост. Аз с гордост ще използвам мандата си, за да организирам кампания за безусловното оттегляне на Обединеното кралство от Европейския съюз.
<SPEAKER ID="064" NAME="Председател">
Благодаря, г-н Batten. Дадох ви допълнително 14 секунди, въпреки че казахте нещо невярно, а именно, че Договорът от Лисабон е еднакъв с Конституцията за Европа.
<SPEAKER ID="065" NAME="George Becali" AFFILIATION="NI">
(RO) Г-н председател, бих искал да се обърна към Вас днес във връзка с европейския проект "Voices of Youth" (Гласът на младите хора), за чийто патрон имах честта да бъда поканен. Целта на този проект, в който участват млади хора от всички държави-членки, е те да намират и предлагат решения на социалните проблеми, пред които са изправени. Моля не само Вас, г-н председател, но и председателя на Европейската комисия, да се гарантира по-голямо внимание на предложенията, които те отправят към нас. В тези трудни времена нашата отговорност е да гарантираме на Европа - и най-вече на младите европейски граждани - една оптимална перспектива. Моето поколение имаше щастието да участва във възстановяването на обединена Европа. Младите хора, които представляват днешна и най-вече утрешна Европа, имат правото да я изграждат според своите представи. Благодаря ви и нека Бог да ни помага!
<SPEAKER ID="066" NAME="Председател">
Благодаря Ви, благодаря и за това, че бяхте кратък.
<SPEAKER ID="067" NAME="Csaba Sógor" AFFILIATION="PPE">
(HU) Призракът на крайно лявата и крайно дясната идеология, отразяващ двете диктатури, които през ХХ век властваха над Европа, отново витае в Европейския съюз през ХХІ век. На гражданин на Европейския съюз се забранява да пътува в друга държава. Свободата на движение на тази личност е ограничена. Една държава може да затвори 15 граждани, да ги обвини в измяна и да им забрани да напускат страната, защото те възнамеряват да обсъждат въпроси на малцинствата със свои сънародници с подобни възгледи в рамките на форума на унгарските членове на парламента от Карпатския басейн. Във въпросната държава хората са наказвани за това, че не говорят правилно официалния език в болници, полицейски управления, родилни и старчески домове. Дори към имигрантите в Европейския съюз не се отнасят така, а какво остава за хора, живели хиляда години на тази територия, където нова държава е образувана едва от 17 години. Ето защо е важно да въведем в Европейския съюз единен закон за защита на малцинствата, който да бъде задължителен за всички държави.
<SPEAKER ID="068" NAME="Arlene McCarthy" AFFILIATION="S&amp;D">
(EN) Г-н председател, бих искала да съобщя на Парламента, че миналата седмица министърът на правосъдието на Обединеното кралство амнистира моя избирател Майкъл Шийлдс и той беше освободен от затвора, където е излежал четири и половина години за престъпление, което не е извършил.
<P>
Майкъл беше помилван на основата на доказателство, ясно свидетелстващо за неговата морална и техническа невинност за престъплението. През 2005 г. той беше арестуван, обвинен и осъден за по-малко от 8 седмици за брутално нападение срещу българския барман Мартин Георгиев въпреки липсата на правни доказателства, въпреки неправилния идентификационен процес и подписаното признание за нападението от друг човек - Греъм Санки.
<P>
Днес искам да благодаря на председателите г-н Борел и г-н Пьотеринг и на комисията по петиции в Парламента за оказаната подкрепа в борбата на Майкъл за справедливост. Но това не е краят на процеса, така че моля председателя и комисията по петиции да продължат да подкрепят Майкъл в усилията му да постигне справедливост и да се намесят пред българските органи за незабавно преразглеждане на делото. Това е жизненоважно, ако искаме да дадем на нашите граждани увереност и вяра в сътрудничеството на съдебните и полицейски органи в Европа.
<SPEAKER ID="069" NAME="Siiri Oviir" AFFILIATION="ALDE">
(ET) Банковото дело изисква надзор. Такава е позицията на Европейския съвет и на Европейската комисия. Публикуваното през февруари проучване на Европейската комисия за защитата на потребителите разкри редица отрицателни тенденции в банковото дело. Като избран представител на Естония бих искала да представя някои примери от Естония във връзка с две шведски банки, които функционират в Естония. Проблемът е, че тези банки третират потребителите в Естония различно от потребителите в родната им страна. Както таксите за банкови услуги, така и лихвените проценти са значително по-високи за естонските потребители. Лихвените проценти например варират от 0,21% в Швеция до 12,2% в Естония - това е 600-кратна разлика.
<P>
Използването на финансовата криза като основание за нееднакво третиране не съответства на ценностите на Европейския съюз. Ето защо бих искала да попитам Швеция, под чието председателство е Европейският съюз в момента, какво има да каже по въпроса и докога ще продължи тази ситуация с техните банки в Естония.
<SPEAKER ID="070" NAME="Hans-Peter Martin" AFFILIATION="NI">
(DE) Г-н председател, казах, че ни трябва демократична революция, а сега сме изправени пред ситуация, нетърпима за всички нас, които по собствена воля не сме представени от политическа група в този Парламент.
<P>
Бих искал да помоля Бюрото да намери приятелско решение на проблема с координаторите. В това отношение ние сме дискриминирани, тъй като не ни е позволено да вземаме участие в срещите на координаторите в редица комисии и надлежно да участваме в работата. Ще се радвам, ако мога да помогна да бъде избегната ситуация, в която образувано производство пред Съда на ЕО - както стана преди време като следствие от случая на дискриминация през 2001 г. - приключва с констатация, че всички взети дотогава координаторски решения не са законосъобразни. Това би било не само изключително неблагоприятно за Парламента, но също и ненужно от политическа гледна точка.
<P>
Ето защо отправям искане към Бюрото спешно да приеме необходимите мерки, за да се сложи край на тази дискриминация срещу независимите членове на ЕП и да се върнем към добрите методи на работа от последните десет години.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Г-н председател, това лято терористичната групировка ЕТА уби трима души в Испания, трима души, които защитаваха закона и свободата - един офицер от националната гвардия и двама офицери от гражданската гвардия. Бих искал да изразя нашата солидарност, подкрепа и съпричастност към семействата им.
<P>
ЕТА е криминална групировка, която няма място в Европа, защото в Европейския съюз няма място за радикализъм, тоталитаризъм или терористични убийства.
<P>
Ето защо Европейският парламент и всички европейски институции трябва да продължат да осъждат терористите от ЕТА и да продължат да работят за премахването и изкореняването на злокачественото образувание - терористичните атаки на ЕТА и нейните съучастници, от нашия континент.
<P>
По този начин бих искал в първото си изказване на това първо редовно пленарно заседание на Европейския парламент през настоящия мандат да припомня и да отдам почит на всички жертви на тероризма на ЕТА, да заклеймя пред Парламента терористичната организация ЕТА и да призова ние като европейци да работим заедно, със закона на наша страна, за да изкореним ЕТА и нейните поддръжници в името на добруването на Страната на баските, Испания и Европа.
<SPEAKER ID="072" NAME="Ioan Mircea Paşcu" AFFILIATION="S&amp;D">
(EN) Г-н председател, лично аз мисля, че е време да сменим подхода си към енергийните проблеми, по-точно като постепенно изместим акцента от "енергийна сигурност" - с други думи, да се опитваме да осигурим сегашните си доставки от непостоянни доставчици - към "сигурна енергия", в смисъл на цялостно използване на енергийните източници строго под контрола на ЕС.
<P>
Разбира се, за известно време това ще изисква паралелни действия в двете посоки, докато везните се наклонят към последната, защото ако Европа наистина иска да се превърне в действително заслужаващ доверие международен участник, като такъв тя първо трябва да овладее своите енергийни източници. В противен случай тя ще продължи да бъде сбор от национални участници, всеки от които преследва собствените си национални интереси, и по този начин ще бъде уязвима по отношение на тактиката за контролиране от типа "разделяй и владей" на безскрупулни външни доставчици.
<SPEAKER ID="073" NAME="Chris Davies" AFFILIATION="ALDE">
(EN) Г-н председател, преди шест месеца светът беше шокиран от смъртоносните и унищожителни атаки на Израел спрямо Газа. Сега медиите са насочили вниманието си другаде, но икономическата блокада продължава. По-малко от една четвърт от нужните на хората там материали и провизии минават през контролно-пропускателните пунктове - а те са едва 18 на брой. Никаква възможност за възстановяване, за стопанска дейност, за създаване на заетост, никаква надежда. Израел фактически държи милион и половина души в един на практика затворнически лагер, обграден със стени, около които патрулират въоръжени охранители.
<P>
Г-н председател, моля ви да предадете на председателя, че трябва да посети Газа при първа възможност, за да прецени сам ситуацията. Ако сметне, че подобно колективно наказание не е приемливо, той трябва да го каже ясно от името на невинните.
<SPEAKER ID="074" NAME="Elisabeth Köstinger" AFFILIATION="PPE">
(DE) Г-н председател, икономическата криза силно засегна селскостопанското производство. По-специално положението в млекопроизводството се влоши драстично през последните 20 месеца. При цени под 0,21 евро земеделските стопани трябва да продават млякото на цена, която не покрива производствените разходи. Оцеляването на много семейни стопанства в ЕС е сериозно застрашено, а понастоящем много от тях преживяват единствено благодарение на личните си спестявания, което очевидно не може да продължава дълго.
<P>
Изчисленията на Комисията показват драматична картина на спад в цените на млякото и млечните продукти. Мерките за подкрепа на млекопроизводителите са жизненоважни за предотвратяване на срив в селското стопанство. Качеството си има цена, но този принцип изглежда вече не е валиден за селскостопанския сектор. Понастоящем производствената цена няма никакво отношение към цената за потребителите.
<P>
Нашите семейни стопанства спешно се нуждаят от мерки за подкрепа. Става дума за гарантиране на сигурността на веригата за предлагане на хранителни стоки в Европа. Най-вече не бива да забравяме, че стотици хиляди работни места в Европа зависят от функционирането на селското стопанство.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Г-н председател, утре г-н Барозу ще поиска нашата подкрепа, за да си осигури втори мандат. Искам да напомня на Парламента, че полските корабостроителни работници неколкократно се обръщаха към Комисията с призиви за решение, което да спаси работните им места. Не получиха никаква помощ, защото под ръководството на г-н Барозу Комисията демонстрира абсолютна липса на заинтересованост по отношение на проблемите, засягащи работниците. Хиляди полски корабостроителни работници продължават да понасят болезнените последици от антисоциалната политика на Комисията за техните райони. Ще бъде добре да си припомним, че сме избрани в Парламента, за да представляваме гражданите, а това не е нито политиката, нито Съюзът, които нашите граждани очакват.
<P>
Ако подкрепим г-н Барозу, нищо няма да се промени. Дейността и законодателните инициативи на Комисията ще се отдалечават все повече от нуждите на Европа. Трябва да назначим председател и членове на Комисията, които ще осигурят предимство на социалните цели пред икономическите. Трябва да изберем социална Европа, в която съдбата на работниците се приема за също толкова важна, колкото и печалбата. Госпожи и господа, не трябва да се оставяме да бъдем подмамени от сладки думи, използвани като димна завеса, за да прикриват безскрупулни и нехуманни десни политики.
<SPEAKER ID="076" NAME="Bill Newton Dunn" AFFILIATION="ALDE">
(EN) Г-н председател, искам да представя случая с г-н John Zafiropoulos, който е в затвор в Гърция. Неговите близки, които са мои избиратели, са убедени в невинността му. В началото на тази година повдигнах въпроса в писмо до министъра на правосъдието в Атина. Не получих отговор и затова поставих въпроса в едноминутно изказване в тази зала през месец май. Веднага след като се изказах, от гръцкото постоянно представителство побързаха да дойдат в офиса ми и ми обещаха незабавен отговор от самия министър. Четири месеца по-късно не съм получил нищо.
<P>
Ако гръцкото постоянно представителство сега е в залата и ни слуша, бих искал да изразя изненадата и разочарованието си от липсата на какъвто и да е резултат. Моля да ми се осигури отговор от министъра и да се преразгледа случаят на г-н John Zafiropoulos.
<SPEAKER ID="077" NAME="Ioannis Kasoulides" AFFILIATION="PPE">
(EN) Г-н председател, по време на турската инвазия в Кипър през 1974 г. един турски журналист заснема как 14 кипърски войници се предават на турската армия. Тази снимка се превърна в символ на разследването за съдбата на изчезналите хора. Преди няколко седмици с помощта на ДНК анализ бяха идентифицирани телата на войниците, които са били убити преди 35 години и захвърлени в кладенец в окупираната северна част на острова. Това свидетелства за крещящо нарушение на Женевската конвенция от турската армия, която е отговорна за смъртта на пленниците, които са й се предали.
<P>
Настоятелно призовавам Парламента да отправи призив към Турция за сътрудничество с Комитета на ООН за изчезналите лица, като предостави архивите си и отвори два наскоро указани участъка в Lapithos, наречени "военни зони с ограничен достъп", където се смята, че са погребани още 800 затворници.
<SPEAKER ID="078" NAME="Derek Vaughan" AFFILIATION="S&amp;D">
(EN) Г-н председател, на Парламента предстоят много важни дискусии и решения по бюджетни въпроси. Сега, разбира се, разглеждаме бюджета за 2010 г. и все още има много проблеми, които трябва да бъдат решени, преди да постигнем съгласие по него. Парламентът също така скоро ще започне да обсъжда новата финансова перспектива за периода след 2013 г.
<P>
Но остава и средносрочният преглед на бюджета, а ми се струва, че почти сме забравили за него. Не бива да забравяме за това, защото то ще ни даде големи възможности в бъдеще. Ще ни даде възможност отново да преразгледаме приоритетите си. Ще ни даде възможност, например, да отделим повече средства за новия европейски план за икономическо възстановяване. Също може би ще ни даде възможност да вложим допълнителни средства в мерките, които ще бъдат приети в Копенхаген в края на настоящата година.
<P>
Считам, че Парламентът не бива да отклонява вниманието си. Той трябва да продължи да притиска Съвета и Комисията, за да бъде сигурен, че ще може да осъществи този средносрочен преглед и че ще имаме възможност да изтъкнем приоритетите си.
<SPEAKER ID="079" NAME="Pál Schmitt" AFFILIATION="PPE">
(HU) Свободата на словото, г-н председател, включваща свободата на избор на езика, на който искаме да говорим, е основно право на човека. Езикът е символ от първостепенна важност за хората, които го говорят, той е в основата на тяхната идентичност. Всеки, който мисли това за своя език, трябва да уважава езика на всяка друга общност. Въпреки това наскоро Словакия предприе мерки срещу един от официалните езици на Европейския съюз - унгарският, по начин, който изцяло противоречи на европейския начин на мислене. Нейният закон за езика открито дискриминира правото на наброяващата половин милион души унгарска общност да използва собствения си език. В някои случаи дори може да бъде наложена глоба от 5 000 евро.
<P>
Европейският съюз подкрепя културното и езиково многообразие, дори беше назначен член на Комисията, който да отговаря за това. Европейската харта за регионалните или малцинствените езици, която е ратифицирана и от Словакия, гарантира правото на гражданите да използват майчиния си език на всички образователни равнища, за административни цели, в публични институции и в официални документи. Опората на европейските институции не може да позволи на една от държавите-членки открито да нарушава основни норми на ЕС и да предприема атака срещу права на малцинствата, без открито да вземе отношение.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Преди няколко месеца Парламентът обсъди положението в полската корабостроителна индустрия. Беше достигнато съгласие. Председателят на нашата политическа група, г-н Schulz, потвърди от името на групата, че Парламентът не е съгласен със закриването на десетки хиляди работни места в корабостроителниците и в предприятията, които ги снабдяват. Г-н Schulz потвърди, че Парламентът не е съгласен със закриването на тази индустрия в Полша, нито с последващия спад в индустриалния капацитет на Европа.
<P>
Оттогава изминаха шест месеца и ситуацията е следната: правителството не успя да приватизира корабостроителниците, Комисията изобщо не взе предвид позицията на Парламента, производството в корабостроителниците е спряно, бъдещето е несигурно, хората са загубили работата си и са изоставени от всички. Без съмнение трябва да се съгласим, че Комисията няма никаква концепция за европейска индустриална политика и не е успяла да разбере, че кораби бяха нужни в миналото, нужни са днес и ще са нужни и за в бъдеще.
<SPEAKER ID="081" NAME="Tunne Kelam" AFFILIATION="PPE">
(EN) Г-н председател, на 23 август 2009 г. отбелязахме 70-ата годишнина от позорния нацистко-съветски пакт, който раздели Европа. Мисля, че това е шокиращ пример за това колко близки могат да станат привидно противоположните крайни политически позиции. По онова време и Москва, и Берлин се бяха споразумели, че първостепенната задача е да се събори демократичния политически ред в Европа; и Москва, и Берлин се стремяха да властват над света. Ето защо ние никога не бива да забравяме, че бяха нужни двама диктатори, за да започне Втората световна война.
<P>
Четири дни преди да подпише пакта, Сталин обяснява неговия смисъл на своите другари: "В интерес на Съветския съюз е между Райха и капиталистическия англо-френски блок да избухне война. Трябва да направим всичко възможно войната да продължи достатъчно дълго, за да се изтощят и двете страни. Тогава ще разполагаме с голяма сцена, на която да разгърнем световната революция."
<P>
Искам да припомня на членовете на ЕП резолюцията на Европейския парламент от април миналата година 23 август да бъде отбелязан като общ ден за възпоминание на жертвите на всички тоталитарни режими.
<SPEAKER ID="082" NAME="Boris Zala" AFFILIATION="S&amp;D">
(SK) По време и на предишната, и на сегашната сесия на Парламента чухме много унгарски членове на ЕП да критикуват словашкия закон за езика. Същевременно искам да посоча, че до всички вас бяха разпратени документи с различни аргументи по въпроса, повечето от които, нека го кажем открито, представляваха погрешни тълкувания, скалъпени твърдения или дори преднамерени лъжи.
<P>
Словашкият закон за езика изцяло зачита всички права на човека и всички права за опазване на малцинствените езици. По мое мнение унгарските членове на ЕП провеждат много опасна политика на остро и пряко провокиране на екстремизъм в Унгария и в съседните й държави. Според мен те трябва да проумеят, че това е изключително опасна политика и, както чухме днес, да спрат с тези измислици.
<SPEAKER ID="083" NAME="Alojz Peterle" AFFILIATION="PPE">
(SL) Получих молби от голям брой словенски и италиански граждани, които ме призовават да обърна внимание на Парламента във връзка с намерението на Италия да построи терминал за природен газ в залива на Триест.
<P>
Споделям безпокойството на словенските и италиански природозащитни организации, че този терминал за природен газ може да се превърне в голямо бреме за една и без това екологично много уязвима местност. Имам предвид акваторията на залива на Триест и широката вътрешна градска част зад него. Тези организации също изразиха съмнение относно точността на документите, използвани при оценката на въздействието върху околната среда.
<P>
Призовавам правителствата на Италия и Словения да работят заедно върху този проект в духа на меморандума, който подписаха през септември миналата година. С други думи, призовавам ги да работят по оценката на въздействието върху околната среда съответно в северната част на Адриатическо море и в залива на Триест. Очаквам също така, че като резултат от осъществяването на такава оценка правителствата ще могат да постигнат съгласие за по-подходящо местоположение на този терминал за природен газ, различно от залива на Триест.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Г-н председател, съгласна съм с моята колега от Естония г-жа Oviir, че икономическата криза съвсем не е свършила. Странен оптимизъм се заражда повсеместно в Европа, въпреки че безработицата нараства, националните икономики затъват в дългове, населението застарява, своеобразна тройна заплаха е надвиснала над Европа, като въпреки всичко това рецесията беше обявена за приключила. Работи се по планирането на стратегия за изход, все едно вече няма нужда да продължаваме със стратегията за възстановяване. Европа започна стратегията за възстановяване и справяне с икономическата криза много добре и показателно, до такава степен, че Съединените американски щати си взеха поука от нея и последваха примера й; след това обаче Европа изцяло забави скоростта си. Нещо повече, този фалшив оптимизъм води до погрешни решения. Икономическата криза не е победена.
<SPEAKER ID="085" NAME="Marian-Jean Marinescu" AFFILIATION="PPE">
(RO) Образуването на Съюза за европейска интеграция като последица от предсрочните избори, проведени през юли 2009 г., отново потвърждава проевропейската ангажираност на гражданите на Република Молдова. Беше предприета много важна стъпка, с която Европейският съюз и Молдова не могат да си позволят неправилен подход.
<P>
Политическата ситуация все още е нестабилна. Ето защо успехът на този съюз, а следователно и на демократична Молдова, много зависи от подкрепата на нейните европейски партньори. Молдова пое отговорността да избере проевропейски път. Европейският съюз трябва да подпомогне нейния напредък по него.
<P>
Изборът на европейската идея от молдавския народ сега е показан и на политическо равнище. Ето защо трябва да дадем нашата безусловна подкрепа на Съюза за европейска интеграция в Република Молдова, тъй като той представлява единственият шанс за нейната постепенна, но същевременно и бърза интеграция в европейското семейство. Призовавам Европейската комисия да пристъпи без отлагане към преговори за подписване на ново споразумение с Република Молдова и да използва всички необходими ресурси, за да помогне на тази република да излезе от трудната финансова ситуация, в която се намира.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Кредитът на доверие на Европейския съюз би бил изцяло поставен под съмнение, ако той заема позиция само когато има нарушение на правата на човека извън ЕС, но не протестира в случай на сериозно нарушение на правата на човека като това, което наскоро се случи в Словакия като следствие от закона за националния език и което също така предизвика безпрецедентно напрежение между мнозинството и малцинствените общности.
<P>
Малцинственият език е подчинен на езика на мнозинството, както посочва и Върховният комисар на ОССЕ по въпросите на националните малцинства г-н Волебек. Искам да кажа на моя колега Boris Zala, че бихме били много щастливи, ако не трябваше да повдигаме въпроса тук, в Европейския парламент. Направих това единствено в резултат на факта, че в Словакия влезе в сила закон, който строго ограничава използването на малцинствени езици и дискриминира живеещата там унгарска общност. Ето защо следващата Комисия и г-н Барозу ще имат отговорността да организират форуми, където тези случаи да могат да бъдат разглеждани, както г-н Леонард Орбан също заяви в писмото си. Словакия трябва да спазва своите международни ангажименти, Европейската рамкова конвенция за защита на националните малцинства и Европейската харта за регионалните или малцинствените езици.
<SPEAKER ID="087" NAME="Piotr Borys" AFFILIATION="PPE">
(PL) Г-н председател, поисках думата, за да говоря за мисията в Афганистан. Тази тема е свързана с много затруднения за всички засегнати. И НАТО, и Европейският съюз са засегнати. По-специално исках да подчертая нуждата да наблегнем на изискването за хуманитарна, социална и икономическа помощ за афганистанския народ, който за съжаление понася последиците от войната вече 30 години. Повдигам този въпрос на фона на ескалирането на действия, включващи нападения срещу войници в условия на провеждане на президентски избори. Както всички знаем, тези нападения станаха по-чести и по-агресивни в предизборната надпревара. Такава помощ е изключително важна от гледна точка на насърчаването на доверието и възстановяването на страната.
<P>
Капитан Daniel Ambroziński от полските въоръжени сили наскоро загуби живота си в Афганистан. Изглежда, че смъртта му се дължи най-вече на слабостта на афганистанската армия и полиция, които се поддадоха на подкупване. Добре известно е, че афганистанската армия и полиция са в трудна финансова ситуация. Според медиите афганистанските войници са щастливи, ако успеят да заработят 20 долара. Важно е военните усилия да бъдат съпровождани от социална, хуманитарна и икономическа помощ.
<SPEAKER ID="088" NAME="Председател">
Двадесет секунди за г-н Kelly за съвсем кратка реплика.
<SPEAKER ID="089" NAME="Seán Kelly" AFFILIATION="PPE">
(EN) Г-н председател, аз искам да кажа съвсем накратко, че тази вечер един британски колега направи погрешно и до известна степен снизходително изказване относно Договора от Лисабон в Ирландия. Ирландия не е била принуждавана от когото и да било да гласува втори път за Договора от Лисабон. Това беше решение, взето от ирландския парламент независимо и то ще бъде осъществено от ирландския народ също така независимо. Всъщност ние не сме били принуждавани да правим каквото и да било, откакто спечелихме независимостта си от Обединеното кралство през 1922 г.
<SPEAKER ID="090" NAME="Председател">
Госпожи и господа, бяха направени 39 изказвания в рамките на 45 минути. Считам, че това е добър резултат - разискването беше ползотворно - и аз искам да поздравя преди всичко онези, които се изказаха за първи път. Бих искал да подчертая най-вече необходимостта Комисията да вземе предвид коментарите, направени в разискването, в противен случай Парламентът ще бъде просто място, на което си говорим празни приказки. Досега Комисията беше много внимателна. Отбелязах, че нашите членове на Комисията са много внимателни и затова те несъмнено ще обърнат внимание на всички коментари, направени от членовете на Парламента.
