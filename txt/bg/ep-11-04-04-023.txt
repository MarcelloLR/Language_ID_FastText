<CHAPTER ID="023">
Бъдеща европейска политика в областта на международните инвестиции (кратко представяне) 
<SPEAKER ID="269" NAME="Председател">
Следващата точка е докладът на г-н Arif, от името на комисията по международна търговия, относно бъдещата европейска политика в областта на международните инвестиции -.
<SPEAKER ID="270" NAME="Kader Arif" LANGUAGE="FR">
Г-жо председател, г-жо член на Комисията, госпожи и господа, бих искал да започна с искрени благодарности към всички, с които имах възможност да работя по този въпрос.
<P>
Всички допринесоха за изготвянето на този доклад и благодарение на сътрудничеството на всички политически групи - като съм особено благодарен на докладчиците в сянка - днес разполагаме с последователен текст, който отправя силно послание.
<P>
Ние наистина сме в повратен момент в европейската политика в областта на инвестициите и във време, когато трябва да се възползваме от новата сила, която ни се дава с Договора от Лисабон, за да посрещнем едно двойно предизвикателство. На първо място, да осигурим на европейските предприятия необходимите им инструменти за висококачествени чуждестранни инвестиции, защитени с правна рамка, осигуряваща дългосрочна подкрепа.
<P>
На второ място, Европа трябва да укрепи своята позиция като водещ световен бенефициер на преки чуждестранни инвестиции и да си даде възможност да контролира тези инвестиции, така че да насърчава устойчиво развитие, създаващо висококачествена заетост.
<P>
С гласуването на този доклад - първата официална позиция на нашата институция от влизането в сила на Договора от Лисабон - Парламентът напълно поема своята роля като нов съзаконодател в областта на регулирането на търговията и оповестява своите приоритети във време, когато предстои да започнат първите преговори за защита на инвестициите. Тази позиция е от основно значение, тъй като е предназначена да изрази загрижеността на гражданите, които показват нарастващ интерес към въпросите на търговията и които ние трябва да подкрепяме.
<P>
В днешния свят, в който конфликтите се случват и на равнището на търговията, защитата на онези наши предприятия, които инвестират в чужбина, трябва да се превърне в приоритет. Бяха създадени международни споразумения за защита на инвеститорите от брутално и необосновано експроприиране и неписани правила, насочени единствено към тяхното елиминиране от един или друг пазар. Тази първична цел трябва да бъде запазена.
<P>
Независимо че Европа е един от най-отворените пазари в света, необходимо е да се възстанови равновесието с нашите основни партньори, така че европейските предприятия да могат да се възползват от равни условия на конкуренция. Именно това е предложението в този доклад, който подчертава нуждата в бъдещите споразумения да се включват стандарти за недопускане на дискриминация, справедливо и равнопоставено третиране, и защита срещу пряко и непряко принудително отчуждаване.
<P>
Тези стандарти обаче трябва да бъдат определени по начин, който да възпрепятства всякакви злоупотреби при тълкуването. Действително някои предприятия са използвали неясните формулировки на инвестиционните споразумения от първо поколение, за да защитават своите интереси отвъд законното равнище, например като са атакували новото социално и екологично законодателство, накърняващо техните интереси. Пред международни арбитри и без прозрачност и право на обжалване те са искали значителни компенсации с твърденията, че предвиденото в тези законодателства представлява непряко принудително отчуждаване. Европа, която в бъдеще ще получава още повече инвестиции, по-специално от страни с бързо развиваща се икономика, трябва да се предпази от подобни злоупотреби.
<P>
Такъв е замисълът зад реформите, предприети от САЩ и Канада - две страни, чиито правителства и органи понесоха редица загуби в международни арбитражни дела и които радикално преразгледаха моделите си за инвестиционни споразумения.
<P>
Като предлага нови определения на стандарти за защита, докладът установява справедлив баланс между защитата на правата на инвеститорите и правото на публичните органи да регулират. Това също така означава да се включват във всички бъдещи споразумения специални клаузи, даващи възможност на публичните органи да законодателстват и регулират в областите на националната сигурност, околната среда, общественото здраве, правата на работниците и на потребителите, индустриалната политика и културното многообразие.
<P>
Накрая, увеличената защита за инвеститорите трябва да се придружава с по-отговорно поведение, особено в развиващите се страни, където социалните и екологичните закони не са толкова обвързващи. Ето защо в доклада се посочва, че във всички споразумения за свободна търговия, сключвани от Съюза, трябва да се включват социални и екологични клаузи. Освен това трябва да стигнем по-далеч от посочването и порицаването и да включим във всички бъдещи споразумения набор от ясни правила за корпоративна социална отговорност, с които предприятията трябва да се съобразяват и които са основани на определените от ОИСР насоки.
<P>
Ако нашата цел е действително да очертаем нова европейска политика в областта на инвестициите, то аз призовавам в този доклад тя да бъде образцова и да насърчава устойчиви инвестиции, които опазват околната среда и насърчават висококачествени условия на труд както в Европа, така и в трети държави. Именно затова този доклад, със силата, която ще му придаде неговото гласуване в сряда, трябва да служи като референция за всички бъдещи преговори, водени от Комисията.
<SPEAKER ID="271" NAME="Silvia-Adriana Ţicău" AFFILIATION="S&amp;D">
(RO) Г-жо председател, съгласно членове 206 и 207 от Договора за функционирането на Европейския съюз преките чуждестранни инвестиции са от изключителната компетентност на ЕС. Комисията вече състави списък на държави, които ще бъдат привилегировани партньори за преговори по първите инвестиционни споразумения: Канада, Китай, Индия, Меркосур, Русия и Сингапур.
<P>
Ние призоваваме Комисията, Парламента и държавите-членки да изготвят интегрирана и последователна инвестиционна политика, която да насърчава висококачествените инвестиции и да дава положителен принос за икономическия напредък и устойчивото развитие навсякъде по света. Призоваваме за това, бъдещата политика на Европейския съюз да насърчава устойчивите инвестиции, щадящи околната среда и благоприятстващи висококачествените условия на труд в предприятията, към които са насочени инвестициите. Призоваваме Комисията да осигури реципрочност при договаряне на достъп до пазара с основните си търговски партньори от развитите страни и големите бързо развиващи се икономики.
<P>
Г-жо председател, като докладчик по споразумения за въздушен транспорт между Европейския съюз и трети държави като Канада и Бразилия бих искала да попитам докладчика и члена на Комисията как ще се гарантира връзката между постепенния достъп до пазара и авиолиниите, и тези международни инвестиционни споразумения.
<SPEAKER ID="272" NAME="Jaroslav Paška" AFFILIATION="EFD">
(SK) Г-жо председател, в доклада за бъдещата европейска политика в областта на международните инвестиции докладчикът обръща внимание на редица открити въпроси във връзка с потенциални споразумения на ЕС. Първата задача на ЕС е да защитава обществения интерес на гражданите на ЕС, които представлява в областите, поверени му от държавите-членки. Защитаваният от държавите обществен интерес обаче често влиза в конфликт с интересите на агресивни чуждестранни инвеститори, които нерядко са по-опитни в международни арбитражи от страните, защитаващи интересите на своите граждани. Примерите с Аржентина, САЩ и Канада, посочени в доклада, дават конкретни доказателства за това.
<P>
Ето защо е налице действителна необходимост да се определят принципите на защита, именно за да не могат те да бъдат неправилно тълкувани от различни инвеститори. Този важен и все още нерешен въпрос обаче продължава да бъде от международната отговорност на ЕС, особено от финансова гледна точка, тъй като не е ясно кой ще понесе финансовата тежест на съдебен спор, изгубен от ЕС. Съветът на Европейския съюз още не е дал подходящ отговор на този въпрос.
<SPEAKER ID="273" NAME="Вивиан Рединг" LANGUAGE="EN">
Г-жо председател, Комисията приветства доклада на Парламента относно бъдещата европейска политика в областта на международните инвестиции. Това е важна стъпка, която проправя пътя към прилагането на новата изключителна компетентност на ЕС по въпроса за инвестициите.
<P>
Както знаете, инвестициите са нова неразработена територия за общата политика в областта на търговията. Ние следва да се възползваме от възможността - и сме напълно съгласни с Парламента за това - да изградим заедно интегрирана и последователна инвестиционна политика, която да насърчава инвестициите и да даде положителен принос за икономическия растеж и за устойчивото развитие.
<P>
Комисията също така напълно споделя изявлението на Парламента, че защитата на инвеститорите трябва да остане първостепенен приоритет на европейската политика в областта на инвестициите. Убедени сме, че новата политика трябва да даде увереност на всички европейски инвеститори, че могат да работят в открита, надлежно и справедливо регулирана бизнес среда не само на вътрешния пазар, но и когато действат в трети държави.
<P>
Също така отбелязвам препоръката на Парламента ЕС да се възползва от най-добрите практики на държавите-членки в техните двустранни инвестиционни споразумения. Наистина, действията на Съюза в тази област следва да бъдат насочени към по-добри резултати от индивидуално постигнатите от държавите-членки.
<P>
Същевременно в стремежа си към високи равнища на защита за нашите инвеститори ние не бива да застрашаваме и други цели, като например общественият капацитет за регулиране или съгласуване с други политики на ЕС. Правото на държавите и на ЕС да предприемат необходимите мерки за постигане на легитимни цели на обществената политика е основно правило в общата търговска политика. То ще се прилага и към нашата инвестиционна политика.
<P>
Режимът за уреждане на спорове и свързаната с тях финансова отговорност също са много важни въпроси, по които трябва да се мисли още. Нашата цел, както се посочва в съобщението, е да осигуряваме прозрачност, последователност на решенията и възможно най-висока производителност на системата. Също така трябва да разгледаме редица въпроси, които възникват във връзка със статута на ЕС съгласно международното право. Ще вземем предвид становището на Парламента, изразено в доклада, когато разглеждаме възможни варианти и по-нататъшни идеи за всеобхватен подход към тези въпроси.
<P>
Внимателно ще разгледаме всички препоръки, формулирани в доклада на Парламента, в хода на постепенното разработване и изпълнение на нашата инвестиционна политика. Комисията вече е изготвила предложения за директиви за инвестиционни преговори с Канада, Индия и Сингапур. Искаме да се възползваме от възможностите за продължаващи по-широки търговски преговори и да поведем всеобхватни инвестиционни преговори с тези държави. Ето защо становището на Парламента е много своевременно, тъй като дава насоки на Комисията и Съвета за определяне на съответните окончателни директиви за преговори.
<P>
Не на последно място бих искала да ви уверя, че днес, когато развиването на всеобхватна европейска инвестиционна политика е съвместна отговорност на всички институции, Комисията ще бъде винаги готова на сътрудничество с Парламента и Съвета, като същевременно зачита разделението на компетентностите между засегнатите институции.
<SPEAKER ID="274" NAME="Председател">
Разискването приключи.
<P>
Гласуването ще се проведе в сряда, 6 април 2011 г.
<P>
Писмени изявления (член 149)
<SPEAKER ID="275" NAME="Tokia Saïfi" LANGUAGE="FR">
Разширяването с Договора от Лисабон на сферата на компетентности на ЕС, така че тя да включва преки чуждестранни инвестиции, означава, че най-накрая е възможно да се мисли за истинска европейска политика по този въпрос. На този етап от разработването на политиката приоритетът е да се даде възможно най-голяма сигурност както на инвестициите, така и на инвеститорите. Така преминаването от национална към европейска компетентност в никакъв случай не бива да затруднява правилното прилагане на близо 1 200 действащи споразумения между държавите-членки и трети държави. С оглед на правната сигурност и предвидимост, ЕС днес трябва да разработи ефективен и прозрачен механизъм за уреждане на спорове, който да е достъпен за всички инвеститори, включително за най-малките (например, МСП). Механизмите, интегрирани в последните двустранни търговски споразумения, са добра основа, но те се отнасят само до спорове между държава и ЕС. Необходимо е да бъдат въведени разпоредби за евентуален спор между ЕС и предприятие. Накрая, ЕС трябва да се възползва от тази възможност да отиде още по-далеч: той трябва да включва в бъдещи споразумения не само клаузи, улесняващи установяването на инвеститори в тези страни, но и основни разпоредби във връзка със социални и екологични стандарти.
