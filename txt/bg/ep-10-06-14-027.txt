<CHAPTER ID="027">
Управление на интернет: следващи стъпки (кратко представяне)
<SPEAKER ID="214" NAME="Председател">
Следващата точка е докладът на Francisco Sosa Wagner, от името на комисията по промишленост, изследвания и енергетика, относно управлението на интернет: следващи стъпки -.
<SPEAKER ID="215" NAME="Francisco Sosa Wagner" LANGUAGE="ES">
Г-жо председател, докладът, който аз, в тясно сътрудничество с докладчиците в сянка, имах честта да изготвя, се отнася до определяне на интернет като световна обществена собственост, която трябва да се управлява в съответствие с обществения интерес.
<P>
Въз основа на публично-частния модел, не трябва да позволяваме интернет да бъде контролиран от един субект или от група субекти, и да предотвратим всеки опит от страна на държавните и наднационалните органи да контролират потока на информация в мрежата.
<P>
Основна загриженост на доклада предизвика позицията на Интернет корпорацията за присвоени имена и адреси (ICANN) в глобалното управление на интернет. Тъй като тя представлява частна организация, подвластна на законите на САЩ, ние подчертахме необичайния й характер, като се има предвид деликатната й дейност, и въпреки че препоръчваме запазването й, защото в общи линии е била ефективна, предлагаме реформа, която ще позволи на европейските институции да играят по-голяма роля в управителните й органи.
<P>
Интернет е преди всичко важен инструмент за упражняване на основните свободи, който дава възможност на обществеността да се радва на истинска демокрация. Затова обаче трябва да има значителни гаранции за защита срещу нови форми на наблюдение, контрол и цензура от публични или частни участници, така че свободата на достъп до интернет и защитата на личната неприкосновеност са действителни, а не неефективни. По-конкретно, от правителствата се иска да се въздържат от ограничаване на интернет чрез цензура, блокиране, филтриране или други средства, както и от ангажиране на частни организации за тази дейност.
<P>
Всички ограничения, които се считат за съществени, например тези за предпазване на непълнолетни лица, трябва да бъдат ограничени до строго необходимото в едно демократично общество. Те трябва да се основават на закона и да спазват принципа на пропорционалност, както е посочено от Съда на Европейския съюз и Съда по правата на човека.
<P>
Всички европейци трябва да имат достъп до интернет ефективно и преди всичко трябва да се положат особени недискриминационни усилия по отношение на тези, които живеят в селските райони, в съответствие с програмата в областта на цифровите технологии, приета от Парламента.
<P>
Смятаме, че е много важно позицията на Европа да бъде единна и силна при управлението на интернет както в ICANN, така и на други международни сцени, особено във Форума за интернет управление, тъй като той представлява ефективен инструмент за диалог между правителствата, гражданското общество и частния сектор. Следващото заседание на форума ще се проведе през септември във Вилнюс, а значението му не остана незабелязано по време на изготвянето на доклада. Затова категорично го подкрепихме, като същевременно предложихме някои корекции относно начина, по който функционира.
<P>
На тези етапи е много важно принципите на Европейския съюз, както е посочено в член 2 от Договора, да бъдат защитени, особено в отношенията ни с държави, чиито ценности могат да бъдат различни от европейските ценности.
<P>
Уважаеми колеги, интернет е голямото море: океанът, който трябва да обедини европейците по отношение на свободата.
<P>
Бих искал да приключа, като изразя своята благодарност към моите колеги, които работиха с мен по изготвянето на доклада, както и на служителите на Комисията, които ми оказаха безценна помощ. Благодаря ви много, че ме изслушахте в този късен час.
<SPEAKER ID="216" NAME="Axel Voss" AFFILIATION="PPE">
(DE) Г-жо председател, значението на интернет - и това се връзва безпроблемно с предишната тема - се е увеличило значително през последните 20 години. Появиха се цели сектори, бизнес моделите зависят от непрекъснатото използване на интернет, а вече свързваме и образованието с него. Интернет предлага заместител на социалните срещи. Разполагаме обаче и с много различна форма на частно общуване, която вече разполага с инфраструктура, която наподобява тази на обществените услуги. Затова е необходима и някаква позиция относно решенията, засягащи по-нататъшното развитие на интернет.
<P>
Винаги се налага да казваме обаче, че, първо, естествено ще се злоупотребява със свободата на интернет, и второ, тя сама по себе си също има стойност, която трябва да запазим и не можем да позволим нещо онлайн, което е забранено офлайн. Това саморегулиране обаче не работи по начина, по който бихме искали. Затова, свободата, от една страна, и защитата на личната неприкосновеност и личните данни, от друга, не представляват противоположни цели, а принадлежат към една обща концепция.
<P>
Затова бих искал да призова Комисията също да се включи в тези консултации и по-нататъшното развитие на интернет.
<SPEAKER ID="217" NAME="Zuzana Roithová" AFFILIATION="PPE">
(CS) До този момент интернет се управлява без участието на правителството. От гледна точка на сигурността, саморегулирането вече не е приемливо. Кибертероризмът или едностранното влияние на държави като Китай и тайните й служби представляват неотложни въпроси. Правителството на САЩ в момента има влияние върху основни решения по отношение на интернет, тъй като основната организация е подвластна на законите на щата Калифорния, а това може да бъде неблагоприятно за Европейския съюз в бъдеще. Подкрепям Комисията, която иска да реформира вътрешните структури на органите за управление на интернет за постигане на по-голяма прозрачност и отговорност. Включването на управлението на интернет в агенция на ООН според мен не би било добро решение, защото ще предостави слаба гъвкавост. Необходим е ефективен механизъм за обжалване на всяко основно решение, взето от организацията към днешна дата, например под формата на арбитраж. Необходимо е и да увеличим демократичното представителство. Потребителите или организациите на потребителите, както и сдруженията на доставчиците на интернет услуги, в момента не разполагат с достатъчно възможности, за да изразят своите становища. Надявам се, че Европейската комисия ще вземе всичко това предвид.
<SPEAKER ID="218" NAME="Petru Constantin Luhan" AFFILIATION="PPE">
(RO) В момента сме достигнали точката, в която граждани и организации не могат да не използват интернет. Понеже интернет улеснява достъпа ни до редица услуги и удобства, той може да се разглежда като глобално общо благо, до което всеки трябва да има безусловен достъп.
<P>
Подкрепям използването на конкретни европейски програми за финансиране за улесняване на достъпа до тази услуга и развитие на комуникационната му инфраструктура във всеки регион на Европа, особено в селските райони и в развиващите се държави-членки. Това ще ни позволи успешно да намалим цифровите, социалните и културните различия в Европа в сравнение с останалата част на света.
<P>
В същото време Европейският съюз трябва да гарантира, че съществуването и сигурността на собствената ни интернет инфраструктура са добре защитени срещу всякакъв вид кибератаки. Считам, че положените усилия в тази насока трябва да бъдат определени и придружени от други мерки за защита и добри практики, приети от международната общност.
<SPEAKER ID="219" NAME="Piotr Borys" AFFILIATION="PPE">
(PL) Бих искал да изкажа поздравленията си за този доклад.
<P>
Програмата в областта на цифровите технологии е, разбира се, въпрос от решаващо значение, който ще позволи на всеки европеец да има достъп до широколентов интернет в рамките на следващите няколко години. Освен това тук наистина става въпрос за един класически въпрос за признаване. Участието в Интернет корпорацията за присвоени имена и адреси трябва да се основава на партньорство. Затова смятам, че тази реформа трябва да превърне Европейския съюз в пълноценен партньор с възможност за влияние върху дейността на ICANN.
<P>
Разбира се, свободата в интернет и основните права са принципи от съществено значение. Нека не забравяме обаче най-важните неща, предимно свързани със защитата на непълнолетни лица. Въпросът за хазарта в интернет, който се обсъжда успоредно с това, също представлява важен фактор. Ще има и много въпроси по отношение на това какви видове данни могат да бъдат филтрирани, разбира се, като се вземат предвид основните права и това, което правителствата на държавите-членки ще искат сами да наблюдават. Най-важното обаче е, че Европейският съюз наистина ще бъде признат в ICANN и ще бъде в състояние да дава своя принос, в качеството си на партньор, към принципите, които ръководят организацията.
<SPEAKER ID="220" NAME="Jaroslav Paška" AFFILIATION="EFD">
(SK) Интернет без съмнение е огромен източник на информация - море или дори океан от информация. Трябва обаче да разгледаме и стойността на тази информация, защото част от нея е заблуждаваща и невярна и не информира хората, а ги дезинформира.
<P>
Интернет предлага също порнография и онлайн хазарт в домовете ни и в стаите на децата ни. Според мен това е проблем, с който трябва да се справим по същото време, когато отваряме интернет пазара. Трябва да вземем под внимание и последиците от открития му характер, както и дали родителите или семействата са в състояние да се предпазят срещу цялата тази информация и всички тези неща, които предлага интернет.
<P>
По мое мнение, откритият характер на интернет трябва да върви ръка за ръка с отговорността, включително отговорността на институциите, които предоставят тези възможности.
<SPEAKER ID="221" NAME="Silvia-Adriana Ţicău" AFFILIATION="S&amp;D">
(RO) Европейският парламент предлага Комисията да създаде възможност за европейското гражданско общество да бъде подходящо представено на международните форуми за управление на интернет и в организациите и консорциумите, насърчаващи интернет стандартизацията.
<P>
Най-важните приоритети на Европейския съюз са защитата на интернет инфраструктурата и гарантирането на устойчивостта й срещу кибератаки, както и защитата на личната неприкосновеност и личните данни. Комисията и държавите-членки трябва да положат по-големи усилия за гарантиране на сигурността на киберпространството в Европейския съюз и участие в международното сътрудничество в тази област.
<P>
Считам, че са необходими допълнителни мерки за постигане на по-добро разбиране и осведоменост за юрисдикцията във връзка с компютърните престъпления и "изчислителните облаци" (cloud computing) на стандартна основа, както и за установяване на ясни задължения и отговорности за заинтересованите страни.
<P>
Трябва да подчертая значението на електронните услуги, особено на електронните подписи, както и на необходимостта от създаване на инфраструктура с публични ключове на общоевропейско равнище, като по този начин се осигури трансгранична оперативна съвместимост на електронните подписи и увеличаване на сигурността на интернет.
<P>
Искам да завърша, като подчертая, че за да се увеличи доверието на потребителите в достъпа до информация и услуги, достъпни чрез интернет, налице е все по-голяма необходимост да се издават сертификати за сигурност на уебсайтовете.
<SPEAKER ID="222" NAME="Нели Крус" LANGUAGE="EN">
Г-жо председател, активният интерес на Европейския парламент във важната област на управлението на интернет спомогна за укрепване и засилване на позицията на Европейския съюз.
<P>
През последните години измерението на публичната политика на управление на интернет стана все по-видимо и по-важно, тъй като използването на интернет се увеличи, а управлението му вече е свързано с по-мащабни последици. Докладчикът г-н Sosa Wagner - и му поднасям почитанията си - и колегите му трябва да бъдат поздравени, че са разгледали съответните въпроси на публичната политика в доклада.
<P>
Парламентът и Комисията споделят много сходни идеи и цели в това отношение. Сигурно сте забелязали, че, когато ви представих програмата в областта на цифровите технологии за Европа, много от повдигнатите в доклада въпроси са отразени в действията му. Принципът, който бих искала да подчертая, е необходимостта да се гарантира, че европейските ценности, както изтъкнахте, са заложени в глобалния дебат. Трябва да гарантираме, че интересите и правата на гражданите и предприятията на Европейския съюз са взети предвид в международния дебат за управление на този глобален ресурс.
<P>
Ще си взаимодействаме с някои от глобалните заинтересовани страни в управлението на интернет на следващата среща на Интернет корпорацията на присвоени имена и адреси (ICANN) по-късно този месец в Брюксел. Друго важно събитие през тази година, което вече беше споменато, определено ще бъде Форумът за управление на интернет във Вилнюс през септември. Сърдечно приветствам намерението на Европейския парламент да участва отново тази година с голяма делегация. Разбира се, наясно съм, че вие, като председателство, ще решите кой ще бъде включен в тази делегация, но искрено се надявам, че ще имаме привилегията в делегацията да бъде включен г-н Sosa Wagner и неговите идеи. Активното ви участие в този форум през последните четири години наистина насърчи европейските ценности и аз само мога да ви благодаря като членове на Парламента за това, както и за отличното сътрудничество между нашите институции. Надявам се, че ще можем да продължим да работим в този дух в областта на управлението на интернет.
<P>
Бих искала да подчертая, по отношение на направената забележка от вашия докладчик, г-н Sosa Wagner - и това е един много емоционален въпрос - че ние носим отговорност за защитата на непълнолетните лица от злоупотреба в интернет, както и че трябва да обединим усилията си, за да постигнем успех. Това не е лесно, не защото не сме наясно с необходимостта този проблем да бъде решен, а защото тези, които участват в процеса, са хора, които ще използват всички средства, с които разполагат. Можете да бъдете напълно сигурни в това. Ако прочетете основните планове за действие, ще видите, че в тях става дума за безопасност, защита, сигурност и доверие. Основно действие 6 например е вече формулирано, но има редица други основни действия, които са тясно свързани с проблемите, които споменахте.
<P>
Напълно съм съгласна с тези, които заявиха, че ролята на Европейския съюз в ICANN не може да се подценява. Следва да поемем отговорност и да изпълним важната си роля. Разбира се, при едно такова огромно предизвикателство, като това, представено от интернет, са налице и недостатъци и ние следва да направим всичко възможно да решим проблемите в това отношение. Във всеки случай можем да постигнем повече заедно, отколкото поотделно.
<SPEAKER ID="223" NAME="Председател">
Разискването приключи.
<P>
Гласуването ще се проведе утре (вторник, 15 юни 2010 г.).
<P>
Благодарности на всички преводачи и служители.
<P>
Писмени изявления (член 149)
<SPEAKER ID="224" NAME="Rareş-Lucian Niculescu  " LANGUAGE="RO">
Бих искал да спомена едно изменение, което внесох в комисията по вътрешния пазар и защита на потребителите, относно необходимостта да се улесни достъпа до интернет в новите държави-членки, особено в селските райони. Европейските селища, особено тези в източните части на Европейския съюз, не трябва да бъдат изключени от обсъжданията на следващите стъпки при управлението на интернет. През 2009 г. равнището на достъп до интернет сред домакинствата беше 38% в Румъния, което е най-ниското равнище в Европа, следвайки това на България. Затова приветствам европейската финансова помощ, която ще даде възможност на Румъния да гарантира достъп до интернет на всяко домакинство. Трябва да подчертая, че тази инвестиция ще допринесе много за модернизирането на румънските селища, както и за икономическото развитие на селските райони.
