<CHAPTER ID="019">
Безопасност на играчките (разискване) 
<SPEAKER ID="204" NAME="Председател">
Следващата точка е изявлението на Комисията относно безопасността на играчките.
<SPEAKER ID="205" NAME="Гюнтер Ферхойген">
заместник-председател на Комисията. - (DE) Г-жо председател, уважаеми колеги, винаги обсъждаме играчките преди Коледа и с право, тъй като това е времето, в което хората се интересуват в най-голяма степен от тях. Благодаря, че правим това отново тази година. Безопасността на играчките е въпрос, който вълнува Парламента, Съвета и Комисията, и по отношение на него ние всички сме определили най-високи изисквания.
<P>
Причина за разискването тази вечер бяха редица медийни съобщения в една от държавите-членки - Германия, предизвикани от Федералния институт за оценка на риска и Асоциацията за технически контрол (Technischer Überwachungsverein). Нито една от посочените организации не се е обърнала директно към Комисията. Германското правителство до настоящия момент също не се е обърнало към Комисията по този въпрос. По тази причина не ни е известно нищо повече от това, което гореспоменатите две организации отбелязаха в техните прессъобщения по темата и което може да бъде прочетено в германските медии. Независимо от всичко става дума за въпрос, който заслужава сериозно внимание, дори ако единствената информация, на която можем да се позовем, се основава на съобщения в печата.
<P>
Анализът в докладите, с които разполагаме, показва, че трябва да се заемем с четири отделни проблема. Първият представлява въпрос с много лесен отговор. Според изявлението на германската Асоциация за технически контрол голяма част от играчките на германския пазар, които са били подложени на изпитвания, не съответстват на настоящите правни разпоредби на Европейския съюз. В този случай, госпожи и господа, правилата са пределно ясни. Ако дадена държава-членка установи подобно нещо, е задължена да информира незабавно за него всички останали държави-членки и Европейската комисия, както и да предприеме всички необходими мерки. Те могат веднага да изтеглят въпросните продукти от пазара, включително от целия европейски пазар, и да наложат забрана за внос, в случай че продуктите са произведени извън Европейския съюз. Надявам се, че германските органи ще уведомят бързо останалите държави-членки и Комисията, съответно чрез системата за бързо предупреждение за опасни потребителски стоки (RAPEX). В случай че е необходимо приемането на забрана за внос, уверявам ви - тук и сега - че Комисията ще даде съгласието си незабавно и без отлагане. Все пак, както казах, до този момент подобна информация не ни е била предоставена от страна на германските органи.
<P>
Надзорът на пазара - трябва ясно да отбележа в този момент - е отговорност единствено на държавите-членки. Нито Европейската комисия и Парламентът, нито Съветът разполагат с каквито и да е инструменти за надзор на пазара - такива притежават само държавите-членки. Те са правно задължени, включително и съгласно действащата Директива относно безопасността на детските играчки, да упражняват такъв надзор. Когато чета новини от Германия, в които се изказват съмнения, че надзорът на пазара в страната не отговаря на изискванията на новата Директива относно безопасността на детските играчки, единственото, което мога да кажа е, че задължение на германското правителство е да гарантира, че германските органи за надзор на пазара са в състояние да отговорят на тези изисквания. Ето защо смятам, че отговорът на този въпрос е пределно ясен.
<P>
Вторият въпрос е също така прост. Става дума за една предишна тема, по която Парламентът проведе напрегнати разисквания, във връзка с приемането на Директивата относно безопасността на детските играчки. При решаващото, поименно гласуване в Парламента беше взето с мнозинство ясно и единодушно решение. То беше свързано с въпроса за задължителното сертифициране на играчките от трети органи. Предложението беше направено от Германия. Германската асоциация за технически контрол застана зад него, но то беше отхвърлено с право, тъй като сертифицирането от трети орган не би могло като цяло да осигури допълнителна безопасност на играчките, които не са технически усложнени и чийто образец би бил сертифициран в такъв случай.
<P>
Що се отнася до играчките, проблемът не е в образеца, а - както от опит знаем - в това дали производителите и страните, включени във веригата на доставка, действително спазват високите изисквания, които сме установили по отношение на всички етапи на производството. Във всяко друго отношение, когато става дума за играчки, спазваме принципа, че производителят следва да поеме пълна отговорност за продукта в съответствие с действащото законодателство. Не бива да освобождаваме производителите от тази отговорност, независимо в коя част на света се намират те.
<P>
В случай че възникне проблем със сигурността в конкретна държава, необходимо е да проведем разговори с нея относно подобряването на условията на производство там. Точно това прави Европейската комисия в момента. Става дума за Китай. Поддържаме близки и активни контакти с Китай, за да се гарантира, че условията на производство в тази държава, която несъмнено е най-големият производител на играчки в света, съответстват на нашите изисквания. В това отношение беше постигнат напредък, но със сигурност има още много какво да се направи.
<P>
Третата група проблеми е свързана с химическите вещества и тежките метали, съдържащи се в играчките. Този въпрос е изключително труден и деликатен. Политическото указание, което дадох на колегите си, когато работехме по текста на Директивата относно безопасността на детските играчки, беше да се определят възможно най-строги правила - възможно най-строгите! Съветът и Парламентът също споделиха този възглед. В резултат граничните стойности, предвидени в новата Директива относно безопасността на детските играчки, която предстои да бъде въведена поетапно от 2011 г., отразяват съвременното състояние на научните познания към момента на приемането на директивата.
<P>
Все пак бяхме наясно, че това е един развиващ се процес - науката, естествено, непрекъснато се развива и непрекъснато се появяват нови резултати от проучвания, както и нови открития. Заедно изготвихме съзнателно директивата по такъв начин, че новите научни открития, за които съществува риск да не са били взети под внимание преди и за които са били определени твърде високи гранични стойности, да могат да бъдат включени много бързо в директивата чрез процедурата по комитология с участието на Парламента. Съгласно действащите правни разпоредби, приети от Европейския парламент, се изисква участието на съответния компетентен научен комитет, който да извърши оценка на рисковете, свързани с продуктите.
<P>
Тази година имаше два признака за това, че вероятно ще разполагаме с нови данни. Първият беше предоставен в писмо, изпратено до мен от германския федерален министър на храните, земеделието и защита на потребителите през пролетта на настоящата година. Писмото имаше отношение към кадмия. Погрижих се въпросът да бъде представен незабавно пред научния комитет, и то не само във връзка с кадмия, но и с други тежки метали. Очакваме резултати от проведените изследвания през първата половина на 2010 г. - най-късно до края на месец юни. В случай че изследванията наистина разкрият нови факти, незабавно ще внесем предложение да се направят по-строги разпоредбите на директивата, която все още не е влязла в сила. По този начин тя ще влезе в сила през 2011 г. с по-големи ограничения на граничните стойности.
<P>
Вторият случай е по-сложен и труден за обяснение. Отнася се за полициклични ароматни въглеводороди, известни като ПАВ, които ни заобикалят в ежедневието - дори не осъзнаваме с какво влизаме в контакт. В този случай също получихме сведения, че граничните стойности за полицикличните ароматни въглеводороди вероятно са твърде високи. Научният комитет проучва въпроса в момента. Резултатите също ще бъдат предоставени своевременно с цел да нанесем съответните поправки.
<P>
Сега позволете да отбележа, че се занимаваме с проблем, който като политици наистина не сме способни да решим. Става дума за изключително сложни технически въпроси. Откровено признавам пред вас, че не винаги разбирам сложните научни анализи, които ми се представят. Не вярвам, че има много членове на Парламента, дори и всички да присъстват тази вечер, които могат да претендират, че ги разбират. Не сме в състояние да ги разберем, защото нямаме съответното образование. В известна степен, по тази причина трябва да се доверим на експертите си и точно в това е проблемът.
<P>
Всички сме наясно, че историята на науката е изпълнена с примери за случаи, в които общоприетите схващания са се оказвали грешни. Има и много примери за т.нар. мнения на малцинството, които в крайна сметка се оказват верни. Как бихме могли да вземем решение като политици, когато учените спорят помежду си? Не бихме могли. Това е риск, който съпровожда работата ни като политици и който не можем да избегнем.
<P>
Правилото в това отношение в европейските институции е да следваме препоръките на компетентните научни комитети и в конкретния случай постъпихме точно така. Съвсем открито искам да заявя, че приемам въпроса толкова сериозно, че всеки признак, колкото и малък да е, че има нови открития, дори и да разбираме за тях от съобщения във вестниците, се взема предвид от Комисията. След това те се предоставят на научните специалисти.
<P>
Последният аспект е много обезпокоителен. Във връзка с него трябва да отбележа, че наистина очаквах от един институт, принадлежащ на правителството на държава-членка, да съблюдава минималните изисквания, определени от нормите за поведение в научните среди. Твърдението на Федералния институт за оценка на риска, което беше широко използвано от немските медии, че по отношение на полицикличните ароматни въглеводороди имаме гранични стойности за гуми, които са сто пъти по-строги, отколкото тази за детските играчки, е скандално. Става въпрос за съмнителна вестникарска сензация и учените там го знаят.
<P>
Истината е, че правилата, които се прилагат при производството на гуми, в частност за маслата, използвани в този процес, са от времето преди приемането на Регламента относно регистрацията, оценката, разрешаването и ограничаването на химикали (REACH) и Директивата относно безопасността на детските играчки. В този случай една от концентрациите на веществата се възприема като референтна стойност. Въпросното вещество е съставено от стотина други. По тази причина е необходимо да умножите референтната стойност по сто. Така намирате точната прагова стойност, която се прилага и за други продукти в Европейския съюз.
<P>
С други думи, тъй като праговата стойност, прилагана за употребата на определени масла при производството на гуми, се основава на най-малката концентрация на тези вещества, която може да се измери в продукта, същото важи и за играчките. Концентрацията се определя по отношение на най-малката измерима концентрация. Бих могъл единствено да призова Федералния институт да оттегли подвеждащото и неоправдано твърдение. Наистина е недопустимо да се занимаваме с подобни неща.
<P>
Казано накратко, по отношение на Директивата относно безопасността на детските играчки - създадохме документ, който съгласно нашите познания и убеждения отговаря на възможностите към момента на приемането й. По всяко време ще можем да включваме в нея нови данни, така че изискванията ни за безопасност на играчките винаги да отразяват съвременното състояние на науката и изследванията.
<SPEAKER ID="206" NAME="Andreas Schwab" LANGUAGE="DE">
Г-жо председател, г-н член на Комисията, бих искал искрено да Ви благодаря за яснотата и убедителността на Вашето изявление по отношение на граничните стойности, които обсъждаме тук. От името на групата на Европейската народна партия (Християндемократи), която тогава осигури и докладчика за Директивата относно безопасността на детските играчки - г-жа Marianne Thyssen, бих искал да поясня, че ние също желаем да се постигне и поддържа пълна защита по отношение на всички опасни вещества. Наясно сме, че във връзка с това носим особена отговорност за здравето на нашите деца, а в този смисъл и за бъдещето си.
<P>
Особено преди Коледа - както Вие отбелязахте, г-н член на Комисията - е необходимо родителите, дядовците и бабите да бъдат сигурни кои играчки са безопасни за техните деца или внуци, кои играчки могат да купят за тях. Подобно на Вас, аз също призовавам органите за надзор на пазара в държавите-членки, по-конкретно в Германия, да изпълнят задълженията си и да изтеглят от пазара опасните играчки. Считам, че по онова време взехме правилното решение да не се въвежда сертифициране от трети органи като общ критерий за оценка на играчките.
<P>
По отношение на граничните стойности, както споменахте, преди година беше отправен подобен призив. Тогава написах писмо до Вас, в което поисках да отнесете въпроса към научния комитет на Комисията, за което съм Ви особено благодарен. Отново тогава опитах да получа повече научни становища от Германия, каквито ми бяха предоставени. Бих искал да цитирам едно проучване на Химическата и ветеринарно-изследователска служба в Щутгарт (Chemisches und Veterinäruntersuchungsamt Stuttgart), в което се казва, че е изключително трудно да се направи оценка от техническа гледна точка на сравненията на по-високите гранични стойности на миграция в новата директива с тези, определени преди петнадесет години в DIN EN 713.
<P>
Мисля, че с него мога да обясня, че това не е евтин начин да изместим проблема към науката и да кажем, че не желаем повече да проучваме темата, защото не искаме да я разберем. Налице е реална и сложна полемика между експерти, а един германски институт ясно и с особена категоричност представя своя възглед. Все пак, г-н член на Комисията, призовавам Ви да направите всичко възможно, за да обедините научните институти, които имат участие в това, за да им се даде възможност да постигнат в крайна сметка съгласие около едно обективно научно становище.
<SPEAKER ID="207" NAME="Sylvana Rapti" LANGUAGE="EL">
Г-жо председател, всяка година по това време родителите се стараят Дядо Коледа да получи писмата, адресирани до него. В тях децата молят за играчки. Една от тях може да е тази тук, а тя също може да е една от 104-те играчки, контролирани от германския Федерален институт, отговорен за идентифициране на опасностите, свързани с потребителските стоки.
<P>
Току-що чух, че членът на Комисията в общи линии обвинява института за това, че си върши работата. Чух как засипва с обвинения учените. Чух да обвинява държавите-членки, които са отговорни за осъществяването на надзор. С огромен интерес изслушах всичко това, така както го слушах непрекъснато да ни казва, крайно добросъвестно и със солидни данни, че всяка предишна директива се подобрява периодично с появата на нови данни. Този факт сам по себе си потвърждава, че германският Федерален институт си е свършил работата както трябва. Нека имаме това предвид.
<P>
Що се отнася до директивата, очаква се прилагането да започне през 2011 г., а за химически вещества -през 2014 г., както знаете. Още нещо: на 17 декември, т.е. вдругиден, всяка държава-членка ще представи на Комисията свой проект във връзка с разпоредбата за надзора на пазара.
<P>
Това пряко засяга коледния пазар. Всички тези въпроси се отнасят пряко до здравето на нашите деца, които играят с играчките, които им купуваме. И накрая, изключително важно е разискването относно играчките да не се води по това време всяка година. Разискването за играчките и безопасността наистина следва да се води през цялата година. Това е отговорността на Комисията.
<SPEAKER ID="208" NAME="Jürgen Creutzmann" LANGUAGE="DE">
Г-жо председател, г-н член на Комисията, групата на Алианса на либералите и демократите за Европа подкрепя вижданията, изразени в становището на германския Федерален институт за оценка на риска, доколкото принципът ALARA, или с други думи "толкова ниски, колкото е разумно постижимо", следва да се приложи при оценката на канцерогенните вещества.
<P>
Второ, необходимо е Комисията да проучи дали граничните стойности, определени в Директивата относно безопасността на детските играчки, удовлетворяват този принцип.
<P>
Трето, ако това не се случи, призоваваме Комисията да гарантира, че докато Директивата относно безопасността на детските играчки бъде транспонирана във всички държави-членки през 2011 г., граничните стойности в нея са определени по такъв начин, че да се изключи всякакъв риск за здравето на децата, свързан с омекотяващите агенти в играчките.
<P>
Четвърто, принципът, заложен в Директивата относно безопасността на детските играчки, съгласно който е недопустимо използването на химикали, които са потенциално канцерогенни, мутагенни или токсични за репродукцията, следва да се приложи по отношение на достъпните части на играчките. Това трябва да бъде постигнато посредством определените гранични стойности, в противен случай подобна директива е безполезна.
<P>
Пето, посоченото подтиква по-конкретно към осъществяването на по-добър и по-ефективен надзор на пазара, тъй като играчките, които превишават определените от ЕС гранични стойности, обикновено са вносни. По-ефективният надзор на пазара също така ще даде възможност играчките, произведени в ЕС, да бъдат изпитани, за да се установи дали съответстват на изискванията за граничните стойности.
<P>
Шесто, напълно недопустимо е да се прилагат по-ниски стандарти за вносните стоки в ЕС, отколкото в САЩ например. Заплахата, отправена от германския федерален министър на храните, земеделието и защитата на потребителите, г-жа Илзе Айгнер, че сама ще отстрани и забрани така наречените "токсични играчки", според мен демонстрира напълно грешен подход към проблема и води до съвсем обратен резултат, когато става дума за създаване на доверие в европейския вътрешен пазар. Насърчаването на такива нагласи сред хората не само разрушава доверието в европейските институции, но носи негативи и за германското федерално правителство, защото то е приело Директивата относно безопасността на детските играчки.
<SPEAKER ID="209" NAME="Heide Rühle" LANGUAGE="DE">
Г-жо председател, г-н член на Комисията, поискахме настоящото разискване с цел да внесем корекции и да изясним кое точно в тези твърдения е истина и кое е просто евтин популизъм. Това са предпоставките за провеждането му. Очаквахме Комисията да прибегне до пресата по-скоро, но ще се радваме много, ако въпросът може да бъде решен с помощта на разискването.
<P>
Приветствам съобщението, че възнамерявате да изследвате съдържанието на тежки метали и омекотяващи агенти. Уверена съм, че е налице спешна необходимост от това. Бих желала да отбележа, че броят на новите случаи на рак при деца под 15-годишна възраст е нараснал с повече от 50% за периода от 1980 г. - когато е започнало събирането на данни - до 2006 г.
<P>
Злокачествените тумори са втората най-често срещана причина за настъпването на смърт при децата. Следователно трябва да действаме. Необходимо е да проверим дали цифрите са верни и да реагираме по съответния начин. Ако последното проучване на германския Федерален институт за оценка на риска показва, че преразгледаната Директива относно безопасността на детските играчки не осигурява достатъчна защита срещу канцерогенни омекотяващи агенти, ще трябва да действаме.
<P>
Не бива децата да поемат канцерогенни вещества в многократно по-големи количества при един час контакт с кожата, отколкото се съдържат в дима на 40 цигари. Тези вещества могат да бъдат премахнати. Проучванията сочат, че е технически възможно. Седемдесет процента от продадените играчки са под праговите стойности. Следователно е възможно да се изисква от другите играчки, по всяко време, също да отговарят на тях. Вероятно ще се отрази на цената, но този въпрос не би могъл да се регулира единствено от пазара, когато съществува риск за безопасността на децата. Необходимо е да предприемем политически действия, за да приспособим и повишим праговите стойности по съответния начин.
<P>
Разбира се, за надзора на пазара отговорност носят държавите-членки, а не Европа, Парламентът или Комисията. Ние също така призовахме Германия многократно да приеме сериозно задълженията си в областта на надзора на пазара и да предприеме необходимите действия. Това не означава, че не бива да правим нищо, когато съществуват съмнения дали праговите ни стойности отразяват последните научни открития, ето защо се надявам и призовавам новата Комисия да представи предложения към Парламента възможно най-скоро, за да коригираме съответните прагови стойности при процедурата по комитология.
<SPEAKER ID="210" NAME="Marianne Thyssen" AFFILIATION="PPE">
(NL) Г-жо председател, г-н член на Комисията, госпожи и господа, безопасността на децата - най-малките и най-уязвими потребители - винаги е била приоритет за групата на Европейската народна партия (Християндемократи), както и наистина на всеки един в тази зала. Именно поради тази причина преди година приехме нова, строга Директива относно безопасността на детските играчки. Благодарение на отличното сътрудничество с члена на Комисията и неговите служби, с председателството на Съвета и моите колеги от всички политически групи, успяхме да изпълним бързо тази колосална задача буквално в рамките на едно четене. Всичките ни институции бяха убедени, че сме съставили законодателство, което е най-строгото в света и то беше внимателно следвано по отношение на Китай и Съединените щати.
<P>
Парламентът действаше разумно, що се отнася до сертифицирането от трети орган, и пое строг курс за стандартите за химическите вещества, като например алергени и тежки метали. По отношение на канцерогенните и мутагенни вещества, и веществата, които са токсични за репродукцията (CMR), избрахме пълна забрана, с малки изключения при много строги условия. Законодателството предвижда преходен период, но това е ясно -свойствено е за системата - и при всички случаи преходният период е по-кратък от този, за който промишлеността обявява, че може да се справи. Госпожи и господа, или сме подходили по напълно погрешен начин и сме се провалили по отношение на тази директива, или науката и технологиите са се развили до такава степен, че вече е необходимо изменение на директивата, което може да се осъществи много бързо чрез процедурата по комитология. Третият вариант е да приемем действията си за правилни и в такъв случай не бива да предизвикваме излишно страховете на хората и оправданата им загриженост за безопасността на техните деца. Изслушах г-н члена на Комисията и му повярвах, а виждам, че и Европейският парламент прави необходимото.
<P>
В случай че бъдат установени следващи нарушения в тази област, това според мен показва, че можем да бъдем спокойни, че надзорът на пазара работи и е на необходимото ниво. Тогава възникват два въпроса: отчита ли законодателството съвременното състояние на данните и адекватен ли е надзорът на пазара? Ако отговорът на двата въпроса е "да", трябва по всякакъв начин да избегнем популизма и да изясним на хората, че няма нужда да се безпокоят.
<SPEAKER ID="211" NAME="Christel Schaldemose" AFFILIATION="S&amp;D">
(DA) Г-жо председател, г-н член на Комисията, благодаря Ви за въведението. Ако правилно съм разбрала, искате да се уверите, че е започнало проучване дали в детските играчки в Германия се съдържа голямо количество токсични вещества, както изследването посочва. Ако съм права, бих искала да отбележа, че идеята Ви е добра. От изключителна важност е да действаме бързо. Ако имаме причина да подозираме, че съществува риск за безопасността на децата ни, тогава трябва да действаме. Освен това бихме били признателни, ако Комисията ни даде бърз отговор тук, в Парламента, за да разберем дали тези твърдения имат основание. Искам да отбележа, че когато става дума за омекотяващи агенти в играчките, редица изследователи твърдят, че няма безопасни гранични стойности. Единствено безопасно ще бъде да премахнем напълно омекотяващите агенти от играчките на децата си. Наистина считам, че следва да възприемем такава позиция и да обсъдим дали не трябва да направим разпоредбите по-строги. Не съм убедена, че те са достатъчно добри, дори и тези в новата Директива относно безопасността на детските играчки.
<P>
Искам обаче да повдигна още един въпрос във връзка с това. Преди месец и половина получихме проучване на Комисията относно начина на прилагане на новото законодателство за надзор на пазара във всяка държава-член. Вярно е, че държавите-членки имат задачата да гарантират правилното функциониране на надзора на пазара, но това проучване показа, че независимо от по-голямата строгост на правилата, само две държави-членки са вложили повече средства в надзора. Трябва да сме в състояние да направим нещо по-добро. Именно с цел да предотвратим страховитите истории за опасни играчки на пазара, се нуждаем от значително по-добър надзор на пазара. Ето защо се надявам, че Комисията ще се погрижи държавите-членки да го постигнат.
<SPEAKER ID="212" NAME="Anna Hedh" AFFILIATION="S&amp;D">
(SV) Г-жо председател, бих искала да благодаря на члена на Комисията, г-н Ферхойген, че дойде тук и говори по този важен въпрос. Имаме огромната отговорност да гарантираме, че здравето на децата ни няма да бъде застрашено и те няма да бъдат изложени на риск. Възползвам се от възможността да задам няколко въпроса, отнасящи се до ангажиментите, поети от Комисията във връзка с преговорите преди гласуването на Директивата относно безопасността на детските играчки на първо четене, както и преди пленарния вот.
<P>
Партийните групи, участвали в преговорите, постигнаха съгласие за премахването на някои гранични стойности за нивото на шум, тъй като формулировката, одобрена от комитета, съдържаше определени нива в децибели. Комисията посочи, че вероятно тези нива са твърде високи и се ангажира да разработи стандарт въз основа на максималните нива за продължително произвеждания шум и за импулсния шум. На какъв етап е работата на Комисията във връзка с това да се гарантира, че играчките не причиняват увреждане на слуха? Кога да очакваме стандарт, който да определя максималните нива на шум по отношение на играчките?
<P>
Бих искала също така да наблегна на въпроса за размера на шрифта, използван за предупредителните текстове. За пореден път бяхме уведомени, че въпросът ще бъде решен чрез стандартизиране. Какво е мнението на Комисията относно правилата, които следва да се прилагат в тази област? Кога да очакваме стандарт, който да включва минимални размери на шрифта за предупредителните текстове?
<SPEAKER ID="213" NAME="Małgorzata Handzlik" AFFILIATION="PPE">
(PL) Темата за безопасността на играчките предизвиква огромен интерес, особено в периода преди Коледа, когато обмисляме какви играчки да купим за малките. По време на предходния парламентарен мандат изготвихме едно много добро според мен решение за повишаване на безопасността на играчките, с които децата ни си играят. За съжаление, ще трябва да изчакаме ефекта от тези разпоредби, но наистина съм убедена, че те ще постигнат осезаеми резултати.
<P>
Бих искала да благодаря на службите на Комисията за организирането на форума, посветен на играчките. Той е много важна инициатива, подпомагаща предприятията в подготовката им за промените, произтичащи от директивата.
<P>
Госпожи и господа, въпреки това аз съм обезпокоена от една друга информация. В края на ноември Комисията по безопасността на потребителските стоки в САЩ взе решение да изтегли от пазара повече от един милион детски креватчета. Още един милион такива креватчета ще бъдат изтеглени от канадския пазар. Детското креватче се използва ежедневно. Децата се намират в контакт с креватчетата вероятно по-често, отколкото с играчките. Като се има предвид мащабът на операцията, ще съм благодарна на члена на Комисията, ако може да коментира този въпрос. Можем ли да бъдем сигурни, че детските креватчета на европейския пазар са безопасни?
<SPEAKER ID="214" NAME="Anja Weisgerber" AFFILIATION="PPE">
(DE) Г-жо председател, г-н член на Комисията, аз също бих искала да благодаря най-искрено за яснотата на думите Ви. По същество следва да се отбележи, че като цяло Директивата относно безопасността на детските играчки донесе значително подобрение на защитата на децата. Към нея всички ние подходихме с намерението да създадем най-строгото възможно законодателство. Много родители, баби и дядовци сега са загрижени - както казахте - заради проучванията на германския Федерален институт за оценка на риска. В този момент е необходимо да се запитаме дали твърденията и становището на Института са правилни. Във всеки случай трябва добре да проучим фактите по този въпрос. Става дума за сигурността на децата ни.
<P>
Бих искала най-искрено да Ви благодаря за декларираното от Вас желание да направите това. Считам обаче, че нещата трябва да се развиват по-бързо. Както казахте, не до другата година, а през първата половина на годината на научния комитет ще бъдат представени нови данни. Това трябва да стане по-бързо. Става дума за защитата на децата ни. Наистина не разбирам защо Федералния институт се забави толкова много, преди да излезе с тези твърдения. Искам да обърна внимание и на това.
<SPEAKER ID="215" NAME="Georgios Papanikolaou" AFFILIATION="PPE">
(EL) Г-жо председател, през последните години бяха регистрирани редица случаи - 36 само през 2000 г. - в които е била необходима незабавна хирургична намеса при деца заради съдържанието на вредни вещества в играчките. Напомням на присъстващите в залата, че само миналата седмица в САЩ беше публикуван доклад, според който една трета от играчките на пазара съдържат вредни химически вещества.
<P>
Трябва да разберем, че европейската маркировка за съответствие (CEE) не е достатъчна, за да гарантира безопасността на играчките. Тя се поставя след предоставянето на документация от страна на съответното дружество, а не след превантивна проверка или проверка на продукта на място. При тези условия не можем да приемем, че играчките са безопасни.
<P>
За да бъдем сигурни, че децата ни - аз нямам такива, но се надявам един ден да имам - получават подаръци от Дядо Коледа, които, както споменах по-рано, са напълно безопасни и не предизвикват тревоги у родителите, трябва да окажем натиск върху държавите-членки да извършват по-обстойни проверки и, разбира се, да укрепят действащото законодателство.
<SPEAKER ID="216" NAME="Гюнтер Ферхойген" LANGUAGE="DE">
Г-жо председател, госпожи и господа, възхитен съм от широкия консенсус, демонстриран в настоящото разискване. Позволете ми да направя един предварителен коментар. Имаме работа с научен институт, германският Федерален институт за оценка на риска, за който имам информация от известно време поради неговата склонност да пуска в публичното пространство тревожни съобщения, без да уведомява Комисията или която и да е друга европейска институция за откритията си. Преценете сами. Единственото, което знам по този въпрос, е, че се обсъжда дали да бъде продължено финансирането на института от германския федерален бюджет. Това е едно вероятно обяснение за активизирането на връзките с обществеността на въпросния институт, който не счита за важно да ни даде възможност да се запознаем с откритията му по подходящ начин.
<P>
Въпреки всичко - изглежда в това отношение съм бил погрешно разбран - дори когато научим нещо от медиите, ние го възприемаме като сигнал за възможни нови научни открития и аз вече съм предал настоящото на научния комитет. Призивът към мен да предприема това действие, който беше изказан няколко пъти тук, не е необходим. В момента, в който получа сведение, че вероятно има нови научни открития относно безопасността на играчките и граничните стойности, които сме определили, това сведение се изпраща на научния комитет.
<P>
Отново трябва да изтъкна, че не може да очаквате от мен, както и аз не мога да очаквам от вас, да вземате решения по отношение на разногласията между учените, засягащи техните методи. Не можете да го направите. Нито аз, нито вие. Не мога да предприема нищо друго освен да кажа, че въпросът за методологията при изчисляването на възможните гранични стойности беше обстойно разискван тук в Парламента, в Съвета и в Комисията. Нещо повече, становището на германския институт не е споделено от никой друг научен институт в Европа - нито един! Ако смятате, че съм длъжен да следвам становището на един-единствен институт и да пренебрегна това на всички останали, моля да ме уведомите и в такъв случай ще имате право да ме порицавате. Не мога да поема тази отговорност. Нито който и да е от вас. Ще го кажа още веднъж: в случай че се появят нови открития, ще задвижим процеса.
<P>
Г-жо Weisgerber, Вие казахте, че процесът трябва да се движи по-бързо - за съжаление, по-бързо от това не е възможно. Става дума за изключително сложни научни въпроси. Необходими са изпитвания. Вероятно не знаете, но трябва да се направят обширни изпитвания върху животни например, за да се потвърди подобно твърдение. Не можете да притискате учените да правят открития за определен период от време. Съжалявам, но това е невъзможно. Следователно трябва просто да Ви помоля да се задоволите с това, което Ви казвам, а именно че научният комитет ни уведоми, че ще предостави обосновани резултати до средата на следващата година и така и ще направи. Въз основа на тези резултати Комисията незабавно ще изготви нови предложения, ако стане ясно, че наистина има нови данни. Надявам се, че това изяснява нещата.
<P>
Г-н Creutzmann, принципът на използване на най-малкия възможен риск е неоспорим. Не се нуждая от помощта на Федералния институт за оценка на риска, за да разбера това. Ето защо изискванията, които изяснихте във връзка с това, също се спазват.
<P>
Г-жо Rühle, казвате, че е трябвало да се обърна към пресата по-рано. Ще Ви изненадам, но точно това направих. Както и че не мисля, че казаното от мен тази вечер в Парламента ще се появи в европейските медии, особено в германските. Така че моето достоверно и, мисля, безпристрастно изложение на фактите не беше взето предвид от германските медии. Независимо от това направих необходимото изявление и изложих фактите по въпроса. С удоволствие ще Ви предоставя текста.
<P>
Г-жо Davidson, имаме най-строгото законодателство в света. С това можем да се гордеем. Комисията не би си позволила да бъде надмината от когото и да е в целия свят, когато става дума за осигуряване на най-високото възможно равнище на безопасност за играчките.
<P>
Г-жо Schaldemose, мога единствено да се съглася с Вас и да отбележа, че отговорността на държавите-членки по отношение на надзора на пазара не бива да се поставя под въпрос. Напълно споделям мнението Ви, че въпросът за прилагането тук е решаващ. В това отношение също сме се подготвили надлежно.
<P>
Последният въпрос, от г-жа Hedh, е изключително важен. По отношение на стандартите в различните области Вие споменахте два примера, като единият се отнася до източниците на шум. Изпратихме съответните инструкции на европейските организации за стандартизация. По отношение на стандартите обаче ситуацията не е по-различна от тази при другите научни дейности. Не може да очаквате от тях да са готови за една седмица или за един - или дори няколко - месеца. Необходимо е време. Независимо от това по всички стандарти, за които сме говорили, се работи и те ще бъдат разработени своевременно. Също така те ще ни позволят да разработим точна сравнимост на продуктите и да засилим надзора на пазара.
<P>
Има още една последна точка, по която бих искал да поговоря. Бебешките столчета, за които споменахте тук и по отношение на които са възникнали проблеми за безопасността в САЩ, не са играчки. Следователно не попадат в обхвата на Директивата относно безопасността на детските играчки, а по-скоро в този на Директивата относно общата безопасност на продуктите. Не бива да бъдем зад американците в това отношение. Системата, която имаме в Европа за обща безопасност на продуктите, продължава да доказва своята стойност през последните няколко години. В случай че се появят опасни продукти на европейския пазар, можем да сме сигурни в голяма степен, че всички държави-членки и Комисията ще бъдат действително уведомени за тяхното наличие, след което ще бъдат предприети съответните стъпки.
<SPEAKER ID="217" NAME="Председател">
Разискването приключи.
<P>
Писмени изявления (член 149)
<SPEAKER ID="994" NAME="Jim Higgins  " LANGUAGE="EN">
Приветствам факта, че новата Директива 2009/48/EО относно безопасността на детските играчки ще влезе в сила през 2011 г., независимо че, за съжаление, тя няма да действа през коледния период на следващата 2010 г., когато повечето играчки, произведени или внесени в ЕС, ще бъдат продадени. Надявам се, че държавите-членки ще успеят да транспонират всички елементи на тази важна директива преди крайния срок за изпълнение, което ще внесе значително успокоение сред родителите в качеството им на потребители.
<SPEAKER ID="993" NAME="Artur Zasada  " LANGUAGE="PL">
Използвайки възможността, която ми дава настоящото разискване, бих желал да насоча вниманието към необходимостта от подобрение на действащия регистър за потребителски злополуки, който предполага, наред с другото, събиране на сведения за смъртни случаи и наранявания в резултат от употребата на различни продукти, предназначени за деца. Регистърът следва да бъде важен елемент от механизма на системата за защита на потребителите, включително на най-малките и най-безпомощните. За съжаление, по данни на експерт от Техническия комитет за продукти за малки деца и безопасност на играчките към полския Комитет за стандартизация, бързата обмяна на информация между държавите-членки и Европейската комисия по отношение на продуктите, излагащи на опасност здравето, и стъпките, които се предприемат в отделните държави за предотвратяване или ограничаване на тяхната поява на пазара, все още не функционира задоволително. Бих искал този въпрос да бъде цялостно проучен.
