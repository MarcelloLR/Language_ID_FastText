<CHAPTER ID="006-02">
2. Назначаване на Комисията (
<SPEAKER ID="103" NAME="Председател">
Бих искал сърдечно да поздравя новоизбраната колегия на членовете на Европейската комисия и председателят Барозу: честито на всички вас. Очаква ни много работа и нашите граждани имат големи очаквания към нас; време е за действие и резултати. Незабавно ще информирам ротационното председателство на Съвета и председателя на Европейския съвет за резултата от нашите гласувания и за назначаването на Европейската комисия за срок до 31 октомври 2014 г. Благодаря ви и още веднъж ви поздравявам.
<P>
(Ръкопляскания)
<SPEAKER ID="104" NAME="Диего Лопес Гаридо" LANGUAGE="ES">
Г-н председател, от името на Съвета на Европейския съюз, бих искал накратко да поздравя г-н Барозу и Комисията като цяло за одобрителния вот, подкрепата и доверието, което получиха от, залата, Европейския парламент.
<P>
В следващите месеци и години тези две институции, Комисията и Европейският парламент, ще играят решаваща роля в справянето с предизвикателствата, пред които е изправен Европейският съюз: борбата с изменението на климата, сигурността, икономическата глобализация, предотвратяването на кризи, като тази, която преживяваме в момента, лансиране на нови инициативи и институции, предвидени в Договора от Лисабон (гражданската инициатива, клаузата за солидарността и, разбира се, Европейската служба за външна дейност).
<P>
Комисията и Европейският парламент ще играят съществена роля във всички тези случаи и ние, в качеството си на Съвет, искаме Комисията да работи неуморно. Тя със сигурност има много правомощия, които не са неограничени, както беше споменато тук, но тя наистина има правомощието да прави, каквото е необходимо. Искаме Комисията да работи бързо и разумно, защото това желае европейската общественост. След периода на институционална несигурност, който Европа преживя, хората също така искат от всички нас да се заловим за работа, за да компенсираме загубеното време и веднага да започнем новия политически стадий, новото положение в Европа, окончателната Европа на 21-ви век.
<P>
Затова искам да кажа, г-н Барозу, че Вашето изказване беше проевропейско и Вие ще се радвате на пълната подкрепа на Съвета, както и на Европейския парламент, в работата за създаването на повече Европа и за доближаването на Европа до гражданите, представени в Парламента, защото гражданите, в крайна сметка, заемат най-важното място в Европа.
<SPEAKER ID="105" NAME="Председател">
Благодаря Ви г-н Лопес Гаридо, държавен секретар по европейските въпроси в испанското правителство. Благодаря Ви. Сега думата има г-н Барозу.
<SPEAKER ID="106" NAME="Жозе Мануел Барозу" LANGUAGE="EN">
Г-н председател, още веднъж съвсем накратко, от мое име и от името на всички членове на Комисията, искам да изразя искрената си благодарност за доверието, което ни беше оказано. Гласуването ни кара да се чувстваме горди и смирени. Виждаме, че има голяма подкрепа от целия политически спектър, това е важен момент за Европа, това е истински мандат за смелост.
<P>
Искам също да благодаря на председателя на Съвета за топлите му думи. Считам, че сега имаме условията, необходими, за да работим. Но, позволете ми да направя един коментар. По време на гласуването чух някои забележки и искам много ясно да заявя, че онези, които сравняват тоталитарния Съветски съюз с Европейския съюз, не знаят какво е да живееш в условията на диктатура и не знаят какво е демокрация.
<P>
(Ръкопляскания)
<P>
В Европейския съюз имаме демократичен Европейски парламент и това е демокрация. В Европейския съюз имаме Европейска комисия, избрана от вас, в лицето на избраните представители на гражданите и това е демокрация. Считаме, че сега при демократичната легитимност, която ни беше дадена от вас, чрез номинирането ни от демократичните правителства на всичките ни 27 държави-членки, ние сме горди и уверени, че ще работим с пълна решителност за доброто на демокрацията в Европа, една Европа, която всъщност е символ на свободата в света.
<SPEAKER ID="107" NAME="Председател">
Времето за гласуване приключи, сега е време за поздравления.
<SPEAKER ID="109" NAME="Председател">
Госпожи и господа, ще продължим с обясненията на вот.
<P>
16 членове на ЕП желаят да дадат обяснение на вот. Искам да ви напомня, че процедурата им позволява да внесат текстовете си в писмена форма, което означава, че не е необходимо да четат изказванията прекалено бързо, тъй като същността им е изложена по-точно в пълния стенографски протокол.
<P>
Първо, има три обяснения на вот за Рамковото споразумение относно взаимоотношенията между Европейския парламент и Комисията. Всеки от ораторите ще разполага с една минута.
