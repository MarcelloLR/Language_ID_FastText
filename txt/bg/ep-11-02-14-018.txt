<CHAPTER ID="018">
Кръвни стволови клетки от пъпна връв (разискване)
<SPEAKER ID="188" NAME="Председател">
Следващата точка е изявление на Комисията относно кръвни стволови клетки от пъпна връв.
<SPEAKER ID="189" NAME="Джон Дали" LANGUAGE="EN">
Г-н председател, уважаеми членове на ЕП, напредъкът в научните изследвания през последните десетилетия доведе до засилено използване на кръвни стволови клетки от пъпна връв в медицината. Използването на такива клетки доведе до положителни резултати при лечението на пациенти със заболявания на кръвта като левкемия.
<P>
В бъдеще кръвните стволови клетки от пъпна връв вероятно ще се прилагат за терапия и на други заболявания, и по-специално за генетични болести. По подобен начин стволовите клетки, извлечени от вече зрелия организъм, също обещават терапевтичен потенциал. Нуждаем се обаче от още доказателства за ползата от положителните ефекти от такова използване и за двата вида стволови клетки. Трансплантацията на вещества от човешки произход, в това число и на клетки, крие риск от пренасяне на заболяване, поради което съществува европейска законова рамка, която гарантира качеството и безопасността на човешките тъкани и клетки в рамките на Съюза.
<P>
Позволете ми да поясня: държавите-членки сами решават дали и по какъв начин да използват кръвни стволови клетки от пъпна връв. ЕС не притежава компетенцията да хармонизира тяхното прилагане. Директивата за тъканите и клетките изрично подчертава, че ЕС не следва да противоречи на решенията, взети от държавите-членки, относно използването или неизползването на някои от типовете човешки клетки. В случай че дадена държава-членка реши да използва кръвни стволови клетки от пъпна връв, трябва да изпълни изискванията на директивата по отношение на качеството и безопасността, да опази общественото здраве и да гарантира спазването на основните права.
<P>
Съгласен съм с вас, че трябва да предоставяме на гражданите точна и обективна информация относно предимствата и ограниченията на прилагането на кръвни стволови клетки от пъпна връв. Предоставянето на информацията е отново от компетентността на държавите-членки. Комисията призовава държавите-членки да извършат подобни действия и някои от тях вече са предприели стъпки в тази посока.
<P>
Накрая, искам да ви уверя, че Комисията следи редовно за транспонирането и прилагането на директивата за тъканите и клетките. Комисията дори прие съобщение относно нейното прилагане на практика, което беше изпратено до Парламента през януари 2010 г.
<SPEAKER ID="190" NAME="Peter Liese">
от името на групата PPE. - (DE) Г-н председател, г-н член на Комисията, доволен съм, че въпреки късния час успявате да отделите време, за да участвате в разискванията на Европейския парламент по този важен въпрос. Госпожи и господа, научните изследвания в областта на стволовите клетки предоставят огромни възможности за пациентите, на които в момента не сме в състояние да предложим достатъчно помощ. Тази сфера, която все още се намира по-скоро в полето на фундаменталните изследвания и около която продължават да съществуват множество неясноти, все пак обединява над 70 заболявания, за които можем по един или друг начин с помощта на стволови клетки, извлечени от вече зрелия организъм и от пъпна връв, да помогнем на пациентите.
<P>
Понастоящем кръвните стволови клетки от пъпна връв се използват предимно за алогенни трансплантации, или с други думи, кръвта от пъпната връв на едно дете може да помогне на друго, страдащо от заболяване като левкемия например. Съществуват също така и автоложни терапевтични техники, при които детето, от чиято пъпна връв са взети стволовите клетки, след време може лично да се възползва от тях в малък кръг от строго ограничени дейности. Поради тези причини защитавам становището, че политиката по въпроса трябва да бъде ориентирана по такъв начин, че в рамките на нашата компетентност да отдава преди всичко предимства на създаването на обществени банки за кръвни стволови клетки от пъпна връв. Можем да насърчаваме тази дейност, но не и да диктуваме правилата. Като имаме предвид казаното дотук, не трябва да забраняваме автоложната терапия и свързаните с нея мерки. В крайна сметка самите родители трябва да вземат решенията, като националната политика трябва да ги информира по отношение на шансовете и рисковете на процедурата.
<P>
Нуждаем се от ясни стандарти за качество и безопасност. Трябва непрекъснато да следим да не се предоставят негодни за употреба към момента на процедурата клетки, поради неизпълнение на стандартите за качество и безопасност. Трябва да отдадем приоритетно значение на изследванията в тази област, тъй като е ясно, че те са от непосредствено значение за пациентите. Освен това трябва да гарантираме правото на родителите да вземат решение кръвните стволови клетки от пъпна връв да не бъдат изхвърляни, тъй като може да се наложи използването им в бъдеще при други деца или дори при техните собствени деца. Трябва да организираме действията си, като имаме всичко това предвид, но както подчертах, в рамките на нашата компетентност, като дори и на този етап можем да свършим много неща по въпроса.
<SPEAKER ID="191" NAME="Frédérique Ries" LANGUAGE="FR">
Г-н председател, г-н член на Комисията, госпожи и господа, позволете ми на свой ред да изкажа благодарност на колегите, с които работихме, и по-специално на г-н Liese, който говори преди мен, както и на г-н Peterle, за тази изключително удовлетворителна инициатива за даряване на кръв от пъпна връв - която дарява живот, и - която направи възможно постигането на изключителни и значителни постижения в медицината през последните 20 години благодарение на трансплантацията на обилния запас от стволови клетки. Днес те се използват за лечение на над 80 заболявания и най-вече на злокачествени тумори - рак на мозъка, рак на кръвта, левкемия, лимфом - а също и на анемия, автоимунни и някои редки заболявания, като списъкът все повече нараства.
<P>
Въпреки това само 1% от кръвта от пъпна връв, която предоставя толкова възможности и надежди, се съхранява в Европа, 1% от над 15 милиона раждания годишно. Освен това съществуват големи различия между отделните страни: в Белгия и Франция са регистрирани равен брой дарения, 7 000, въпреки че населението на Франция е шест пъти по-голямо от това на северната й съседка.
<P>
Ето защо искаме да призовем Комисията да започне, съвместно с 27-те държави-членки - както каза членът на Комисията - разяснителна кампания, насочена към бъдещите родители, така че въпросните дарения да се превърнат, ако не в потребност, то поне в реалност. Добре осведомените майки в Европа със сигурност ще искат да дарят два пъти живот.
<P>
Ето защо и аз, и всички ние смятаме, че е от изключително значение, излизайки от рамките на единното транспониране на директивата от 2004 г. относно установяването на стандарти за качеството и безопасността на тъканите и клетките, за която вече стана дума и която е предмет на втория ни въпрос, Европа сериозно да насърчи държавите-членки да облекчат процедурите и системите за акредитация на родилните домове. Все още много малък брой от тях притежават разрешение за съхраняване на кръв от пъпна връв, което се доказва и от статистиките. Не можем да си позволим разгорещеното разискване, което няма да разрешим тук, както и противоречивите мнения относно предназначението и използването на кръвта от пъпна връв без оглед в обществени или частни кръвни банки, да попречи на обсъждането на технологията; именно подобен призив отправя професор Eliane Gluckman, посветила цялата си научна дейност на това да превърне даряването на кръв от пъпна връв в даряване на живот.
<SPEAKER ID="192" NAME="Margrete Auken" LANGUAGE="DA">
Г-н председател, аз също се присъединявам към казаното за значението на изграждането на банки за кръвни стволови клетки от пъпна връв както за научни изследвания, така и за лечение на заболявания. Лесно можем да се сдобием със стволови клетки, ако някой е готов да ги дари, и лично аз дори не смятам, че трябва да се отнасяме към тях като с трансплантите. Всъщност считам, че просто трябва да можем да ги извличаме, а също и че родителите трябва да имат правото да възразяват срещу това, но без да е необходимо съгласието им. Според мен този аспект е по-маловажен.
<P>
Смятам за важно обаче, че в допълнение към мерките за безопасност, за които говориха г-н Liese и другите колеги, трябва да помним, че все още знаем твърде малко за възможностите за развитие в областта. Ето защо съществуването на тези банки е съществено. Преди всичко смятам, че те трябва да бъдат обществена собственост, тъй като съдържат нещо, което се надяваме всеки да може да използва. За момента най-широката област на приложение остава лечението на други хора. Трябва да обърнем внимание и на скритите опасности в тази сфера. Има случаи, когато се правят опити да се принудят родителите да плащат някакъв вид застраховка за детето си, която им осигурява "резервен запас" за това дете, съхранен в някоя банка. Това означава на практика да се плаща без всякаква нужда.
<P>
Много рядко се налага на родители да лекуват собственото си дете със стволови клетки, поради което категорично считам, че въпросните банки трябва да бъдат създадени за целите на научните изследвания и лечението на заболяванията. Именно към това трябва да се стремим. Смятам, че в някаква степен подвеждаме родителите, когато ги караме да вярват, че могат да вложат значителни средства в опазването на собственото си дете. Те трябва да даряват кръв от пъпна връв за общото благо и силно се надявам тази практика да стане общодостъпна в по-голяма степен. Срамота е да се пропилява този изключително ценен материал, с който разполагаме понастоящем, само защото на него се отделя твърде малко внимание.
<SPEAKER ID="193" NAME="Marisa Matias" LANGUAGE="PT">
Г-н председател, г-н член на Комисията, аз също искам да подчертая, че въпросът е прекалено важен за нас, за да продължим да поддържаме заблудата, в която се намира цяла Европа. Казвам "заблуда" или "фалшива надежда", ако предпочитате, защото практиката по събирането на стволови клетки от пъпна връв продължава да се извършва на основата на подвеждаща информация.
<P>
Както ни е известно и както вече стана дума, събирането на стволови клетки от пъпна връв в Европа достига едва 1%. Знаем също така обаче, че те могат да притежават неограничени възможности за лечение на заболявания - например вече изброените като злокачествени заболявания, болест на Алцхаймер и редки болести. Възможностите са огромни.
<P>
Но на практика сме позволили да бъде създадена група от частни клетъчни банки, като на родителите се заявява, че могат да съхраняват клетките на децата си от момента на раждането и евентуално да ги използват за лечение в бъдеще, ако се наложи.
<P>
Смятам, че трябва да подходим с много по-голяма отговорност, тъй като сме наясно, че вероятността да гарантираме, че това ще се случи на практика, е много малка. Именно тази фалшива надежда, която се продава на родителите, струва пари. В Португалия например цената на фалшивата надежда надхвърля три и половина пъти минималната месечна заплата.
<P>
Решението е да се създадат обществени банки за стволови клетки, тъй като само при това положение можем да гарантираме равнопоставеността на използването и достъпа, ефикасността на медицинското лечение, както и повече научни изследвания, които да бъдат предназначени за всички в равна степен, а не да разглеждаме стволовите клетки като вид стока или разрастваща се търговска дейност, предназначена само за малцина привилегировани.
<P>
Ето защо смятам, че солидарността, здравият разум и непосредственото споделяне на информация не са неща, които могат да бъдат окачествени като прекалено голямо изискване. Нямаме силата да налагаме решения, но можем да насърчаваме инициативи. Това е в рамките на нашите възможности и смятам, че трябва да го направим в името на равнопоставеността.
<SPEAKER ID="194" NAME="Alojz Peterle." AFFILIATION="PPE">
(SL) Г-н председател, г-н член на Комисията, доволен съм, че обръщате внимание на нашия въпрос. Това, което постигаме заедно, е според мен близост, или иначе казано, по-голяма близост до гражданите.
<P>
Преди време бях докладчик по въпроса за одобрението на превозните средства, задвижвани с водород, и смятам, че проблемът с кръвните стволови клетки от пъпна връв заслужава също толкова внимание. Както и Вие отбелязахте, лично сте бил впечатлен от този факт, който е източник за положително оживление не само за болните или за родителите, но също и за изследователите, които намират все по-голям брой от области на приложение.
<P>
Вашата забележка, че Европейската комисия трябва да насърчава държавите-членки да вземат мерки в това отношение е много важна. Изглежда, че наистина това, което днес възприемаме в голяма степен като разхищение, утре може да се превърне в източник на нашето собствено или нечие чуждо здраве.
<P>
В този смисъл смятам, че се нуждаем от стратегия. Трябва да разбираме какво точно насърчаваме, каква информация предоставяме на родителите и на другите хора, и разбира се, какви научни изследвания провеждаме. Уверен съм, че пред нас стои огромната възможност да докажем на хората, че сме на тяхна страна и че подкрепяме правилния път напред.
<SPEAKER ID="195" NAME="Antonio Cancian" AFFILIATION="PPE">
(IT) Г-н председател, г-н член на Комисията, госпожи и господа, въпреки късния час в момента считам, че разглеждаме важен въпрос, към който трябва да се отнасяме с огромно внимание, защото прилагането на стволови клетки от пъпна връв за терапевтични цели се нуждае от подкрепа, както инициативите и информационните кампании, насочени към разширяване на възможностите за даряване на стволови клетки, на всякакво ниво, и най-вече на европейско, се нуждаят от насърчаване.
<P>
Току-що заявихте, че това не е в компетентността на Европа. Възможно ли е обаче транспонирането на Директива 2004/23/EО да не установява стандартите за качество и безопасност при даряването, контрола, съхраняването и разпределянето на въпросните клетки?
<P>
При всички случаи е важно да гарантираме кохерентното прилагане на съответното национално законодателство в различните европейски страни като гаранция, че всички пациенти и родители в Европа имат еднакви права и се подчиняват на едни и същи правила.
<P>
Много е важно кръвта от пъпна връв да се съхранява в обществени банки на национално и европейско ниво, така че да може ефикасно да се предостави на всички нуждаещи се пациенти, като по този начин се предотвратят смъртните случаи и се направи опит да се гарантират еднакви права за всички.
<SPEAKER ID="196" NAME="Seán Kelly" AFFILIATION="PPE">
(EN) Г-н председател, по време на последните избори в Ирландия въпросът с научните изследвания с ембрионални стволови клетки предизвика остри противоречия. Този път, с наближаването на изборите, медицинската тема почти не се споменава. Очевидно е, че икономическите теми са придобили първостепенно значение, но също така е вярно, че и медицинската наука се е придвижила значително напред. Щастливи сме, че разполагаме с качествени научни изследвания, провеждани в редица институти в рамките на Европейския съюз, както и с качествени практикуващи лекари.
<P>
Кръвните стволови клетки от пъпна връв са пример за област, в която е отбелязан напредък. Стана дума, че този вид научни изследвания имат способността да допринесат за лечението на 70-80 заболявания. Ето такъв вид дейности трябва да насърчаваме, поради което е важно самите научни изследвания и кръвните банки да станат достъпни - разбира се, в рамките на етичните норми. Както отбелязахте, г-н член на Комисията, голяма част от това ще зависи от самите държави-членки както по отношение на прилагането в частност, така и най-вече по отношение на проследяването с годините.
<SPEAKER ID="197" NAME="Nicole Sinclaire" AFFILIATION="NI">
(EN) Г-н председател, както вече много от колегите отбелязаха, това разискване е изключително важно, но то трябва да се провежда не само в рамките на Европейския парламент, а във възможно най-широк контекст. По този въпрос все още нямам лична позиция дали трябва да подкрепя една или друга страна. Колебая се между двете мнения: от едната страна, стои католическото ми възпитание, а от другата - съвременната наука и ползите, които може да донесе.
<P>
Предвид на това за първи път вероятно ще си позволя да похваля някой член на Комисията. Казаното от него беше съвършено правилно: въпросът трябва да бъде оставен в компетенциите на държавите-членки. Културните и религиозни различия в рамките на Европейския съюз трябва да бъдат зачитани, като по никакъв начин въпросът не трябва да се отнема от правомощията на държавите-членки.
<SPEAKER ID="198" NAME="Miroslav Mikolášik" AFFILIATION="PPE">
(SK) Г-н председател, искам да взема отношение по въпроса за събирането и съхраняването на кръв от пъпна връв, която е основен източник за извличането на стволови клетки. Със събирането на кръв от пъпна връв при раждането, която в миналото се изхвърляше заедно с плацентата, можем да получим значителен източник на недиференцирани стволови клетки, без да причиним дискомфорт нито на майката, нито на детето, като впоследствие клетките могат да бъдат модулирани и използвани успешно във всеки един момент в бъдеще за лечението на левкемия и поне на още 70 други заболявания. Искам да попитам защо се получава така, че в Европа при раждане се събират по-малко от 1% стволови клетки, и искам да се присъединя към члена на Комисията, който каза, че именно държавите-членки трябва да регулират този проблем, въпреки че Комисията, заедно с държавите-членки, със сигурност може да помогне да се подобри предоставянето на информация на родителите относно предимствата на стволовите клетки с оглед напредъка на стволовоклетъчната терапия и на регенеративната медицина. Казвам това в качеството си на някогашен докладчик по директивата относно модерните терапии.
<SPEAKER ID="199" NAME="Brian Crowley" AFFILIATION="ALDE">
(EN) Г-н председател, аз също искам да изкажа благодарност на члена на Комисията за приноса му към разискването.
<P>
Струва ми се обаче, че поради изказаните съображения вероятна възможност е националният регистър на кръвните банки да бъде използван като регистър, като източник за поддържане на стволови клетки от пъпна връв за бъдещо използване. По този начин ще се преодолеят някои от проблемите и трудностите, споменати вече от част от колегите, свързани с разходите по съхраняването им.
<P>
Освен това, в рамките на съществуващите национални кръвни банки, разполагаме със система за регулиране и контрол на качеството на доставяния материал. Това също може да се окаже добър начин за справяне с част от затрудненията. И аз като други колеги считам, че използването на стволови клетки предоставя огромни възможности за лечение на заболяванията в бъдеще.
<P>
Трябва да се пазим обаче да не даваме фалшиви надежди, защото много често чуваме не само по отношение на стволовите клетки, но и на биотехнологиите в други области, че на хората се дават празни обещания. Нуждаем се от ясни научни ценности и фундаментални научни изследвания, за да гарантираме, че съобщаваните резултати могат наистина да бъдат приложени в практиката.
<SPEAKER ID="200" NAME="Джон Дали">
член на Комисията. - (EN) Г-н председател, съществува принципно разбиране за напредъка в прилагането на стволови клетки за терапевтични цели. Съгласни сме, че това трябва да се насърчава.
<P>
Повдигнатите от уважаемите колеги въпроси са преди всичко върху информираността по темата и след това върху съхраняването на стволовите клетки.
<P>
По отношение на информираността, важно е - и всички сме съгласни с това - да се предоставя точна и обективна информация на родителите и на широката общественост относно предимствата и ограниченията на използването на стволови клетки, включително и на кръвни стволови клетки от пъпна връв. Предоставянето на тази информация е от компетентността на държавите-членки, които понякога са на различни становища и провеждат различна политика по отношение на предимствата и ограниченията, както и по отношение използването на стволовите клетки. В много от държавите-членки вече се провеждат информационни кампании и друг вид образователни дейности. Комисията насърчава държавите-членки да предприемат подобни действия.
<P>
По въпроса за съхраняването, известно ни е, че няколко частни фирми вече предлагат на родителите услуги по съхранение на кръвни клетки от пъпна връв. Някои от държавите-членки обаче разполагат с обществени банки за съхранение на кръв от пъпна връв, водени от принципа на алтруистичното и доброволно даряване на кръв от пъпна връв.
<P>
Европейското законодателство в областта на тъканите и клетките регулира всички тъканни банки - както частни, така и обществени. То уточнява принципите на доброволното и безплатно даряване, анонимността, алтруизма на донора и солидарността между донор и реципиент. През 2004 г. Европейската група по етика препоръча съхраняването на кръвта от пъпна връв да става с обществени кръвни банки, за да се гарантира солидарният достъп на всички нуждаещи се пациенти.
<SPEAKER ID="201" NAME="Председател">
Разискването приключи.
<P>
Писмени изявления (член 149)
<SPEAKER ID="202" NAME="Elena Oana Antonescu" LANGUAGE="RO">
Обемът на световния пазар на кръвни стволови клетки от пъпна връв през 2010 г. възлиза приблизително на 3,34 млрд. евро. Бъдещи прогнози, основани на годишен растеж от приблизително 27% през следващите няколко години, показват, че до 2015 г. тази сума ще достигне 11 млрд. евро. В момент, когато стволовите клетки се явяват новото "Ел Дорадо" в областта на медицинските изследвания, много изследователи бързат да заемат мястото си в тази ниша, без да гарантират осигуряването на стандартите за качество и безопасност, необходими при извършването на тези процедури. Смятам, че Комисията трябва да ускори усилията по информирането на пациентите и медицинския персонал относно ползите от извличането на кръвни стволови клетки от пъпна връв. Освен това обаче трябва да положи специални усилия да гарантира достигането на минималните стандарти за качество и безопасност при даряването, доставянето, контрола, преработването, съхранението и разпределянето на човешки тъкани и клетки, които да бъдат спазвани от всички държави-членки.
<SPEAKER ID="202" NAME="Anna Záborská" LANGUAGE="SK">
Г-н Дали ни представи изключително предпазливата позиция на Комисията относно научните изследвания върху кръвните стволови клетки от пъпна връв. Това никак не е изненадващо. Комисията предложи и прокара в рамките на Седмата рамкова програма огромен пакет в подкрепа на значителни по обем научни изследвания в областта на стволовите клетки и сега се страхува да признае, че те не оправдаха очакванията. Освен това вече е ясно, че изследванията върху стволови клетки, извлечени от ембриони, не доведоха до нищо, което да се доближава до резултатите, постигнати при използването на стволови клетки от пъпна връв. До неотдавна на тази кръв се гледаше като на биологичен отпадък. Като имаме предвид последните съобщения за успешни експерименти и дори терапии с помощта на стволови клетки от кръв от пъпна връв, как може Комисията да защитава морално недопустимото производство на човешки ембриони за научни цели? Освен това защо членът на Комисията Дали не представи днес конкретен план на Комисията за увеличаване на процента на събираната при раждането кръв от пъпна връв, вместо да излага това нищо незначещо становище? Предполагам, защото хората от неговия екип все още работят усилено над изработването на подобен план. Струва ми се, че Комисията ще предложи в него механизъм, който ще облекчи родителите от бремето на заплащането за събиране и последващо съхраняване на кръвта от пъпна връв. Очаквам също планът да включва и извършване на преоценка на приоритетите в областта на изследванията върху стволови клетки.
