<CHAPTER ID="023">
Доклад за прилагането на Регламент (ЕО) № 2157/2001 на Съвета от 8 октомври 2001 г. относно устава на Европейското дружество (SE) (разискване) 
<SPEAKER ID="270" NAME="Председател">
Следващата точка е разискването по въпроса, изискващ устен отговор, зададен от Klaus-Heiner Lehne, от името на комисията по правни въпроси, към Комисията относно доклада за прилагането на Регламент (ЕО) № 2157/2001 на Съвета от 8 октомври 2001 г. относно устава на Европейското дружество (SE) - B7-0211/2009)
<SPEAKER ID="271" NAME="Klaus-Heiner Lehne" LANGUAGE="DE">
Г-жо председател, госпожи и господа, през 2001 г. Европейският съвет постигна решение относно устава на Европейското дружество. По различни причини уставът не влезе в сила в този си вид до 8 октомври 2004 г. Както е обичайната практика със законодателните актове на Европейския съюз, от Комисията беше изискано след определен период да представи доклад за прилагането и изпълнението на регламента, за да се направи заключение дали има необходимост от изменения на законовия акт.
<P>
Спомената от мен дата, 8 октомври 2004 г., беше преди почти пет години. Срокът беше пет години, но все още няма доклад от Европейската комисия. След като всички спазваме закона и най-вече Комисията, като защитник на Договорите, е задължена да спазва закона, това дава основание на комисията по правни въпроси да попита защо докладът не е налице и защо дори не е подготвен. Просто искаме да дадем на Комисията възможността да ни обясни положението. Във всеки случай това ще покаже, че Парламентът, и най-вече комисията по правни въпроси, изцяло изпълнява задължението си да наблюдава Комисията.
<P>
Няма да използвам петте си минути за изказване, но ще се радвам, ако Комисията представи отговор във връзка със зададения от мен кратък устен въпрос.
<SPEAKER ID="272" NAME="Антонио Таяни" LANGUAGE="IT">
Г-жо председател, госпожи и господа, от името на г-н Макрийви, когото замествам тази вечер в залата, бих искал преди всичко да благодаря на комисията по правни въпроси и на нейния председател, г-н Lehne, че повдигна тези въпрос. От лична гледна точка - защото бях член на Парламента в продължение на близо 15 години - съм изключително доволен, че Парламентът упражнява контролните си функции, защото това е подходящ стимул за насърчаване на Комисията да работи по-ефективно.
<P>
По отношение на първите два въпроса, които бяха повдигнати, със задоволство мога да заявя, че работата по изготвянето на въпросния доклад вече е доста напреднала. Комисията поиска да бъде направено външно проучване, което трябва да е готово до края на годината и което ще бъде добра фактическа основа за изготвянето на доклада. Комисията подробно ще анализира проучването и ще изслуша внимателно становищата на заинтересованите страни. Така докладът ще може да бъде публикуван през втората половина на следващата година и ще бъде предаден на Европейския парламент и на Съвета.
<P>
Очевидно точните срокове и съдържанието му ще бъдат определени от следващата Комисия. Докладът ще съдържа предложения за изменения и допълнения въз основа на анализа на четирите въпроса, специално предвидени в член 69 от регламента, като на този етап Комисията все още не е възприела становище относно тези или други възможни промени на устава. Трябва да изчакаме резултатите от външното проучване и по-нататъшните консултации, внимателно да следим всеки фактор и, при необходимост, резултатите от всички преговори относно устава на Европейското дружество.
<P>
Що се отнася до третия въпрос, сроковете и съдържанието на всички по-нататъшни действия, които ще бъдат приети в бъдеще с оглед на резултатите от извършения анализ, трябва да бъдат определени от новата Комисия, а тя - убеден съм - ще прояви внимание и ще вземе предвид гледната точка на Парламента, преди да приеме каквито и да е допълнителни нови мерки.
<SPEAKER ID="273" NAME="George Sabin Cutaş" LANGUAGE="RO">
Идеята за Европейско дружество датира от петдесетте години на XX век; тя беше възродена, след като Римският договор влезе в сила като част от целта за създаване на общ пазар.
<P>
Настоящият устав за Европейско дружество има знаков характер за европейските предприятия. Той предлага ползата от известна свобода във връзка с основаването на дружеството и неговата мобилност. Много дружества използват устава за Европейското дружество, за да подчертаят уникалния европейски характер на предприятието, като в същото време правят от него ключов инструмент за дружествата, които искат да развият стратегии за презгранични сливания.
<P>
Всъщност една от основните ползи на Европейското дружество е, че регистрираното му седалище може да бъде прехвърлено от държавата-членка, където е било регистрирано, в друга държава-членка, без да е необходимо съкращаване на дейността или създаване на ново юридическо лице. Европейското дружество обаче е отдалечено от първоначалните цели за автономен статут, уреден от само едно законодателство. В резултат на това практическото му функциониране е неефективно. Законодателството не се прилага последователно и разчита на отделни разпоредби от националните законодателства, а мобилността на Европейското дружество е ограничена от разпоредбите, които забраняват основаването на регистрирани седалища или главни управления в други държави-членки.
<P>
При това положение всъщност се ограничава една от основните свободи на Общността, свободното движение на дружества. Считам, че докладът на Европейската комисия относно прилагането на регламента, както беше споменато от уважаемия член на Комисията, ще трябва да включва проучване на възможността главното управление и регистрираното седалище на дадено европейско дружество да се намират в различни държави-членки. Ще трябва да се обсъди и преглед на регламента, за да може да се създаде автономен статут за този вид дружества.
<SPEAKER ID="274" NAME="Антонио Таяни" LANGUAGE="IT">
Г-жо председател, внимателно изслушах изказванията на г-н Lehne и на другите членове на Парламента, които взеха участие в разискването. Вярно е, че Регламентът относно устава на Европейското дружество е допълнен с Директива относно включването на служителите и че крайният срок за транспониране е изтекъл на 8 октомври 2004 г., датата, на която Регламентът относно устава на Европейското дружество влезе в сила.
<P>
Само осем държави-членки обаче приеха необходимите мерки в изискуемия срок, а транспонирането на Директивата относно включването на служителите беше завършено във всички държави-членки едва в началото на 2006 г. Затова бяхме принудени да отложим доклада, за да се гарантира, че Регламентът относно устава на Европейското дружество наистина е действал във всички държави-членки достатъчно дълго, за да може да се изготви показателен доклад за неговото прилагане.
<P>
Това са причините за забавянето. Аз мога единствено да се съглася с г-н Lehne и да се надявам, че можем да наваксаме изгубеното време и да предоставим конкретни отговори на Европейския съюз по въпроса за устава на Европейското дружество от втората половина на следващата година чрез реални насоки, които действително да удовлетворят исканията не само на Парламента, но и на сектора на икономиката и заетостта в целия Европейски съюз.
<SPEAKER ID="275" NAME="Председател">
Разискването приключи.
<P>
Писмени изявления (член 149)
<SPEAKER ID="276" NAME="Lidia Joanna Geringer de Oedenberg  " LANGUAGE="PL">
Ефективното функциониране на вътрешния пазар зависи не само от премахването на пречките за търговия между държавите, но и от реорганизацията на структурата на производство на равнището на Общността. С тази цел през 70-те години на XX век Европейската комисия излезе с предложение за създаване на законова рамка за Европейското дружество. През 2001 г. беше приет Регламент № 2157/2001 на Съвета относно устава на Европейското дружество. Начинанието не даде очакваните резултати и към днешна дата в Европейско дружество (Societas Europaea - SE) са преобразувани не повече от 100 дружества. Идеята обаче се разви по посока на включването на малки и средни предприятия в рамката на Европейското дружество, което доведе до Предложението на Комисията от месец март 2008 г. за регламент на Съвета относно статута на Европейското частно дружество. Предвид неблагоприятния опит с Европейското дружество, от съществено значение е Комисията да извършва постоянен надзор по отношение на прилагането на Регламент № 2157/2001. По тази причина самият регламент предвижда не по-късно от пет години след влизането му в сила Комисията да представи доклад за неговото прилагане. Регламентът влезе в сила през 2004 г. Затова бих искала да попитам кога Комисията ще представи въпросния доклад и какви действия ще предприеме въз основа на направения анализ?
