<CHAPTER ID="018">
Развитие в областта на обществените поръчки (кратко представяне) 
<SPEAKER ID="168" NAME="Председател">
Следващата точка е краткото представяне на доклада на Heide Rühle, от името на комисията по вътрешния пазар и защита на потребителите, относно развитието в областта на обществените поръчки [2009/2175 (INI)] -.
<SPEAKER ID="169" NAME="Heide Rühle" LANGUAGE="DE">
Г-н председател, искам да изкажа моите благодарности на всички докладчици в сянка за тяхното градивно сътрудничество и за добрите резултати, постигнати до момента в комисията. Позволете ми да повторя и подчертая основните точки от моя доклад.
<P>
Най-напред, необходима е по-голяма правна сигурност за всички участващи страни - възложители и изпълнители - с цел по-добро регулиране. Докладът ми набляга на особено голямото значение, което имат обществените поръчки във времена на криза. Обаче в доклада ми също се критикува фактът, че сложното взаимодействие между европейското законодателство и националното транспониране не доведе до опростяване и намаляване на бюрократизма при обществените поръчки, каквато всъщност беше целта на прегледа от 2004 г., а по-скоро до повече работа, високи външни разходи за правни съвети и проточващи се процедури. За съжаление, това става за сметка на иновациите и качеството. Многобройни проучвания показват, че случаят е именно такъв. Прекалено често липсата на правна яснота води до избор на най-евтината, а не най-добрата оферта.
<P>
Макар Комисията сега да осигурява съдействие в областта на "зелените" обществени поръчки, такова съдействие няма в областта на социално отговорните обществени поръчки, справедливата търговия или насърчаването на иновациите чрез обществени поръчки. Тук Комисията трябва спешно да преработи някои неща.
<P>
По-добра координация вътре в Комисията също е спешно необходима. Със свои неотдавнашни решения Съдът на Европейския съюз премахна редица правни неясноти и укрепи ролята на възложителите на обществени поръчки например, като посочи, че обхватът на директивите не трябва да се разпростира в области като градоустройственото планиране. Тези решения не дават на възложителите картбланш, а по-скоро ясна рамка за действие. Това също беше нещо, което исках отново да заявя в доклада си.
<P>
Остава една последна точка: въпросът за концесиите за услуги, по който мненията сериозно се разминаха в рамките на комисията. Позицията ми по въпроса не е променена. Концесиите за услуги бяха преднамерено извадени от директивите относно обществените поръчки с цел да се осигури по-голяма гъвкавост в тези области и да бъдат отчетени културните различия. Тази позиция се поддържа и от всички заинтересовани страни, с които разговарях, независимо дали са общински висшестоящи организации, публични предприятия - особено във водоснабдяването - промишлени сдружения, синдикати или, не на последно място, неправителствени организации. И това беше нещо, което исках отново ясно да заявя в доклада си.
<P>
Искам да спомена още един въпрос, който е много важен според мен: обществените поръчки не трябва да водят до това избраните институции да губят демократичните си права. Ако установим, че много общини вече включват справедливата търговия като важен критерий при решенията си по обществените поръчки - било то за покупка на кафе или на други продукти - мисля, че е важно да подкрепим това. В този случай би било много важно Комисията да помогне на общините и ако допуснат грешка, да е на разположение, за да ги посъветва. Вместо това Комисията заведе ново дело срещу Нидерландия именно във връзка с такива грешки. Според мен това би имало обратен ефект, защото е в разрез с политическите решения, взети от политическите органи.
<SPEAKER ID="170" NAME="Председател">
Виждам, че няколко оратори желаят да изразят мнението си. Не забравяйте, че всеки от вас ще има по една минута.
<SPEAKER ID="171" NAME="Frank Engel" AFFILIATION="PPE">
(FR) Г-н председател, искам да започна с поздравления към докладчика и да й благодаря за нейната задълбочена работа и възприемчивост. Беше удоволствие да се работи с нея по доклада. Мисля, че резултатът от работата е един балансиран доклад, сърцевината на който е повишаването на правната сигурност. Затова сега целта не е да се предлага повече законодателство на всяка цена, а да се направи наличното законодателство по-достъпно и разбираемо.
<P>
Един конкретен въпрос, който трябва да се повдигне - г-жа Rühle вече го повдигна - е този за концесиите за услуги. Това е чувствителна точка, която предизвика известни разногласия и в рамките на комисията. Отново настоявам, доколкото както знаем Комисията възнамерява да ни представи нови законодателни актове по тази тема, при това тя да държи сметка за необходимостта от подобряване функционирането на единния пазар. В настоящия момент нищо друго не би оправдало големи законодателни инициативи по въпроса.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Г-н председател, госпожи и господа, моята група всъщност би се радвала да подкрепи доклада на г-жа Rühle, тъй като той съдържа наистина много положителни елементи.
<P>
За съжаление, има три неща, които според нас липсват или които не можем да приемем във вида, в който са в доклада. Най-напред, г-жа Rühle не беше в състояние да приеме, че ние наистина се нуждаем от правна рамка за услугите в общ икономически интерес, и на второ място, тя също не успя да посочи ясно, че става дума за по-голяма правна сигурност по-конкретно в областта на социалните услуги. Естествено за този недостатък на доклада ние много съжаляваме.
<P>
Нещо, което абсолютно не можем да приемем, е отхвърлянето на концесиите за услуги. Просто не можем да кажем, че това е нещо, което не желаем. Съдът на Европейския съюз вече се произнесе по всичко това. Това е твърде неполитическо. Много е важно да заявим съвсем ясно какво искаме, след като знаем, че Европейската комисия готви правен текст. Важно е да призовем Европейската комисия наистина да приеме твърде положителната позиция, заета от Съда на Европейския съюз по въпроса, давайки по този начин правна сигурност. Това е нашето искане и затова ние внесохме алтернативна резолюция. Приканваме колегите да подкрепят тази алтернативна резолюция.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Искам да поздравя докладчика за всичките й усилия по доклада. Напълно съм съгласен с необходимостта от опростяване на европейското законодателство относно обществените поръчки и засилване на прозрачността. Загрижен съм от големия брой спорове във връзка с обществени поръчки в множество държави-членки.
<P>
Например в Румъния особено сложната законодателна рамка води до процедурни грешки, а неправилното прилагане на разпоредбите по обществените поръчки може да затрудни усвояването на структурните фондове. Ето защо е необходима по-проста и ясна законодателна рамка, за да се улеснят нещата и за двете страни.
<P>
И аз искам да се спра на проблема за най-ниската цена. Съгласен съм, че един договор за обществена поръчка не трябва да бъде възлаган просто въз основа на най-ниската предложена цена. Съгласен съм също с докладчика, че съотношението цена/качество на офертата и икономическата изгода трябва да бъдат най-важните фактори, а не само цената. Поради това законодателният преглед трябва да вземе този факт под внимание и да осигури по-голяма гъвкавост на възложителите на обществени поръчки. Обаче трябва да направим това с голямо внимание, тъй като ако не въведем ясни критерии, ще отворим истинска кутия на Пандора, с риск ние да предизвикаме отново правна несигурност и дори корупция.
<SPEAKER ID="174" NAME="Malcolm Harbour" AFFILIATION="ECR">
(EN) Г-н председател, като докладчик в сянка за моята група, но също и като председател на компетентната комисия, аз също искам да се присъединя към благодарностите към Heide Rühle за това, което е наистина един важен доклад. И наистина е жалко, че според доста странните правила на Парламента един толкова важен доклад относно възлов елемент на единния пазар и всъщност на публичната политика е ограничен до едноминутни изказвания.
<P>
Намирам за добре дошло присъствието на г-н Таяни тук, защото искам да му кажа, че обществените поръчки са средство от възлова важност за насърчаване на иновативните предприятия в целия Европейски съюз. Г-н Барние, както знаем, след малко ще разгледа стратегията и се надявам да се спре на много от тези неща.
<P>
Но сърцевината на проблема е, колеги, че имаме режим, който, както се казва в доклада, е объркващ и сложен и наистина такъв, който много публични органи разглеждат като бреме, а не като възможност. Можем да използваме обществените поръчки за придвижване напред в области като малки и средни предприятия, г-н член на Комисията, и като възможности за иновации и "зелени" продукти и услуги - и наистина за подпомагане на цялата проблематика на иновациите. Ето това трябва да постигнем, но ще се изискват съгласуваните усилия на всички служби на Комисията за изпълнение на препоръките от доклада.
<SPEAKER ID="175" NAME="Jaroslav Paška" AFFILIATION="EFD">
(SK) Обществените поръчки изглежда са ефикасен начин за закупуване на стоки и услуги за публичния сектор, като правят възможно постигане на разумни цени и намаляване на подозренията за корупция. В бъдеще обаче би било добре да се работи за опростяване механизмите в процеса на обществените поръчки и също да се направи опит за съкращаване сроковете за вземане на решения.
<P>
По мое мнение трябва да подкрепим основния принцип на тази цел. Обаче опитът показва, че е също така хубаво нещо договорите да се публикуват в интернет, тъй като това дава възможност за запознаване на по-широката общественост с тези договори и за да бъде тя убедена в предимствата им. Опитът показва това по-конкретно в случая на органите за местно самоуправление, където използването на активите на общността често пъти става под много зоркото око на гражданството и когато всички договори започнаха да се публикуват в интернет, хората бяха по-доволни и имаха повече доверие на органите за местно самоуправление.
<SPEAKER ID="176" NAME="Zuzana Roithová" AFFILIATION="PPE">
(CS) Според мен докладът относно обществените поръчки, който беше приет от комисията по вътрешния пазар и защита на потребителите с абсолютно мнозинство, ще бъде един добър ориентир за работата на Комисията при ревизирането на директивата. Целта ни е да направим обществените поръчки много по-достъпни за малките и средните предприятия, а търговете да станат по-малко бюрократизирани и в същото време по-лесни за контрол. Най-големият обем обществени поръчки със средства на ЕС е свързан със сгради, при което често остават съмнения - а понякога и повече от това - за корупция.
<P>
Съжалявам, че няма да гласуваме в доклада по моето предложение Комисията да създаде обществен портал, в който да могат да бъдат проследявани разликите в цените между спечелилите договори и реалната цена на строителството след изпълнението. Порталът би трябвало да следи и да открива подозрителни разминавания в цените например по отношение изграждане на един километър автомагистрала между държавите-членки. Твърдо съм убедена, че достъпът до наистина отворени обществени поръчки само ще се открие за МСП, след като корупцията бъде веднъж изкоренена.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Пазарът на обществените поръчки на равнище ЕС възлиза на 16% от БВП на ЕС. Вътрешният пазар приема, че всяко европейско дружество има право на достъп до поръчки, възлагани в друга държава-членка. Директивата относно услугите гарантира всяко европейско дружество да има право да предоставя услуги в друга държава-членка, включително по електронен път.
<P>
За вътрешния пазар е необходимо да се осигури оперативна съвместимост между системите за електронно правителство и следователно между системите за цифров подпис и системите за търгове, управлявани по електронен път. Приветствам пилотния проект PEPPOL, стартиран от Комисията за обществени поръчки онлайн, както и решението относно списъка на акредитираните доставчици на услуги по сертификация и европейския план за въвеждане на услуга по удостоверяване на цифрови подписи.
<P>
Искам да привлека вниманието ви към факта, че през 2005 г. правителствата на държавите-членки се ангажираха да извършват към 2015 г. 50% от операциите във връзка с обществените поръчки в Европа по електронен път. Румъния въведе системата за обществени поръчки онлайн още през 2002 г., което доведе до намаляване на публичните разходи, по-голяма степен на прозрачност и по-широк достъп на малките и средните предприятия до пазара на обществените поръчки.
<SPEAKER ID="178" NAME="Andreas Schwab" AFFILIATION="PPE">
(DE) Г-н председател, г-н член на Комисията, аз също искам да благодаря на г-жа Rühle и на докладчиците в сянка за отличния доклад. Групата на Европейската народна партия (Християндемократи) приема много от съдържащото се в доклада. Съгласихме се също с компромис по една или две точки, тъй като в зала като тази никога не може да се постигне всичко. Като цяло, докладът е една добра основа за по-нататъшно обсъждане с Европейската комисия по редица въпроси.
<P>
Г-жа Rühle вече разгледа въпроса как би могло да се даде възможност на възлагащите органи, институции и власти да вземат под внимание социалните критерии при поръчките, без да правят компромиси с принципите на вътрешния пазар. На второ място - и това беше разгледано от г-н Engel - как бихме могли да организираме концесиите за услуги, така че да бъдат в съответствие с вътрешния пазар в дългосрочен план?
<P>
Напълно съм съгласен с г-н Engel и г-жа Rühle, че можем да приемем ново законодателство само при условие то да предлага ясно и разпознаваемо предимство за вътрешния пазар. Предвид това, постигнали сме един добър компромис и естествено бих бил доволен, ако в крайна сметка социалдемократите също бъдат в състояние да го подкрепят.
<SPEAKER ID="179" NAME="Elena Băsescu" AFFILIATION="PPE">
(RO) В условията на световна икономическа и финансова криза на правителството на моята страна се наложи да намали заплатите на държавните служители, пенсиите и помощите при безработица, както и да ореже субсидии. Имайки предвид тези особено строги мерки, обществените поръчки трябва да се възлагат по най-прозрачния и най-бързия възможен начин, за да се осигури публичните средства да се разходват правомерно и ефективно.
<P>
Освен това трябва да се насърчи използването на системи за търгове онлайн, което ще помогне за изкореняване на корупцията и измамите в системата на обществените поръчки. Сегашните административни процедури, обърканата и сложна правна система, както и необходимостта от изясняване процеса на обжалване във връзка с възлагането на договори за доставка, блокираха напредъка при някои важни договори. След консултация с Международния валутен фонд румънското правителство направи промени в закона за обществените поръчки в страната, които трябва да влязат в сила до 1 юни.
<SPEAKER ID="180" NAME="Lara Comi" AFFILIATION="PPE">
(IT) Г-н председател, г-н член на Комисията, госпожи и господа, икономическата криза и кризата на финансовите пазари показа възловата роля на обществените поръчки, които имат за цел развитие на големи строителни обекти, развитие на иновациите и, разбира се, насърчаване на вътрешната и външната конкуренция на европейско равнище.
<P>
Намираме за съществено да бъдат опростени стандартите и да се постигне по-голяма правна сигурност. Това със сигурност би подобрило прозрачността във връзка със състава и работата на консултативния комитет по обществените поръчки, за който отговаря Комисията.
<P>
Приветстваме ролята, която играе институционализираното публично-частно партньорство за улесняване достъпа на малките и средните предприятия, които се явяват основата на нашата икономика. Необходимо е да активизираме усилията си за недопускане на дискриминация, от която често страдат малките и средните предприятия в Европа. Поздравявам моите колеги за работата, която са извършили, и те могат да разчитат на подкрепата ми утре.
<SPEAKER ID="181" NAME="Seán Kelly" AFFILIATION="PPE">
(EN) Г-н председател, според мен, при установяването на причините на икономическата рецесия, в която се оказахме, с пръст се сочат - и с основание - банкери, строители, регулатори, спекуланти и т.н. Мисля обаче, че областта на обществените поръчки също доведе до много от проблемите, когато имаше елемент на "работа за нашите момчета", липса на прозрачност и липса на почтеност. Договорите неизбежно отиваха все при едни и същи хора, които, разбира се, отново и отново допускаха преразходи над утвърдения бюджет, но така и не бяха наказани.
<P>
Приветствам новото развитие, което ще ни позволи възможно най-голяма прозрачност в процеса. Но трябва също да осигурим тези, които заседават и преценяват договорите, да имат най-голям експертен опит и най-голяма независимост и да не са назначения на партиите, които са на власт.
<P>
Накрая, искам да кажа, че опростяването е, разбира се, от жизнена важност, тъй като няма смисъл да се отделят прекалено много време и прекалено много пари за едно много важно, но все пак предварително мероприятие.
<SPEAKER ID="182" NAME="Антонио Таяни" LANGUAGE="FR">
Г-н председател, госпожи и господа, Комисията, и по-конкретно членът на Комисията Барние, когото замествам тази вечер, наблюдаваха много внимателно подготовката на доклада по собствена инициатива на Парламента относно развитието в областта на обществените поръчки и разискването относно измененията.
<P>
Както казаха г-жа Ticǎu, г-жа Comi и г-н Harbour, добрата дисциплина в областта на обществените поръчки е от основно значение за осигуряване най-рационалното използване на публичните средства за благото на гражданите и малките и средните предприятия, особено в сегашната трудна бюджетна ситуация.
<P>
Бележките, направени в доклада, ще бъдат надлежно взети под внимание при подготовката на нови инициативи. Работа вече е започнала по някои инициативи, които са в отговор на бележките. Службите на Комисията започнаха последваща оценка на директивите относно обществените поръчки. В момента се подготвя съобщение, в което ще бъде изяснен начинът, по който обществените поръчки могат да се използват за насърчаване на устойчивото развитие, социалното приобщаване и иновациите. Тече и анализ на практиката на Съда във връзка с публично-публичното сътрудничество, който очакваме да ни позволи да определим обхвата на публично-публичното сътрудничество, който попада или не попада в обхвата на европейското законодателство по обществените поръчки.
<P>
Колкото до възможна инициатива относно концесиите, Комисията поема бремето на доказването и работи по проучване на въздействието, което ще бъде завършено през 2010 г. Тази оценка е предпоставка за законодателна инициатива по въпроса. Ако то покаже, че настоящата правна рамка ограничава икономическото развитие или развитието на нови, с по-добро качество услуги от общ интерес, ние безспорно ще трябва да я коригираме, като осигурим по-голяма прозрачност, правна сигурност и яснота по отношение на приложимите правила.
<P>
На международно равнище, правим всичко по силите си за отваряне на пазарите на обществените поръчки на големите икономики по света. Реципрочността е в сърцевината на всички наши преговори с цел да осигурим конкурентоспособността на европейската промишленост. Искаме да работим в тясно сътрудничество с Парламента и ви каним да възприемете градивен и отворен подход към дискусията.
<SPEAKER ID="183" NAME="Председател">
Разискването приключи.
<P>
Гласуването ще се проведе утре (вторник, 18 май 2010 г.).
