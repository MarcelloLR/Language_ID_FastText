<CHAPTER ID="014">
За едно политическо решение по отношение на пиратството в открито море в близост до сомалийските брегове (разискване)
<SPEAKER ID="362" NAME="Председател">
Следващата точка са изявленията на Съвета и на Комисията за едно политическо решение по отношение на пиратството в открито море в близост до сомалийските брегове.
<SPEAKER ID="363" NAME="Карл Билд">
действащ председател на Съвета. - (EN) Г-жо председател, благодаря за възможността накратко да говоря за Сомалия, и по-специално за сериозния проблем с пиратството в крайбрежните води на Сомалия.
<P>
Няма да изпадам в подробности относно обстановката: страната се намира в бедствено положение от повече от 18 години, хуманитарната ситуация е ужасяваща, а в държавата се води война. В ход е процес (със съдействието на преходното федерално правителство) за максималното овладяване на ситуацията, но той е все още несигурен. Международната общност трябва да полага непрекъснати усилия, за да доведе постепенно страната до помирение и изграждане на функционираща държавност, която в известна степен да възстанови стабилността на тази безнадеждно разединена държава.
<P>
Действително пиратството е една много сериозна заплаха. Справянето с него изисква широка ангажираност в рамките на страната, която, както беше посочено, е изключително трудно постижима, имайки предвид настоящото ниво на сигурността в нея. Съобразно това, както отбелязахте, настоящите ни усилия са насочени към осигуряването на практическо съдействие извън Сомалия за доброто на страната и народа. Вероятно ви е известно, че обсъждаме предприемането на по-нататъшни стъпки в тази насока.
<P>
По отношение на специфичния проблем с пиратството военноморската операция "Аталанта" продължава своето успешно протичане в крайбрежните води на Сомалия. Всички пратки от Световната програма за изхранване бяха доставени благополучно до Сомалия от Момбаса до Могадишу и Бербера. От май 2009 г. насам не е имало успешни нападения в Аденския залив. В известна степен това е резултат от ангажимента на държавите-членки на ЕС и останалата част от международната общност, който допринесе за създаването на ново поколение значими военни средства на високо ниво. Успехът на операцията, в този ограничен смисъл, е също така резултат от тясното сътрудничество на гражданската морска общност и щаба на операцията на ЕС в Нортууд, Обединеното кралство. Сътрудничеството позволи разработването на най-добрите управленски практики, които са високо ценени и от мореплавателите. Също така ефективно беше приложен координираният механизъм за военноморска защита на търговския трафик през Аденския залив.
<P>
Следователно може да се каже, че временно пиратството в Аденския залив е овладяно, но все още съществува. По тази причина Съветът се съгласи да продължи операцията срещу пиратството до декември 2010 г. Това означава, че ще трябва да продължим настоящите си усилия и да поддържаме правилното ниво на военни ресурси. Същевременно очакваме срокът на действие на Резолюция AL1846 на Съвета за сигурност на ООН да бъде удължен в близките няколко дни.
<P>
Няма място за самодоволство, въпреки казаното от мен. Пиратите разширяват дейността си далеч на изток в Индийския океан, а с края на сезона на мусоните напоследък станахме свидетели на нова вълна от нападения на север и североизток от Сейшелските острови, които се намират на голямо разстояние. Не по-малко от 11 кораба са задържани понастоящем след нападения в т.нар. сомалийски басейн с общ екипаж от 250 души.
<P>
Чрез операция "Аталанта" подсилихме капацитета си в тази отдалечена морска зона. Допълнителен патрулен самолет беше развърнат на Сейшелските острови и мога да оповестя, че един шведски военноморски патрулен самолет ще се присъедини към силите ни там. Посочените действия се оказаха полезни. Временно са взети или планирани допълнителни предпазни мерки на национално ниво от страна на Франция, а от скоро и на Испания. Тези мерки предлагат уместен и ефективен отговор на заплахите.
<P>
Тук ще спомена и защитата на международно признатия транспортен коридор през Аденския залив. Това е препоръчителният маршрут за преминаване през залива. Всички кораби се възползват от военноморската защита, независимо под чий флаг пътуват. Към този момент там са разположени военноморски сили на Европейския съюз, НАТО и ръководените от САЩ коалиционни военноморски сили при много добро координиране на патрулите и необходимото сътрудничество за разузнавателни цели, което такава операция изисква.
<P>
Китай изяви желание за включване в координирания механизъм и участие в защитните действия. Това означава, че е необходимо наличните механизми да бъдат усъвършенствани и разширени. В обозримо бъдеще Китай и военноморски сили на други страни могат да поемат отговорности. Други държави като Русия, Индия и Япония също разгърнаха военноморски сили и следва да бъдат поканени да се присъединят възможно най-скоро към този механизъм. Координираните действия са ключът към успеха.
<P>
Известно ми е, че Парламентът проявява интерес към значително по-трудния въпрос за съдебните дела срещу лица, заподозрени в извършването на пиратски действия, заловени от сили на операция "Аталанта". Към момента броят им е 75 и се намират в кенийски затвори. Съдебният процес включва девет различни съдебни дела, които представляват значително допълнително бреме за кенийската съдебна система. Разбира се, правилното провеждане на въпросните дела е от особена важност, ако искаме да поддържаме възпиращия ефект на "Аталанта" и цялостната правдоподобност на нашите усилия срещу пиратството. Важен допълнителен принос в тази област, за който вярвам сте информирани, е скорошното споразумение със Сейшелските острови за депортиране на лица, заподозрени в извършване на пиратска дейност. Пиратството е много доходоносен бизнес и е важно да предприемем действия от различно естество във всяко едно отношение, за да намалим възможността пиратите да печелят пари от провеждането на подобни, наистина жалки операции.
<P>
Накрая, действията, които предприемаме в крайбрежните води, не могат да заместят действията, които трябва да се предприемат вътре в Сомалия и за самата Сомалия, но както отбелязах по-рано, това не е област, в която може да бъде постигнат незабавен успех. Ще трябва да продължим военноморската операция, което изисква на първо място да бъдем готови да поемем дългосрочен ангажимент за военни средства; на второ място - да засилим координираното сътрудничество между всички сили и международни организации, включени в операцията; и на трето място - да подпомогнем развитието на местния морски капацитет. Не бива цялото бреме да пада върху нас. Международните морски организации като Контактната група относно пиратството следва да имат важна роля тук.
<P>
В заключение, това е една от областите, в които демонстрирахме капацитета на Европейската политика за сигурност и отбрана (ЕПСО) през последните години. Преди няколко години малцина от най-амбициозните тук биха предвидили, че ще изпратим военноморски сили на Европейския съюз в Аденския залив или Индийския океан. Неотложни хуманитарни и други причини ни накараха да предприемем това действие, което - в рамките на възможното - се доказа като една относително успешна операция. Все пак нека не храним илюзии - още много предстои да бъде направено. Необходимо е да продължим операцията, като подкрепата на Парламента е много важна в това отношение.
<SPEAKER ID="364" NAME="Бенита Фереро-Валднер" LANGUAGE="EN">
Г-жо председател, този път фокусът върху проблема със Сомалия е по-обширен - включва и елиминирането на основните причини за бедствието с помощта на устойчиви методи. Комисията винаги е твърдяла, че пиратството може да бъде окончателно изкоренено чрез справяне с основните причини за възникването му, започвайки с нестабилността в Сомалия и нуждите за развитие на страната, което доказва крайната бедност, включително масовата неграмотност и уязвимост.
<P>
Ето защо използването на всестранен подход за справяне с предизвикателствата пред сигурността и развитието в Сомалия е от особена важност, както вече беше споменато. Подходът изисква установяването на функционираща държавност, способна да налага спазване на законите и да осигурява поне основни услуги. Междувременно, в дългосрочен план, упражняването на власт, както и изграждането на институции и осигуряването на сигурност, образование и икономическо развитие са необходимите предпоставки за изкореняване на стимулите, които понастоящем превръщат сомалийците в пирати.
<P>
По отношение на сигурността е важно да предприемем светкавичен подход. Както знаете, Африканският съюз играе ключова роля не само чрез мисията на Африканския съюз в Сомалия (Amisom), която е въоръжената сила на Африканския съюз, осигуряваща сигурността на преходното федерално правителство в Могадишу. Посредством Инструмента за мир в Африка Европейският съюз е основен донор на Amisom, предоставяйки финансиране за подпомагане на силите на Африканския съюз. Новото споразумение за принос на стойност 60 млн. евро беше наскоро финализирано. То е част от обещанието, което Комисията направи на конференцията в Брюксел през април тази година. Общият стратегически документ за периода 2008-2013 г. определя помощта, която Комисията следва да окаже на Сомалия. За да бъдем по-точни, програмата на ЕК за подпомагане на Сомалия разполага с бюджет от общо 215,4 млн. евро от Европейския фонд за развитие (ЕФР) за периода 2008-2013 г.
<P>
Операция "Аталанта", първата военноморска операция на ЕС, скоро ще чества своята годишнина. Всъщност тя e един успех, който възпрепятства пиратството и повиши осведомеността на корабоплавателната общност по отношение на мерките за най-добра самозащита. Независимо от това всички знаем, че има още много какво да се направи. Успоредно с операция "Аталанта" Комисията използва инструмента за стабилност. Както председателят на Съвета току-що отбеляза, това е финансов инструмент в подкрепа на кенийската съдебна система, тъй като Кения заведе съдебни дела срещу лица, заподозрени в извършване на пиратски действия, заловени от сили на операцията. Необходимо е да се премахне всяка възможност за безнаказаност. Подкрепата за кенийската съдебна система включва комплекс от мерки за изграждане капацитета на прокуратурата, полицията, съдебните и затворнически услуги. Програмата се изпълнява с помощта на Службата на ООН по наркотиците и престъпността (СНПООН) и е на стойност от 1,75 млн. евро.
<P>
В по-широк смисъл, развитието на регионалния морски капацитет е също важна част от гарантирането на сигурност в областта. Комисията подкрепя прилагането на т.нар. Кодекс за поведение, приет в Джибути от Международната морска организация (ММО), като отново се използва нашият инструмент за стабилност. Програма, ангажирана с определени критични морски маршрути през Африканския рог и Аденския залив, ще подпомага създаването на регионален център за обучение, отговарящ за морските дела в Джибути. Центърът ще се фокусира върху изграждането на капацитета и обучението на служителите на морската администрация и бреговата охрана на района, включително от Сомалия, Пунтленд и Сомалиленд, доколкото това е осъществимо. През 2009 г. беше предвидено и финансирането на регионален център за обмен на информация в Сана, Йемен. Първият етап от програмата вече действа. Започнати са проучвания за техническите възможности.
<P>
Позволете, преди да приключа, да обърна внимание на друга значима тема. Комисията развива интегрирана морска политика, включително и във външнополитически аспект, както и интегрирано морско наблюдение на секторите и границите, за да придобием ясна представа за действията по море, оказващи влияние, заедно с редица други фактори, върху морската безопасност и сигурност, и изпълнението на общите правни разпоредби.
<P>
Настоящото шведско председателство постави началото на съществени усилия за осигуряване на съгласуване между стълбовете на морската политика на ЕС, обезпечавайки връзката между дейността на Общността и дейността по второто звено, особено тази на Европейската агенция по отбрана. Считаме, че интегрирането на морско наблюдение има голям потенциал за подпомагане на операциите на ЕС срещу пиратството. Събирането на данни за морското наблюдение от различни източници предоставя на съответните морски органи възможност за по-информиран начин на вземане на решения и реагиране.
<P>
Всички тези дейности от различен характер, очертани в резолюцията на ЕП от октомври миналата година, съставляват приноса на Комисията към борбата срещу пиратството.
<SPEAKER ID="365" NAME="Cristiana Muscardini" LANGUAGE="IT">
Г-жо председател, г-н министър, г-жо член на Комисията, госпожи и господа, приветстваме с огромно задоволство удължаването на срока на действие на операция "Аталанта".
<P>
Опитах да посветя последните 10 години на проблема Сомалия и не мога да отрека, че в повечето случаи Европа не действаше достатъчно бързо.
<P>
Ситуацията в Сомалия става все по-драматична с всеки изминал ден. Причина за това са последиците от международния тероризъм, проблемът с пиратството и човешката трагедия на милиони души, по-специално жени и деца, които преживяват насилие, подложени са на глад всеки ден и често са принудени да бягат през пустинята в опит да потърсят убежище на европейските брегове.
<P>
Заедно с борбата срещу тероризма трябва да предприемем действия, които да дадат нова надежда за икономиката на региона и да упражняваме европейски контрол над ситуацията в бежанските лагери в Либия. Получихме доклади за изключително сериозната обстановка в тези лагери, описващи насилието и липсата на зачитане на правата на човека, особено по отношение на сомалийските жени.
<P>
По време на форум, организиран от групата на Европейската народна партия (Християндемократи), постоянният представител на преходното правителство на Сомалия в ООН, д-р Yusuf Mohamed Ismail Bari-Bari, посочи, че страната обеднява все повече от незаконния риболов по бреговете си, както и че много от пиратите са бивши рибари, които не са получили справедливост и внимание.
<P>
По тази причина трябва да се борим усърдно с тероризма и да се стремим за установяване на справедливост, надежда и икономическо развитие в една страна, превърнала се в мъченик на годините на война.
<SPEAKER ID="366" NAME="Roberto Gualtieri" LANGUAGE="IT">
Г-жо председател, госпожи и господа, нашата цел е чрез разискването и резолюцията, която в групата на Прогресивния алианс на социалистите и демократите в Европейския парламент ще одобрим утре, да изразим категоричната си подкрепа към ангажимента на Европейския съюз за борба срещу пиратството. Същевременно искаме да изразим загрижеността си за драматичния характер на ситуацията в Сомалия, подчертаващ нуждата от предприемане на незабавни действия за засилване сигурността в страната с цел да се справим с основните причини за появата на явлението пиратство.
<P>
Операция "Аталанта" е едно успешно начинание, което позволи транспортирането на 300 000 тона помощи и подобри безопасността на морския трафик в Аденския залив, демонстрирайки капацитета и допълнителната оперативна и политическа стойност на ЕПСО.
<P>
Едновременно с това е необходимо да поемем по-голям европейски ангажимент, съвместно с Африканския съюз, за подкрепа на мирния процес от Джибути. По тази причина, независимо че сме на ясно с трудностите и рисковете, изразяваме подкрепата си за възможността за разполагане на мисия на ЕПСО в Сомалия, която Съветът проучва.
<P>
Надяваме се, че в контекста на измененията и разискването всички групи ще дадат своя принос в утвърждаването на това послание, вместо да паднат в капана и да използват една драматична ситуация, подобна на тази в Сомалия, като извинение за политическа критика в определени държави, която няма нищо общо с разискването и работата на Парламента.
<SPEAKER ID="367" NAME="Izaskun Bilbao Barandica" LANGUAGE="ES">
Г-жо председател, за да елиминираме пиратството, трябва да подкрепим социалното и демократично развитие на Сомалия. В допълнение, призоваваме европейските риболовни кораби в южната част на Индийския океан да бъдат защитавани от пиратски нападения от силите на операция "Аталанта" подобно на търговските кораби. Призоваваме да бъде осигурен военен ескорт, тъй-като това е най-ефективното решение, както и най-евтиното. Международната морска организация също препоръча прилагането му. Желаем лицата, арестувани и обвинени в пиратство, да бъдат съдени в страните от региона съгласно договора с Кения и Сейшелските острови от март 2008 г.
<P>
Всичко това е необходимо, поради нарастващия риск риболовни кораби да бъдат нападани и отвличани в региона. Ще припомним, че Парламентът открито разкритикува тази ситуация преди година. Независимо от това Комисията призна, че никакви действия не са предприети по въпроса. Междувременно пиратите продължават да извършват нападения.
<P>
Последната жертва, корабът "Алакрана", беше държан в плен почти 50 дни. Нека припомним, че съответните кораби се считат за риболовни съгласно европейски споразумения за риболов и извършват законна дейност в международни води под контрола на съответните компетентни органи.
<P>
Ето защо трябва да засилим защитата на кораби от такъв тип.
<SPEAKER ID="368" NAME="Reinhard Bütikofer" LANGUAGE="DE">
Г-жо председател, г-н действащ председател на Съвета, г-жо член на Комисията, операция "Аталанта" е един успешен принос на ЕС към сигурността в Африканския рог и трябва да бъде продължена. Все пак Европейският съюз има и по-голямо съвместно задължение, включително да не си затваря очите пред незаконния износ на токсични отпадъци или незаконния риболов, които ощетяват интересите на Сомалия. Затова трябва да приемем последователен подход за справяне с проблемите.
<P>
Резолюцията, която утре ще гласуваме, поема в погрешна посока в две отношения и ние не одобряваме този подход. Не е правилно да се иска сега да се променя мандата на операция "Аталанта" както във връзка с разширяване на територията на действие, така и по отношение на опита на някои колеги в залата да разширят обхвата на операцията, като включат риболова. Искаме мандатът да остане непроменен.
<P>
Второ, съмнителен е въпросът дали да започваме мисия за обучение на ЕПСО, която не е подходящо обоснована и която няма да предостави нагледен принос към изграждането на държавността в Сомалия. Нека работим предпазливо, а не припряно.
<SPEAKER ID="369" NAME="Willy Meyer" LANGUAGE="ES">
Г-жо председател, напълно подкрепяме първата част от изявлението на г-жа Фереро-Валднер. Именно в това е същността и причината за проблема. Докато не се справим с причината, няма надежда и за успеха на въздушното или наземно военно разрешаване. По отношение на предполагаемо морско решение длъжностното лице, отговарящо за операция "Аталанта", ясно заяви вчера, че не е възможно прилагането на подобен подход към пиратството. Искам да припомня на Парламента, че Съединените щати опитаха да разрешат проблема с наземни военни средства, но се провалиха.
<P>
Следователно ще е грешно да се връщаме към помощ за развитие и решения, касаещи управлението на страната. Никакво военно решение не е възможно, както не е възможно да изземаме функциите на въоръжените сили, подобно на испанското правителство. Не бива да заменяме армията с частни охранителни фирми, оборудвани с военни оръжия. Със сигурност не това е решението. Решението е да сложим край на всички видове пиратска дейност. Имам предвид да сложим край на пиратството в Сомалия и на чуждестранното пиратство, което причинява щети в сомалийски териториални води.
<SPEAKER ID="370" NAME="Niki Tzavela" LANGUAGE="EL">
Г-жо председател, международните наблюдатели отбелязаха, че решението на проблема с пиратството се корени в постигането на политическа стабилност в района - нещо, което всички желаем, особено ние, гърците, тъй като гръцкото корабоплаване в региона търпи тежки поражения от пиратството.
<P>
Г-жо член на Комисията, казаното от Вас ме изненада приятно. До този момент единствената информация, с която разполагахме от международните медии и от всички страни, беше за напредъка на военните операции. Изненадахте ме. Възнамерявах да Ви задам този въпрос: какъв е напредъкът на политическите сили в държавата към днешна дата, тъй като сега се фокусираме върху факта, че за да разрешим проблема, се нуждаем от политическа стабилност в Сомалия. Благодаря за предоставената ни информация и трябва да отбележа, че ще е от полза за Парламента и ангажираните по темата с политическата намеса медии да бъдат предоставяни по-подробни сведения.
<SPEAKER ID="371" NAME="Luis de Grandes Pascual" AFFILIATION="PPE">
(ES) Г-жо председател, г-жо член на Комисията, г-н действащ председател на Съвета, Испания току-що преживя болезнена ситуация, при която кораб на име "Алакрана" и целият му екипаж бяха подложени на изнудване, унижения и безброй рискове.
<P>
В Испания беше потърсена отговорност на правителството, както е уместно в този случай. Ще говорим за Европа и само за Европа в Парламента. Следователно трябва да се отбележи, че след една година, в която търсехме дипломация и решителност, постигнахме положителен резултат.
<P>
Все пак операция "Аталанта" е недостатъчна. Необходимо е да разширим нейния обхват и да я направим по-гъвкава, да осигурим защита не само по маршрутите на доставка на хуманитарни помощи, но и на риболовните и търговски кораби на Общността. Те се нуждаят от защита. Ето защо в резолюцията, която предстои да бъде одобрена утре, ще призовем Европейския парламент и неговите институции да поемат определени ангажименти.
<P>
Това, което искаме да направим, е да кажем "да" на категоричната позиция на страните, защитаващи своите кораби с въоръжените си сили с цел да възпрат и ако е необходимо отстранят със законни средства пиратските действия. Да кажем "не" на прибягването до услугите на частни охранителни предприемачи - ход, който според ММО носи известен риск от проява на ненужна жестокост. Да кажем "не" на пасивното и дилетантско отношение на правителствата, правещи живота на пиратите лесен. Все пак да кажем "да" на дипломацията, "да" на помощта за Сомалия и "не" на необоснованите обвинения в незаконен риболов.
<P>
Корабите на Общността извършват законен риболов съгласно международните ни споразумения и имат право на защита. Институциите на Общността са морално задължени да я осигурят.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Всички сме загрижени за сложната и опасна ситуация в Сомалия и влиянието й върху сигурността в региона. Същевременно целият свят е свидетел на проблемите, които страната изпитва в резултат от морското разбойничество и неговите последици за корабоплаването във водите около Сомалия. За да се справим със ситуацията, очевидно се нуждаем от интегриран подход, както членът на Комисията Фереро-Валднер отбеляза по-рано.
<P>
Използвам възможността да изкажа нашата оценка за отличната работа, която операция "Аталанта" свърши до този момент. Тези усилия са много важни, тъй като достъпът до района е от решаващо значение за международната търговия и транспортирането на стоки. Желанието ни е моряците на борда на търговските кораби и рибарите, работещи в региона, да имат възможност да вършат работата си безопасно. Считаме, че това е важно. По тази причина нека продължим да подкрепяме дейността на мисията. Нека също така помислим какво още можем да направим. Както членът на Комисията правилно посочи, нека едновременно с това изкореним източника на проблема - ефективно и по различни начини.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Г-жо председател, Сомалия е държава, която се намира в постоянно критично положение и е без правителство от почти 20 години. Ние, в Европейския съюз, трябва да променим настоящата ситуация. По тази причина подкрепяме работата на Комисията, но сме скептично настроени относно новата мисия на ЕПСО и плана за обучение на 2 000 войници на преходното правителство в Сомалия.
<P>
Каква е истинската цел на мисията? Какво е цялостното политическо виждане за Сомалия? С какво можем да допринесем за настоящите проекти за обучение на САЩ и Франция? Не разбираме какъв ще е приносът на подобна мисия за изграждането на държавността. Каква е легитимността на преходното правителство? Защо му оказваме подкрепа? Защо считаме, че войниците ще му помогнат? Как да противодействаме войниците да не се присъединят към военните диктатори, след като бъдат обучени? Считаме, че има още много въпроси, свързани с мисията, преди да имаме възможност да започнем да я планираме. Преди всичко не виждам с какво Европейският съюз може да е полезен и съм уверена, че парите могат да бъдат по-ефикасно изразходвани за други проекти, по които Комисията вече работи.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Г-жо председател, ако ще се опитваме да разберем какво се случва във водите на Индийския океан, е необходимо да се заемем с въпроса с пиратството по отговорен начин, въздържайки се от демагогски изявления и политически пристрастия. Казвам това въпреки изявленията, които имах нещастието да чуя в Парламента. Някои колеги използваха възможността да атакуват правителството на Испания по време на изказванията си. Искам да отбележа, че гореспоменатото правителство беше използвано като инструмент за популяризиране и реклама на операция "Аталанта", която днес оценяваме. Ясно е, че тя е незадоволителна и трябва да бъде засилена.
<P>
По тази причина искам да отправя молба към Съвета операцията да бъде засилена, да бъде разширен обхватът на защитените зони, за които носи отговорност, да бъде увеличен броят на служителите на място и да й бъдат предоставени допълнителни компетенции например наблюдение на пристанищата, от които корабите-майки на пиратите отплават. Ясно е, че "Аталанта" не може да бъде единственият механизъм за справяне със сомалийския проблем. Ето защо използвам възможността да призова всички загрижени страни да потърсят обща стратегия за Сомалия. Такава стратегия трябва да включва помощ за развитие и политически диалог с преходното федерално правителство.
<P>
Също така призовавам Съвета да започне нова операция, успоредно с "Аталанта". Тя трябва да подпомага обучението и оборудването на силите за сигурност на федералното правителство на Сомалия, но и да изиска поемането на по-голям ангажимент за зачитане на правата на човека и принципите на правовата държава.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="375" NAME="Luis de Grandes Pascual" AFFILIATION="PPE">
(ES) Считате ли, колега, че е неуместно изказването, че на испанското правителство е търсена отговорност в Испания и че в Парламента трябва да се фокусираме върху разискванията за Европа и европейските мерки в подкрепа на операция "Аталанта"?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Г-н de Grandes Pascual, моля Ви, нека не си разменяме остри реплики. Това, което считам за неуместно, е да използвате правото си на изказване, за да критикувате правителството на Испания.
<SPEAKER ID="377" NAME="Georgios Papanikolaou" AFFILIATION="PPE">
(EL) Г-жо председател, факт е, че сомалийските пирати са заплаха за международното корабоплаване. Пиратството оказва влияние не само върху разходите и сигурността на морския транспорт, а най-важното - пречи на доставките на международни хуманитарни помощи за Сомалия и по този начин засилва сериозния недостиг на храни в страната. Трябва да отбележа, че държавите с дългогодишни традиции в търговското корабоплаване, например Гърция и другите страни от Средиземноморието, са особено засегнати. Съзнавам, че мисията на ЕС за борба с пиратството за защита на морския коридор в Африканския рог е важна стъпка. Необходимо е да разберем, че мерките, които обмисляме, принадлежат към сферата на фантазното и илюзиите. Когато бях малък, четях за тях в книжките с приказки. Сега те чукат на вратата ни и са видима заплаха, една реалност. Ето защо имаме нужда от координация. Трябва да убедим Съвета и Комисията да предприемат повече политически инициативи.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Г-жо председател, пиратството е изключително важна тема за Испания, тъй като засяга нашите риболовни кораби. Приветствам освобождаването на кораба "Алакрана" и поздравявам екипажа, собственика му и испанското правителство за положените усилия.
<P>
Изглежда рибарските кораби са мишена за пиратите, предоставяща категорични възможности за вземане на заложници. Както Съветът отбеляза, пиратите модернизираха тактиката си по море и суша. За тях това е едно доходоносно начинание и държавите-членки трябва да реагират на ситуацията.
<P>
Операцията EU NAVFOR за Сомалия (операция "Аталанта") беше успешна. Членът на Комисията отбеляза, че са били предприети редица действия, но ние имаме нужда от още и по-добри операции. Не бива в бъдеще рибарските кораби да бъдат уязвими. Трябва да ги защитаваме. Необходимо е да разширим региона, в който осигуряваме защита.
<P>
В крайна сметка, нуждаем се от решение по суша, тъй като проблемът възникна по суша. Както членът на Комисията подчерта, нужна е демократична стабилност. Призоваваме Комисията, в случай че се чувства подготвена да организира среща на високо равнище, посветена на пиратството в региона, в опит да намери решения по суша за това, което се случва по море.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Аз също съм възхитен от щастливия край на случая с "Алакрана", но се страхувам, че за съжаление, това може и да не е последният подобен проблем. Както беше отбелязано, важно е да си припомним, че пиратите намират прехрана не само благодарение на бедността, но и на недостатъците и пролуките в системата, която не функционира.
<P>
Тъжно и непростимо е, че се отвличат моряци, когато в края на краищата те просто вършат работата си. Жалко е, че точно те страдат от липсата на правителство не само в Сомалия, но и в района като цяло и извършват незаконен риболов или изхвърлят отпадъци, замърсяващи околната среда. За съжаление, г-н de Grandes Pascual, точно това се случва.
<P>
Несъмнено осъждаме всяко пиратско действие. Борбата с това явление изисква нещо повече от използването на войници и наемници. Всъщност ограничаването й до подобни измерения може да бъде дори контрапродуктивно и да доведе до застрашително ескалиране на конфликта. Особено като имаме предвид, че някои собственици на кораби с цел да засилят присъствието си в района поемат повече рискове, отколкото могат, като се придвижват в зони, далеч от защитените територии. По този начин създават опасност, с която трудно можем да се справим.
<SPEAKER ID="380" NAME="Carmen Fraga Estévez" AFFILIATION="PPE">
(ES) Г-жо председател, независимо от факта, че съществува незаконен риболов в Индийския океан, флотът на Общността не следва да се определя като незаконно действащ, както беше предложено тук. Той извършва риболовна дейност в рамките на законовите норми, с разрешителни, издадени по силата на Споразумението за партньорство в областта на рибарството между Европейската общност и Република Сейшели и Комисията по рибата тон в Индийския океан, която регулира и урежда улова на риба тон в региона.
<P>
Второ, всички кораби на Общността са снабдени със сателитна система за наблюдение. С нейна помощ органите за риболова и военните органи ще могат да установяват местонахождението им в реално време и във всяка част на денонощието.
<P>
Трето, на борда на флота на Общността има наблюдатели и се спазва строг режим на предоставяне на информация за риболовната дейност чрез корабни дневници и образци от улова. Наред с други мерки, в сила е и забрана за транспорт на стоки в открито море.
<P>
В заключение, целият флот на Общността е записан в регистрите на Комисията по риба тон в Индийския океан. Лично аз желая Комисията и Съветът да потвърдят, че европейският флот, извършващ риболов в района, действа в съответствие със законовите норми.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Г-жо председател, много искам да благодаря и да започна изявлението си с факта, че днес г-н Билд и членът на Комисията ни предоставят, по мое мнение, добра и сигурна информация. Според нея усилията на Европейския съюз са насочени в две области. Първата област е предоставянето на хуманитарна помощ, а втората - военните действия, като тези две области за щастие се оказват все по-ефективни. Независимо от това искам да попитам: не трябва ли да придаваме подобна значимост и на изграждането на държавност в Сомалия, тъй като това е една страна, лишена от собствено управление? Не е ли редно да изградим местна полицейска служба, както и ядро на военните сили? По мое мнение, в случай че не се отнасяме към тази трета област по начина, по който се отнасяме към останалите две, постигането на дългосрочен успех ще бъде затруднено.
<SPEAKER ID="382" NAME="Карл Билд" LANGUAGE="EN">
Г-жо председател, ще бъда много кратък. Сомалия е голям проблем за последните 20 години. Обсъдихме пиратството, но нека не забравяме за хуманитарната ситуация, която е едно бедствие. Да не забравяме за проблема с терористите и нестабилността на региона.
<P>
С течение на времето трябва да опитаме да се преборим с тях. Да бъдем реалисти. Международната общност, Обединените нации и други се бориха продължително с проблема в Сомалия. Честно казано постигнатите резултати са ограничени. Сравнително късно се включихме в тази тематика, що се отнася до опитите за справяне с положението в Сомалия. Опитваме се да постигнем известни цели.
<P>
Всички обявихме операция "Аталанта" за успешна, но нека не мислим, че тя ще разреши всички проблеми. Когато обсъждаме разширяването на обхвата на действието й в Индийския океан, говорим за много обширни територии. Дори и да развърнем всички военноморски сили на всички държави от Европейския съюз, не съм убеден, че ще постигнем пълен успех.
<P>
Част от пиратите трупат парични средства, които им дават възможност да инвестират в нови похвати за нападения, правещи проблема значително по-труден за разрешаване.
<P>
Споменатото не е причина да не предприемаме това, на което сме способни. Имайки предвид всички трудности, необходимо е да поемем ангажимент за подкрепа на преходното федерално правителство.
<P>
Точно това се опитваме да правим с помощта на различни програми за обучение. Има ли някаква гаранция, че те ще бъдат успешни? Не, няма. Единственото нещо, в което напълно можем да бъдем сигурни, е, че ако не опитваме, няма да постигнем нищо. Ако опитаме, е възможно да окажем положително въздействие. Ако не друго, поне успяхме да обезпечим доставките на Световната програма за изхранване за гладуващия и страдащ народ на Сомалия. Само по себе си това е нещо, с което трябва да се гордеем.
<SPEAKER ID="383" NAME="Бенита Фереро-Валднер" LANGUAGE="EN">
Г-жо председател, добре известно ми е, че това е тема от особена важност за някои държави-членки заради жертвите, които са дали, и поради срещнатите трудности. Гръцкият ни колега, който ми зададе въпрос, на който исках да отговоря, не присъства в залата. Възнамерявах да обясня какви действия предприехме и защо съобщих, че сме постигнали известен успех.
<P>
Както председателят ни отбеляза, в Джибути беше прието мирно споразумение и беше създадена международна контактна група, част от която е Комисията и в рамките на която, знам, нашият бивш колега, Louis Michel, понастоящем член на Европейския парламент, е правил усърдни опити за подпомагане и подкрепа на преходното правителство - все още най-доброто средство за установяване на стабилност в Сомалия. Това е най-важната ни задача и следва да я изпълним с дипломатическа и политическа помощ.
<P>
На второ място, необходимо е да подпомагаме и защитаваме корабите и екипажа им. Също така следва да предприемем това, което казах по-рано. Вероятно колегата, който се изказа последен, ме е чул - да изградим институции и капацитет, да опитаме да подпомогнем законодателния процес, да окажем помощ на населението - това е изключително важно. Само когато е налице по-голяма стабилност в страната и бъдат предприети стъпки за изкореняване на бедността, е възможно постигането на посочените цели. Всъщност това е изключително сложен процес.
<P>
С цел да бъдем от полза, освен всичко останало, сега подкрепяме 29 действащи проекта на обща стойност от 50 млн. евро - значителна сума за тези хора. Те са насочени към подпомагане на правителството, сигурността и гражданското общество, процесът на помирение и изграждането на институции. Крайната цел е да създадем функционираща държавност, способна да служи на сомалийския народ, и да се борим с тероризма. За съжаление, тероризмът е пуснал дълбоки корени там - в една напълно отслабена държава. Пред нас стои огромна задача.
<P>
Някой от колегите попита дали е възможно в бъдеще да организираме среща на високо равнище, посветена на пиратството. Ние от Комисията със сигурност няма да бъдем против, но считам, че това следва да е решение на държавите-членки, и по-специално вероятно на предстоящото испанско председателство. В случай че проявяват интерес, те трябва да направят постъпки в тази област.
<SPEAKER ID="384" NAME="Председател">
Внесени са шест предложения за резолюции на основание член 110, параграф 2 от Правилника за дейността.
<P>
Разискването приключи.
<P>
Гласуването ще се проведе утре (четвъртък, 26 ноември 2009 г.).
<P>
Писмени изявления (член 149)
<SPEAKER ID="385" NAME="Alain Cadec  " LANGUAGE="FR">
Г-жо председател, госпожи и господа, искам да изкажа неотменимата си подкрепа за резолюцията, тъй като тя подчертава уместността на операция "Аталанта" и нейния успех. Разбирам необятността на това, което искаме да постигнем, имайки предвид размера на територията, която трябва да бъде покрита. Все пак желая европейските риболовни кораби, работещи в зоната, да бъдат считани за силно уязвими и по тази причина да получат специална защита. Същите следва да бъдат определени като принадлежащи към категория 3.
<P>
Всъщност корабите, извършващи риболов на риба тон, са изключително уязвими. От една страна, притежават по-малък надводен борд, а от друга - са закотвени и неподвижни по време на риболов с мрежи, който обхваща период от четири-пет часа, когато е налице риск от пиратско нападение. Поради тези причини е оправдано специфичното изискване. Държа да отбележа, че класифицирането в рамките на операция "Аталанта" би било в допълнение към френските и испански операции за защита на борда на корабите.
<SPEAKER ID="386" NAME="Filip Kaczmarek  " LANGUAGE="PL">
Комисията и Съветът имат право - единственият възможен отговор на ситуацията в Сомалия е приемането на всестранен подход по отношение на конфликта, включващ координирани действия на всички страни, ангажирани с усилията за постигане на стабилност в района и елиминиране на пиратството. Непосредствената ни цел за справяне с него следва да бъде продължение на действието на операция "Аталанта". То трябва да включва разширяване на мандата, така че на рибарите също да бъде осигурена защита. За мен е необяснимо защо определени колеги са против това. Тъй като защитаваме търговското и туристическо корабоплаване, както и корабите, пренасящи помощи под формата на храна, е редно да направим всичко възможно, за да осигурим на рибарите безопасни условия на труд.
<P>
Същевременно не бива да забравяме дългосрочната цел, без която трайно решение на проблема с пиратството не може да бъде намерено. Обръщам внимание на мира, стабилността, елиминирането на бедността и развитието на страната. По тази причина в работата си в дългосрочен аспект е необходимо да се концентрираме върху:
<P>
• засилване на мисията AMISOM,
<P>
• разрешение за поддържане и изпълнение на оръжейното ембарго върху Сомалия,
<P>
• стабилизиране на страната с помощта на координирана и всеобхватна стратегия за действие, включваща Европейския съюз, Африканския съюз и САЩ,
<P>
• стремеж към подписване на дългосрочни споразумения за мир между страните и
<P>
• подкрепа за изграждане на действащи държавни институции в страната.
