<CHAPTER ID="007">
Награда "Сахаров" 2009 (обявяване на лауреата)
<SPEAKER ID="072" NAME="Председател">
Бих искал да започна с важна информация относно наградата "Сахаров" за 2009 г. Тази сутрин на Председателския съвет на Европейския парламент наградата "Сахаров" за 2009 г. беше присъдена на "Мемориал" - организацията на Олег Орлов, Сергей Ковальов и Людмила Алексеева и на всички останали защитници на правата на човека, които тази организация представлява. Ние връчихме тазгодишната награда на "Мемориал". Искрено се надяваме, че по този начин ще допринесем за прекратяване на постоянния страх, несигурност и насилие във връзка със защитниците на правата на човека в Руската федерация.
<P>
Ние също така се надяваме да засилим нашето послание, че активистите на гражданското общество трябва навсякъде да могат свободно да упражняват основните си права на свобода на мисълта, свобода на словото и свобода на писмената реч. Ние трябва да имаме свободата да следваме нашата мисъл, защото това е от първостепенно значение за установяване на истината.
<P>
Позволете ми да споделя с вас голямото си удовлетворение от възможността да обявя наградата като председател на Европейския парламент и, по-специално, като човек, който идва от редовете на "Солидарност". Преди време ние имахме сериозни проблеми, много сходни с тези, пред които днес са изправени нашите колеги и партньори в Руската федерация. Аз съм много радостен, че накрая истината и свободата винаги побеждават. Така беше в много държави от Централна и Източна Европа. Фактът, че днес руснаци, които търсят истината, не могат да вършат свободно работата си, е основен проблем за цяла Европа, а така също и лична трагедия за тях самите. Целта на тази награда е ние, членовете на Европейския парламент, да изразим пълната си подкрепа за тяхната дейност.
<P>
(Ръкопляскания)
<P>
Искам да наблегна на няколко основни въпроса: от 1988 г., което е преди повече от 20 години, Европейският парламент въведе официално ежегодната награда "Сахаров" за свобода на мисълта, с която да удостоява лица и организации за техния принос към развитието на правата на човека и основните ценности.
<P>
Днес ние също така трябва да си спомним за всички онези изключителни хора, които със собствените си усилия и ангажираност се противопоставиха на грубата реалност на потисничество, преследвания и осъждане на изгнание. Те често са "обикновени" хора, които проявяват изключителна смелост и ангажираност. Те често рискуват много, дори живота си. Ние присъдихме наградата на писатели, журналисти, политици, професори, юристи и организации, които се борят за свобода и право на труд, и дори сдружения на жени, борещи се против насилственото изчезване. Свободата на мисълта е общочовешка ценност.
<P>
Искам да използвам случая, за да кажа, че двете кандидатури, които не получиха наградата "Сахаров" тази година, имат нашата голяма подкрепа и че ние следва да споменем и техните имена като лица, които са ни направили особено силно впечатление. Фактът, че споменаваме техните имена, фактът, че те са с нас при толкова разисквания, говори много за нашата голяма подкрепа за това, което са направили. Нашето голямо уважение и дълбоко признание заслужава не само лауреатът на наградата, но също така и предложените кандидати.
<P>
(Ръкопляскания)
<P>
Церемонията по връчване на наградата ще се състои в сряда, 16 декември, в Страсбург.
