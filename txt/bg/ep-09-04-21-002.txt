<CHAPTER ID="002">
Изявление на председателството
<SPEAKER ID="006" NAME="Председател">
Госпожи и господа, при най-опустошителното земетресение в Италия за последните десетилетия 295 души в района на Абруцо загубиха живота си по ужасен начин. Най-много пострада град Л'Акуила. Всички ние сме потресени от разрушителната сила на това природно бедствие и трагичните последици от него. Почти 40 000 души останаха без дом след основния трус и множеството вторични трусове. Установено е, че една от три къщи в провинция Л'Акуила, която беше най-силно засегната, е била разрушена или повредена. От името на Европейския парламент, искам да използвам възможността да изразя на днешното пленарно заседание нашето най-искрено съчувствие към всички пострадали от това ужасно земетресение.
<P>
Бих искал също така да поднеса, от името на всички присъстващи, нашето най-искрено съчувствие и съболезнования на семействата на загиналите, както и солидарността с Италия, нейните граждани и органи в този тъжен момент. Скърбим за загиналите, ранените и тези, останали без дом, както и всички, пострадали от това бедствие. Бих искал да ви помоля да станем на крака и да почетем с мълчание тяхната памет.
<P>
(Парламентът запазва едноминутно мълчание със ставане на крака)
<P>
Благодаря ви.
