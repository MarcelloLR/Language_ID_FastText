<CHAPTER ID="006">
Данни от досиетата на пътниците (PNR данни) (разискване) 
<SPEAKER ID="131" NAME="Председател">
Следващата точка са изявленията на Съвета и на Комисията относно данните от досиетата на пътниците (PNR данни).
<SPEAKER ID="132" NAME="Диего Лопес Гаридо" LANGUAGE="ES">
Г-жо председател, съгласно Договора от Лисабон председателството на Съвета внесе в Парламента две споразумения относно използването на данни от досиетата на пътниците, известни като "PNR споразумения", едното от 2007 г. със САЩ и другото от 2008 г. с Австралия. Ние поискахме от Парламента да даде одобрението си и на двете споразумения, за да могат да влязат в сила постоянно, тъй като в момента те се прилагат само временно.
<P>
Съгласно Договора от Лисабон Парламентът може да реши дали да одобри или не споразуменията, които определят условията, при които PNR данни за пътници във въздухоплавателни средства, летящи от Европейския съюз, могат да бъдат споделяни с трети страни.
<P>
Съветът разбира загрижеността на Парламента - в съответствие с това, което току-що разисквахме - особено във връзка със събирането и споделянето на такива лични данни, свързани с факта, че едно лице е включено в списъка на пътниците, които ще летят извън ЕС. Затова Съветът поиска от Комисията да предложи общ насочващ документ в това отношение.
<P>
Трябва да кажа, че предложението за резолюция, което видяхме, е съвсем уместно, като освен това ние приветстваме конструктивната позиция да не се гласува по споразуменията засега и факта, че предложението за резолюция изисква подходящ механизъм за преглед на споразуменията.
<P>
В случая със САЩ е вярно, че вече съществува доклад, който прави преглед на действието на споразумението, и Съветът ще заяви своята позиция, след като Комисията предложи и внесе своите препоръки за ново споразумение със САЩ. В случая със споразумението с Австралия все още не е направен преглед на това доколко добре работи то. Комисията ще трябва да реши дали ще изчака такъв преглед на споразумението преди да определи нов мандат за преговори.
<P>
Когато Комисията предложи нови мандати за преговори със САЩ и Австралия, Съветът ще ги проучи внимателно. В това отношение той, разбира се, ще вземе предвид желанията на Парламента, както винаги.
<P>
Що се отнася до искането на Съвета до Комисията за по-широко, по-общо регулиране на използването на PNR данни, не бива да забравяме, че още през 2007 г. Комисията предложи рамково решение. По време на шведското председателство обаче беше взето решение да не се провежда разискване по това рамково решение, тъй като шведското председателство основателно считаше, че предвид предстоящото влизане в сила на Договора от Лисабон, темата ще бъде предмет на съвместно вземане на решение с Парламента и затова разискването трябва да включва и Парламента.
<P>
Като следствие от това председателството понастоящем не може да заеме позиция по отношение на съдържанието на бъдещата обща схема за данните на пътниците, които са включени в списък на пътници за пътуване извън Европейския съюз, докато Комисията не предложи директива за използването на такива данни и не се проведе разискване с Парламента по процедурата на съвместно вземане на решение, която процедура се прилага след влизането в сила на Договора от Лисабон на 1 декември миналата година.
<P>
При всички случаи в това отношение нашите идеи са до голяма степен в съответствие и съгласувани с критериите и позициите, които могат да се изведат от предложението на Парламента за резолюция, което за момента е само предложение. Бих желал да подчертая три точки от него. Първо, данните могат да бъдат използвани само за целта, за която са събрани, което е подобно на това, което казахме преди по отношение на споразумението СУИФТ; второ, събирането на такива данни трябва да става в съответствие с нашето законодателство за защита на данните; и освен това трябва да има поредица от гаранции и предпазни мерки относно прехвърлянето на такива данни на трети страни.
<P>
Считам, че това са три важни принципа. Те са в предложението за резолюция и в това отношение ние сме съгласни с предложението.
<SPEAKER ID="133" NAME="Сесилия Малмстрьом" LANGUAGE="EN">
Г-жо председател, значението на събирането на PNR данни се признава от все по-голям брой държави по света, включително държави-членки на ЕС. Те използват такива данни в борбата срещу тероризма и други тежки престъпления.
<P>
За да се осигури спазването на основните принципи за защита на данни и използването на PNR данни само за конкретните цели на правоприлагането, ЕС е подписал споразумения с редица държави относно трансфера и използването на PNR данни. Две от тези споразумения, със САЩ и с Австралия, са пред вас за вашето съгласие да бъдат сключени.
<P>
С вашата резолюция вие предлагате да бъде отложено гласуването на съгласието и призовавате Комисията да предложи поредица от изисквания за всички споразумения относно PNR данни с трети страни. Вие призовавате също така Комисията да проведе наново преговори за тези споразумения на базата на нови насоки за преговори, които трябва да отговарят на тези изисквания. Считам, че това е мъдра стратегия.
<P>
Във вашата резолюция вие споменавате и споразумението за PNR данни с Канада. Това споразумение е свързано с набор от канадски ангажименти и решение за адекватност на Комисията. Валидността на тези документи изтече на 22 септември миналата година и следователно трябва да се проведат преговори за ново споразумение с Канада.
<P>
От практическа гледна точка не беше възможно да се направи това преди септември 2009 г. Обаче това не намалява нивото на защита на PNR данните, предавани на Канада. Самото споразумение за PNR данните няма дата на изтичане; не е било прекратявано и следователно продължава да е в сила. Агенцията на канадските гранични служби потвърди в писмо до Комисията, до председателството на Съвета и държавите-членки, че ангажиментите й остават в пълна сила до влизането в сила на ново споразумение.
<P>
Искам да благодаря на докладчика г-жа Sophia in 't Veld и на другите политически групи за техния конструктивен подход към тези досиета, съгласно които споразуменията със САЩ и Австралия остават временно приложими до предоговарянето им. Междувременно аз ще предложа на Съвета комплект от три препоръки за насоки за преговори като част от пакет за PNR данните.
<P>
Пакетът ще се състои, първо, от съобщение относно глобална външна стратегия по отношение на PNR данните, включително набор от общи изисквания, които трябва да се спазват във всяко споразумение за PNR данни с трета страна; второ, две насоки за предоговаряне на споразуменията за PNR данните със САЩ и Австралия и насоки за предоговаряне на ново споразумение с Канада; и трето, ново предложение на Комисията за PNR данни от ЕС на базата на оценката на въздействието.
<P>
Този пакет ще отдаде дължимото внимание на вашите препоръки както са представени в резолюцията, но също и в резолюциите от ноември 2008 г. Освен това той ще вземе предвид и препоръките на Европейския надзорен орган по защита на данните, на работната група за защита на данните по член 29 и на националните органи по защита на данните. Считам, че е важно да представим система на ЕС за PNR данните едновременно с мерките за осигуряване на съгласуваност и последователност на вътрешната и външната политика на ЕС по отношение на PNR данните.
<P>
В заключение, приветствам резолюцията и ще действам в съответствие с тези препоръки. Очаквам с нетърпение да продължим работата с вас по темата.
<SPEAKER ID="134" NAME="Axel Voss" LANGUAGE="DE">
Г-жо председател, г-жо член на Комисията, г-н Лопес Гаридо, с анализа на PNR данните, както и със СУИФТ, се прави опит да се съгласува борбата срещу глобалния тероризъм и тежката престъпност с основните права на всички за защита на правото на неприкосновеност на личния живот и информационно самоопределение. Трябва да знаем обаче, че в тази ера на мобилност не може да има адекватна сигурност в Европа и по целия свят без ефективен и бърз обмен на данни.
<P>
В цифровата ера трябва също така да осигурим специална защита по отношение информационното самоопределение и правото на неприкосновеност на личния живот. Затова считам също така, че е от съществено значение да направим по-точно разграничение между данните, необходими за борбата с престъпността, и чувствителните лични данни. За мен няма съмнение, че трябва в споразумението твърдо да вградим контрол, право на обжалване, права на достъп, искове за щети, както и продължителност на периода на съхранение. Като използваме метода за изпращане на данни, трябва да се проверява дали може или е необходимо да има изключения в спешни случаи.
<P>
Що се отнася до използването на PNR данните, трябва да включим и тежките престъпления. За мен това включва правонарушения като детска порнография, трафик на хора, убийство, изнасилване, а също така и трафик на наркотици. По мое мнение това ще допринесе и за защита на личните права на засегнатите.
<P>
Считам, че е добре, че вземаме решение за споразумение относно PNR данните, за да развием базов модел за всички бъдещи споразумения от този род и да препоръчаме рамка за преговори на Комисията, за да вземе предвид нашите идеи за защита на данните. Може би в бъдеще ще има възможност и за обсъждане на борбата с тероризма и престъпността заедно с нашите трансатлантически партньори в обща институция. Това със сигурност също ще бъде стъпка към противопоставяне на глобализираната престъпност в глобален мащаб.
<SPEAKER ID="135" NAME="Birgit Sippel" LANGUAGE="DE">
Г-жо председател, има няколко основни неща, които искам да кажа във връзка със споразумението. Разбира се, че има сходства със СУИФТ, но има и различия. Ако Европейският парламент днес трябваше да гласува споразумението за PNR данни, нямаше да имаме друг избор, освен да гласуваме "не". Това е съвсем ясно. Все още има съществени възражения срещу него. Ще навляза в подробности още веднъж след малко. Затова не бях доволна, когато говорихме за отлагане на гласуването. Но за разлика от СУИФТ има определено добри причини за това отлагане. Въпреки това ще кажа съвсем ясно, че за нас това не означава, че гласуването може да се отлага безкрайно, така че да имаме временно споразумение в продължение на години. За нас е много важно бързо да стигнем до нов мандат за преговори, ако е възможно преди лятната пауза, за да можем бързо да постигнем яснота по подробните въпроси за това как трябва да работим с данните и какви данни трябва да бъдат включени.
<P>
Защитата на данните играе важна роля и тук искам да използвам възможността да се спра още веднъж на въпроса какви данни трябва да бъдат предавани. PNR данните включват 19 отделни елемента данни. Знам от разговори, които съм провела, че разбира се, е възможно - ако искате - да създадете личностни профили от тези елементи данни. Разбира се, онези, с които имаме такива споразумения, казват, че не се интересуват от това, няма да го правят и че съответните данни се изтриват. Но ако определени данни, които могат да бъдат използвани за създаване на личностен профил, не се използват изобщо, трябва да помислим дали всъщност да бъдат събирани или - ако постигнем споразумение - дали всички данни е необходимо да бъдат предавани. Това е решаващ въпрос. Трябва също така да проверим какво ниво на защита се предоставя на данни, които се предават. Знаем, че разпоредбите в двете споразумения със САЩ и Австралия са много различни. С оглед на по-нататъшни искания от други държави, които искат подобни споразумения, ние трябва да осигурим всеки път, когато стигнем до споразумение, да бъдат прилагани специални стандарти.
<P>
Също така трябва да разгледаме подробно въпроса как да се използват тези данни. Първоначално винаги се казваше, че те са за борба с тероризма. Сега обаче става въпрос и за тежки престъпления. Това може да се обсъди. Тук трябва да навлезем в повече подробности. Знаем, че дори в рамките на самия Европейски съюз правните системи и правната култура са много различни. Това може да означава, че дефиницията на това какво представлява тежко престъпление е напълно различна по отношение на вида престъпление. Това означава, че отново трябва да навлезем в подробности за това какво обсъждаме, когато казваме, че тежките престъпления също трябва естествено да бъдат включени.
<P>
Надявам се, че в бъдеще, с прилагането на споразумението, ние осигуряваме редовен обмен на информация между институциите. Действащият председател на Съвета посочи, че вече е направен първи преглед що се отнася до споразумението със САЩ. Официално ние още нямаме тези резултати. Това беше през февруари. В бъдеще желая не само да видя редовно изготвяни доклади, но също така тези доклади да бъдат предоставяни на разположение на Европейския парламент веднага.
<P>
Много е важно да се създаде унифицирано споразумение. Въпросът за данните трябва да бъде прегледан отново. Считам обаче, че въз основа на предишното обсъждане вероятно ще стигнем до добро споразумение, и затова гледам на по-нататъшните преговори като на нещо изцяло положително.
<SPEAKER ID="136" NAME="Sophia in 't Veld" LANGUAGE="EN">
Г-жо председател, като докладчик, първо, искам да благодаря на всички докладчици в сянка за тяхното отлично, приятно и плодотворно сътрудничество, в резултат на което се получи обща резолюция. Разбира се, това не е окончателен етап, тъй като нашите разговори по темата и текста ще продължат. Днес разглеждаме искането за съгласие от Съвета за двете споразумения със САЩ и Австралия.
<P>
Парламентът винаги е бил много критичен по отношение използването и трансфера на PNR данни. Всъщност през 2004 г. Парламентът поиска анулирането на споразумението със САЩ от Европейския съд. Затова би било непоследователно с предишните ни позиции да дадем съгласие безусловно.
<P>
Но тъй като Парламентът е отговорен и съдействащ както винаги, ние сме съгласни, че с отхвърлянето на двете споразумения ще създадем правна несигурност и практически затруднения за гражданите и превозвачите. Затова предлагаме да се суспендира гласуването и да се поиска от Комисията да разработи съгласуван подход към използването на PNR данни, основан на общ набор от принципи. Със задоволство отбелязвам, че Комисията и Съветът възприеха тази стратегия и че се ангажират да работят бързо и гъвкаво. Призоваваме по-конкретно Комисията да внесе пакета за PNR данните, както се нарича сега, преди лятната пауза.
<P>
Един такъв съгласуван общ подход изглежда прагматичен избор, след като повече и повече държави изискват трансфер на данни за пътниците. След това идва споразумението с изтекъл срок с Канада - или какъвто е там правният му статут, тъй като това не е съвсем ясно - както и захвърленото предложение за система на ЕС за PNR данни. Проекторезолюцията определя няколко основни принципа и минимални изисквания за пакета за PNR данните и те са, така да се каже, нашите условия за съгласие. Ключов елемент или ключова дума тук е пропорционалността, тъй като трябва да бъде демонстрирано убедително, че същата цел не може да се постигне с по-малко смущаващи средства. Това всъщност е ключът към всичко.
<P>
Необходимо е конкретно да разгледаме данните от предварителната информация за пътниците (API данни) и от Електронната система за разрешително за пътуване (ЕСРП) в този контекст. Необходимо е например да направим много ясно разграничение между масовото събиране и използване на данни за всички пътници с цел автоматизирано търсене като профилиране и подбор на данни, от една страна, и целево търсене на известни заподозряни, от друга страна, идентифициране на хора, които са например включени в списък на лица, на които са забранени полети или които са под наблюдение. Това е нещо съвсем различно и трябва много внимателно да направим разграничение.
<P>
Второ, трябва да има ясно и стриктно ограничение на целите в съответствие с предишните резолюции и трябва да настояваме данните да се използват само за целите на правоприлагането и сигурността и на базата на много прецизни дефиниции какво означава това: организирана международна престъпност и международен тероризъм. Необходимо е да изясним напълно, че именно за това говорим. Всякакво използване на PNR данни трябва да съответства на стандартите на ЕС за защита на данните. Наша основна отговорност е да представляваме интересите на нашите европейски граждани. Те имат право да знаят, че подкрепяме европейското право в международните отношения и в нашата вътрешна политика.
<P>
Накрая, признаваме необходимостта да се предоставят на правозащитните органи и на органите за сигурност необходимите средства да си вършат работата в ерата на безпрецедентна мобилност, но Европа има и задължение да защитава нашите права и свободи. Считам, че с предстоящия пакет за PNR данните имаме неповторима възможност да направим това по правилния начин.
<SPEAKER ID="137" NAME="Jan Philipp Albrecht" LANGUAGE="DE">
Г-жо председател, не искам да повтарям онова, което колегите съвсем основателно казаха преди мен, а по-скоро да направя няколко общи забележки.
<P>
Не зная дали сте гледали филма "Специален доклад". Ако не, препоръчвам ви да го гледате. В този филм правозащитните агенции на бъдещето използват така наречена система за предотвратяване на престъпления, за да се опитат да арестуват престъпниците преди да са извършили престъплението. Така наречените превантивни полицаи се опитват да предвидят бъдещето, като следят постоянно чувствата и начина на поведение на хората. Чудесно! Една привидно безпогрешна система, която най-после дава сигурност. След това самият главен следовател става цел и кулата от карти за игра се срива.
<P>
Не искам да ви дразня сега с преглед на този чудесен и все още важен филм с още повече подробности, но безконтролният достъп до цялата информация за пътниците за всички хора по света с цел профилиране и нищо друго се осъществява в САЩ поне от 11 септември 2001 г. насам. Този безконтролен достъп противоречи не само на всички разпоредби за защита на данните на ЕС, но и на основни конституционни принципи като презумпцията за невинност, правото на справедлив процес и забраната на произволната злоупотреба с власт.
<P>
Според нас споразуменията, договорени от ЕС със САЩ и Австралия относно достъпа до данни от досиетата на пътниците, са сериозно нарушение на европейските основни права и принципите на правовата държава и като Европейски парламент ние сме споменавали това по няколко повода, както вече поясни г-жа in't Veld. Като Европейски парламент ние не можем да ги подкрепим, а призоваваме Комисията и Съветът да внесат нов мандат, който поставя защитата на правата на гражданите по цял свят преди една такава система за предотвратяване на престъпления.
<SPEAKER ID="138" NAME="Ryszard Czarnecki" LANGUAGE="PL">
Г-жо председател, аз не съм известен филмов критик, какъвто е предишният оратор. Не искам нашето разискване да бъде разискване за кино.
<P>
Ако се върнем конкретно на темата на нашето разискване, трансферът на PNR данни, би следвало всъщност да е нещо очевидно. Такива данни някога се събираха с търговска цел, но днес те могат да послужат добре в борбата с престъпността. Но този легитимен въпрос се превърна в известен смисъл в елемент - да го кажем откровено - от някаква междуинституционална война, която продължава между Европейския парламент и Съвета от години. Не е добре, че едно предложение, което по мое мнение и по мнението на моята група е толкова важно и легитимно, беше внесено от Съвета независимо, без никакви консултации с Парламента. Защото по този начин това, което фактически е правно предложение, сега автоматически среща противопоставяне от страна на онези, които дори да са за трансфера на данни, искат да запазят Европейския парламент като силна институция, която се управлява от свои собствени закони и има силна политическа воля да взема съвместни решения.
<P>
Имам впечатлението, че в разискването относно PNR данните онези, които подкрепят трансфера на PNR данни, парадоксално се намират в противниковия лагер, защото не им харесва начина, по който Съветът се отнася с Парламента. Да го кажем направо - знаем от международния опит, че това не става за пръв път. Освен това дори някои от онези, които подкрепят трансфера на PNR данни, считат, че днес трябва да направим политическа демонстрация и да покажем на Съвета мястото му в естествената йерархия - с други думи, да накажем Съвета за неговата арогантност.
<P>
Накрая, както се казва в една полска поговорка, ние, независимо дали ни харесва, изхвърляме бебето заедно с мръсната вода. Ние, съвсем основателно, удряме плесница на Съвета, но от друга страна, в известен смисъл ограничаваме средствата си в борбата с тероризма, мафията и организираната престъпност.
<SPEAKER ID="139" NAME="Eva-Britt Svensson" LANGUAGE="SV">
Г-жо председател, за разлика от предишните оратори искам да поздравя г-н Albrecht за неговото сравнение с филмовия свят. Считам, че е важно от време на време да се допусне културата да насочи вниманието към критиките на обществото и това е нещо, от което бихме могли да се поучим в Парламента. Искам също така да благодаря на докладчика, г-жа in't Veld, за нейния ангажимент в защита на правото на неприкосновеност на личния живот и принципите на правовата държава по този въпрос, както и по много други.
<P>
Онзи ден испанското председателство каза, че пътуванията по въздух засягат правото на свободно движение, което е основно право. Това е нещо, което трябва да имаме предвид днес, когато обсъждаме PNR данните, защото намерението зад използването на PNR данните е да се реши кой има право да лети и кой няма това право. Естествено, това засяга нашите права - не само правото на свободно движение, но и тези по подписани международни конвенции за нашите политически и граждански права.
<P>
Целта на ЕС и на вътрешната мобилност е да се направи така, че вътрешните граници да изчезнат и за ЕС това да доведе до по-голяма свобода на движение. Това действа за определени хора, но за търсещите убежище, бежанците и т.н. - основната част от които са всъщност жени и деца - решението е дали имат право да бъдат допуснати да летят. За тези хора това може да бъде въпрос на живот и смърт. Затова е важно ние, в Парламента и в Комисията, наистина да се вгледаме внимателно как ще бъдат използвани PNR данните. Това засяга свободата на движение, но и националните конвенции и нашите граждански права.
<SPEAKER ID="140" NAME="Simon Busuttil" AFFILIATION="PPE">
(MT) Искам да направя три кратки бележки. Преди всичко, току-що говорихме за споразумението СУИФТ и казахме, че сме извлекли определени поуки. Считам, че една такава поука беше извлечена от Парламента, а именно, че по-голямата власт носи и по-голяма отговорност. Считам, че стратегията, възприета от Парламента по отношение на споразумението за PNR данните, демонстрира, че дори Парламентът е разбрал, че има повече власт, и затова е необходимо да поеме по-голяма отговорност. Това е нещо, което би било добре да подчертаем.
<P>
Второ, важно ли е това споразумение или не? По мое мнение то е наистина много важно. Нашата борба срещу тероризма е важна за сигурността на нашите граждани и ние носим голяма отговорност в това отношение. Ако възникне някакъв инцидент, нашите граждани ще се обърнат към нас и ще попитат: "Какво направихте, за да защитите нашата сигурност?".
<P>
Третата ми точка: поставя ли това споразумение въпроси относно защитата на данните и правото на неприкосновеност на личния живот на гражданите? Считам, че да. То поражда определена загриженост, която трябва да разгледаме подробно, за да можем да стигнем до споразумение, което може да гарантира и защити интересите на гражданите, особено по отношение на техните права на неприкосновеност на личния живот. Затова считам, че резолюцията пред нас е добра и добре балансирана. Тя показва ясно какво иска да постигне Парламентът по отношение на споразумението в стремежа си да докаже, че упражнява своите правомощия отговорно. Затова искам да поздравя докладчика по резолюцията за нейната работа по досието.
<SPEAKER ID="141" NAME="Saïd El Khadraoui" AFFILIATION="S&amp;D">
(NL) Г-жо председател, г-н Лопес Гаридо, г-жо член на Комисията, госпожи и господа, разискването по PNR данните прилича много на онова, което току-що проведохме относно СУИФТ. В основни линии говорим за търсене на задоволителен, приемлив баланс между сигурност и защита на правото на неприкосновеност на личния живот. И двете са важни, разбира се, като между тях трябва да бъде постигнат внимателен баланс. Проблемите в европейското въздухоплаване през последните дни показаха още веднъж важната роля, която играе пътническият и товарен транспорт в организацията на днешното общество. Почти всички ще пътуват по въздуха рано или късно.
<P>
Затова за нас е неприемливо десетки единици данни да бъдат прехвърляни и обновявани постоянно, често пъти несъзнателно, без да има железни гаранции за предотвратяване на злоупотреба; особено след като например властите в САЩ вече използват голямо разнообразие от източници на информация продължително, за да преценят дали едно лице е подозрително или не - от неговата молба за виза до процедурите за регистрация на пътници на летището. Преди няколко седмици сам видях в центъра за PNR данни във Вашингтон как цял екип работи денонощно, за да намали един първоначално груб списък от приблизително 5000 души всеки ден до малък списък на шепа хора, на които да се откаже достъп до територията на САЩ. Очевидно възможно е само административно обжалване на такава забрана за влизане на територията на САЩ.
<P>
Ясно е, че този поток данни трябва да бъде ограничен в известни рамки и че минималните условия, определени в резолюцията, трябва да бъдат вписани като ограничаване използването на тези данни само за откриване на тероризъм и международна престъпност. Съгласен съм с колегите, които казаха, че това наистина трябва да бъде добре дефинирано, че всичко това, разбира се, трябва да става в съответствие с европейските стандарти за защита на данните и че това важи и когато се предават данни по-нататък към трети страни, ако има такива случаи.
<P>
По мое мнение е необходимо също така да внесем повече яснота по отношение на "чувствителните" PNR данни, тъй като доста неща са предмет на тълкуване в това отношение. Затова подкрепям предложеното отлагане, за да дадем възможност да бъде представен нов мандат за преговори, рано или късно, който взема под внимание нашите въпроси. Отбелязвам конструктивната позиция на Съвета и Комисията и, като моите колеги, очаквам да има повече яснота преди летните месеци.
<SPEAKER ID="142" NAME="Judith Sargentini" AFFILIATION="Verts/ALE">
(NL) Напрежението наистина малко поспадна, госпожи и господа. Г-жа in 't Veld изготви великолепна резолюция, която беше възприета от Комисията и от Съвета. Това е отлично само по себе си и аз съм съгласна с нея: Мисля, че е много уместно да заявя в този момент, че изготвяме обща ясна насока за всички бъдещи споразумения за PNR данните, която взема предвид пропорционалността, което означава предаване само на данните, които са наистина и строго необходими за предвидената цел, а именно борбата с тероризма, и трябва да бъде ясно, че това е единствената цел. Тази насока трябва също така да предвижда реципрочност и да гарантира, че данните не могат да бъдат съхранявани в продължение на години, че действително има определени ограничения във времето и че защитаваме нашите основни права. Европейската конвенция за защита на правата на човека и основните свободи вече е обявена за задължителна и това също трябва да бъде отразено в такива споразумения за PNR данни. Затова си мисля, че сега е точният момент да се внесе това в Агенцията на Европейския съюз за основните права във Виена, и ще поискам това от Комисията.
<P>
Има още едно нещо, което трябва да вземем предвид, и то е, че стана обичайно гражданите да кореспондират с чужди държави - в този случай често пъти със САЩ - чрез предприятие, а именно въздухоплавателна компания, която няма нищо общо - не би трябвало всъщност да се нуждае от определени подробни данни за мен и не би трябвало да се опитва да играе тази посредническа роля. Нещо трябва да се направи в това отношение.
<SPEAKER ID="143" NAME="Cornelia Ernst" AFFILIATION="GUE/NGL">
(DE) Г-жо председател, свободата над облаците, както пееше някога певецът и авторът на песни Райнхард Мей, ще бъде заличена изведнъж от споразумението със САЩ за извличане на PNR данни. През август член на персонала от нашата група изпита лично ефекта, който вече има това ограничение. Тъй като властите на САЩ бяха включили името му в списъците за наблюдение във връзка с тероризма, самолетът, с който летеше, не беше допуснат да пресече въздушното пространство на САЩ. Както всички знаем в Парламента, това предизвика значителни неудобства и по-късно беше разкрито, че е било недоразумение.
<P>
Днес властите на САЩ вече получават най-различни данни - номера на кредитни карти, данни за резервации, предпочитания за места в самолетите, предпочитания за специална храна, IP адреси и информация за пътниците - без ясни разпоредби за защита на данните. Искам да кажа съвсем ясно, че отхвърляме това, както и прехвърлянето на всички данни, свързани с полетите, наричани PNR данни, което ще се случи сега. Не можем да го подкрепим така, както е формулирано понастоящем, защото не е за конкретна цел и не е пропорционално или полезно. Накрая, искам да кажа, че не бива да допускаме възникването на предварителен анализ на риска по модели на пътувания и поведение. Необходими са ни разпоредби за разкриване на информация като закона за защита на правото на неприкосновеност на личния живот на САЩ. Те трябва да бъдат открити за европейските граждани. Пътят към правни действия също трябва да бъде открит за тях.
<SPEAKER ID="144" NAME="Manfred Weber" AFFILIATION="PPE">
(DE) Г-жо председател, г-жо член на Комисията, г-н Лопес Гаридо, аз също искам първо да направя кратко сравнение с разискването по СУИФТ. За мен беше удоволствия да чуя представителят на Съвета да говори за специални цели в преговорите за това ново споразумение за СУИФТ. Затова съм доста изненадан от вида на въздействието и силата на Договора от Лисабон и изявлението на Парламента по отношение на Съвета, който сега иска да се яви като защитник на интересите на Европа. Надявам се, че сме под въздействието на същата движеща сила сега, когато говорим за PNR данни, и че съществува и ангажимент за борба в защита на европейските интереси.
<P>
Второ, искам да кажа, че считам, че всички сме съгласни, че от гледна точка на правната сигурност и за авиокомпаниите, и за гражданите, когато става въпрос за права за защита на данни, такива споразумения имат смисъл. Стандартите, които желаем, са ясно очертани в съвместната резолюция.
<P>
Трето, искам да спомена един въпрос, който не е пряко свързан със споразуменията, но определено е свързан с темата, с други думи, разискването в Съвета дали и на нас е необходима, или трябва да разработим европейска система за PNR данни. Последната голяма терористична заплаха в Европа беше случая в Детройт, когато терорист се качи на самолет и искаше да лети за Детройт. Това стана миналата година преди Коледа.
<P>
В този случай ние научихме, че в Обединеното кралство, знаехме, че това лице представлява заплаха. Обаче онези, които взеха решение за това дали той да лети, или не, не разполагаха с необходимата информация. Това, което искам да кажа е, че считам, че в европейския съюз проблемът не е дали има достатъчно данни на разположение. Считам, че вече знаем кой представлява заплаха. Проблемът е данните да стигнат там, където са ни необходими, за да предотвратим заплахите.
<P>
В Толедо испанското председателство предложи - и аз съм благодарен за това - да укрепим мрежата на органите за борба с тероризма в Европа. За съжаление, това предложение не беше възприето от европейските министри на вътрешните работи. Вместо него имаше предложение да се изградят нови множества от данни и да се събират нови данни. Често ми се струва, че за вътрешните министри събирането на нови данни е лесен избор. Искам първо да Ви помоля да се погрижите за свързването в мрежа на ангажираните с това органи; тогава ще постигнем много в борбата срещу терора.
<SPEAKER ID="145" NAME="Tanja Fajon" AFFILIATION="S&amp;D">
(SL) Твърдо съм убедена, че всички членове на Европейския парламент осъзнават значението на навременната и точна информация за осигуряване на безопасността на множеството техни пътувания. Днес, когато сме изправени пред хаоса във въздушното движение, мащабът на ежедневното движение на пътници е много по-очевиден за всички нас. За съжаление, финансовите загуби на много авиокомпании са доста явно доказателство за това поради пропуснатите полети и тълпите, които очакваха и все още очакват място на първия възможен полет. Надявам се, че скоро ще можем да летим безопасно отново.
<P>
Всеки пътник, който пътува със самолет, разкрива своите данни изрично само пред органите, които се борят с тероризма и организираната престъпност. Не оспорвам това. Ако доброволно публикувам в Twitter данни за това кога и къде пътувам, нямам нищо против такава информация да бъде използвана за осигуряване на ежедневната сигурност на въздушното движение. Това, срещу което възразявам обаче, е фактът, че споразуменията за PNR данни не определят предварително установени условия и критерии еднакви за всички държави, че те не посочват данните, които е необходимо да разкриваме, и че не знаем точните цели, за които тези данни ще бъдат използвани от органите.
<P>
Въпросът ми към Вас е следният: можем ли да очакваме да получим мандат за преговори за ново споразумение за прехвърлянето на записани данни преди или по време на лятото? Освен това дали всички споразумения между Европейския съюз и отделните държави, които искат да сключат такива, ще бъдат типови споразумения с еднакви, високи и ясни стандарти за използването и защитата на данните? Какви действия ще предприемете да предотвратите използването на PNR данни за профилиране и определяне на рискови фактори? Това, което искам да подчертая, е, че всяка възможност за допускане на личностно профилиране въз основа на етнически произход, националност, религиозна принадлежност, сексуална ориентация, възраст или здравословно състояние е неприемлива.
<P>
Към това искам да добавя, че никоя система за събиране на данни не е достатъчна сама по себе си. Не можем да предотвратим опитите за терористични нападения без разумен обмен на данни и сътрудничество на разузнавателните служби. Много добър пример за това е неуспешното нападение на самолета, летящ за Детройт около Коледа миналата година. Необходимо е преди всичко да използваме ефективно инструментите, с които вече разполагаме, за борба с тероризма, и по-специално по-добро сътрудничество.
<P>
В заключение, определено не искам да кажа "не" на споразумение, което ще предложи сигурност за всички нас, граждани на ЕС. Още по-малко искам да видя нарушени нашите основни права на неприкосновеност на личния живот. Обаче е вярно, че всяко нахлуване в неприкосновеността на личния ни живот трябва да бъде балансирано с мерки за сигурност и ефективност, както и със защита на правата на човека.
<SPEAKER ID="146" NAME="Eva Lichtenberger" AFFILIATION="Verts/ALE">
(DE) Г-жо председател, днес пред нас е второто досие на споразумение със САЩ, изпълнено със значителни проблеми по въпросите на защитата на данните. Това всъщност ме кара да потвърдя предложението на нашия Европейски надзорен орган по защита на данните, г-н Hustinx, който каза, че би било разумно веднъж завинаги да бъде договорено и сключено изчерпателно трансатлантическо рамково споразумение за защита на данните. Това ще бъде задача, която носи удовлетворение и за двете страни, и ще ни помогне по много начини.
<P>
В общи линии е ясно, че имаме съвсем различни концепции за сигурност тук и от другата страна на Атлантика. Като Европейски парламент трябва да се уверим, че нашата Комисия не просто приема каквото предложат САЩ, но и въвежда нашите стандарти в преговорите с чувство за пропорционалност и равнопоставеност. Затова една дефиниция на термина "тежко престъпление" е от решаващо значение. Трябва да е възможно ясно коригиране на данни. За нас защитата на данните трябва да е задействана. В противен случай това споразумение няма бъдеще.
<SPEAKER ID="147" NAME="Carlos Coelho" AFFILIATION="PPE">
(PT) Г-н Лопес Гаридо, г-жо Малмстрьом, показахме нашата загриженост за трансфера на PNR данни към САЩ. Такива данни трябва да се съхраняват в продължение на години след извършване на проверките за безопасност и няма правна защита за никой, който не е гражданин на САЩ.
<P>
Споразуменията, които сме сключили и с Австралия, и с Канада винаги са били по-приемливи и повече в съответствие с принципа на пропорционалност, тъй като те допускат ограничен достъп по отношение на обхват, време и брой детайли, както и надзор от страна на съдебна власт. Съгласен съм, че трябва да бъдат заложени общи принципи и правила като основа за сключване на каквито и да било споразумения с трети страни. Всъщност възможно е да видим лавина от подобни искания от други държави, чиито традиции по отношение защитата на данните и спазването на правата на човека дават по-голям повод за загриженост. Освен това ако искаме истинска реципрочност, ще трябва да помислим за създаване на обща система за Европейския съюз, която включва Европол в целия процес.
<P>
Г-н Лопес Гаридо, г-жо Малмстрьом, по мое мнение всяко споразумение ще бъде приемливо само ако са дадени гаранции за защита на данните на подходящо ниво, при спазване на принципите на необходимост и пропорционалност и действащите правила на ЕС. От решаващо значение е също така да се осигури използването само на метода за изпращане на данни; с други думи, данните трябва да бъдат подавани от нас, а не автоматично да бъдат изтегляни от органи в трети страни, които имат достъп до нашите бази данни.
<P>
Затова подкрепям съвместното предложение на докладчика г-жа in 't Veld и политическите групи да бъде отложено гласуването на съгласието на Парламента, за да дадем повече време преговорите да отговорят на загрижеността, която изразихме тук.
<SPEAKER ID="148" NAME="Silvia-Adriana Ţicău" AFFILIATION="S&amp;D">
(RO) Защитата на личните данни е едно от основните права на европейските граждани. Договорът от Лисабон укрепва предишните разпоредби благодарение на правния и задължителен характер на Хартата на основните права на Европейския съюз. Всякакви лични данни трябва да бъдат обработвани в съответствие с Директиви 46/1995, 58/2002 и 24/2006. Всъщност Европейският парламент изисква всяко международно споразумение, засягащо лични данни, да бъде подписвано при условие, че страните по него имат действащи разпоредби, сходни на тези, съдържащи се в директивите, споменати по-горе.
<P>
В информационното общество, и по-специално по времето на развитие на широколентовата комуникационна инфраструктура, центърът за съхранение на данни и центърът за обработка на данни могат да бъдат разположени на различни места и дори в различни държави. Ето защо искаме всяко международно споразумение, засягащо лични данни, да включва изискване личните данни да бъдат съхранявани и обработвани само на места, които имат сходни правни разпоредби на съдържащите се в европейското законодателство. Един последен въпрос, г-жо председател: как могат европейските граждани да дадат съгласието си, и по-специално при какви условия?
<SPEAKER ID="149" NAME="Диего Лопес Гаридо" LANGUAGE="ES">
Г-жо председател, искам да направя три забележки като заключение от наша страна в това важно разискване.
<P>
Първата се отнася до въпроса, повдигнат от г-н Weber, за това дали Европа може или трябва да има своя собствена система за записване на данните за пътници и какъв обхват би имала тя. Ние сме за това всъщност да има общо регулиране на трансфера на данни за пътници - по същество пътници във въздухоплаването. Затова поискахме Комисията да извърши проучване и, ако е уместно, да изготви проект на директива, определяща общото регулиране в това отношение, включително - както е казано в предложението за резолюция на г-жа in 't Veld - оценка на въздействието върху правото на неприкосновеност на личния живот. Тоест, до каква степен ефективността и пропорционалността, два принципа, които ние сме взели под внимание, въздействат върху правото на неприкосновеност на личния живот и следователно докъде трябва да се простира европейското регулиране в това отношение и какви мерки трябва да бъдат приети при всички случаи, за да бъдат запазени основните права?
<P>
Това е, което спомена г-жа Fayot: какви мерки трябва да бъдат приети?
<P>
Считам, че разискването, което проведохме относно СУИФТ, може да изясни нещата. Считам, че принципите, които обсъдихме тогава и за които се съгласихме, трябва да присъстват тук. Говорим за правото на неприкосновеност на личния живот, правото на личен живот, правото на личността и свой собствен образ, които винаги трябва да бъдат запазени. Основните права са неделими и в този случай се занимаваме с нещо, което може да застраши основни права, затова считам, че трябва да действаме със същата загриженост, с която говорихме при предишното разискване.
<P>
Накрая, третата ми забележка е свързана с предишната. Общо казано, не ми се струва, че сигурността и свободата са два противоположни принципа или, с други думи, че това е някаква игра, при която всяка печалба се компенсира с равностойна загуба, и че като предоставяме по-голяма сигурност, ще имаме по-малко свобода или ако дадем по-голяма защита на основните права и свободи и се проявяваме като фундаменталисти при защитата на нашите основни права, ще имаме по-малко сигурност.
<P>
Считам, че това е фалшива дилема. Напротив, убеден съм, че сигурността и свободата са два принципи, които взаимно се подкрепят. Затова и двата принципа са изразени и признати в конституции и в европейското законодателство, и двата присъстват в Договора от Лисабон. Трябва винаги да имаме предвид, че съществува Харта на основните права в Договора от Лисабон, харта, която изисква спазване на основни права, която е абсолютно свещена и не бива да бъде нарушавана. Затова считам, че като се замислим по-далече от краткосрочната перспектива - защото понякога мисленето ни е много ограничено от краткосрочната перспектива - и помислим за дългосрочната перспектива, мерките, предназначени да защитават нашата сигурност, ако са разумни и добре обмислени, винаги се оказват ефективни. Защитата на правата и свободите е винаги нещо, което подобрява благосъстоянието на гражданите и в крайна сметка тяхната сигурност въобще.
<SPEAKER ID="150" NAME="Сесилия Малмстрьом" LANGUAGE="EN">
Г-жо председател, да, гледала съм филма "Специален доклад". Това е добър и интересен филм, доста плашещ, а ние не се опитваме да направим това.
<P>
Считам, че имаше много интересно и конструктивно разискване, и съм съгласна, че има сходства с обсъжданията за СУИФТ или Програмата за проследяване на финансирането на тероризма (ППФТ). Става въпрос за борба с тежката организирана престъпност и тероризма, но и също така как защитаваме правото на неприкосновеност на личния живот на индивида. Повдигат се въпроси за защита на данните, за пропорционалност, изясняване на целите, дефиниции, правна сигурност и т.н.
<P>
Преговорите по ППФТ с нашите американски приятели също ще ни дадат важен опит, който можем да внесем в обсъжданията за PNR данните. Ще ни помогнат да си изясним мисленето на Европейския съюз и да сближим позициите си по въпроса, което считам, че ще бъде полезно. Считам, че работата по ППФТ, която вършим досега между трите институции, ни дава опит за това как можем да работим заедно - Съветът, Парламентът и Комисията - по тези изключително трудни и чувствителни въпроси. Надявам се, че ще имаме добри резултати.
<P>
Слушах внимателно разискването. Прочетох вашата резолюция. Считам, че е много балансирана и мъдра резолюция. Както казах, ще започнем да работим веднага въз основа на това и очаквам добро сътрудничество и дискусии с вас при работата. Както знаете, вече обещах на Парламента в хода на моето изслушване, че ще направя общ преглед на всички антитерористични мерки, с които разполагаме в Европейския съюз - за да ги идентифицирам, да изготвя списък и да ги обсъдя с Парламента - а също и общата структура на всички наши информационни системи и системи за споделяне на данни, за да имаме това предвид, когато започнем нашата работа. Считам, че това е важно, и считам, че ще увеличи прозрачността и задълбочеността на нашите обсъждания.
<SPEAKER ID="151" NAME="Председател">
Благодаря Ви, г-жо член на Комисията, за сътрудничеството; надявам се, че ще бъде плодотворно. Разискването приключи.
<P>
Гласуването ще се проведе по време на първата месечна сесия през май.
