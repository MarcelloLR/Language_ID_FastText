<CHAPTER ID="009-01">
1. Смъртта на защитници на правата на човека в Русия 
<SPEAKER ID="236" NAME="Председател">
Внесени са шест предложения за резолюция относно убийствата на защитници на правата на човека в Русия (член 122).
<SPEAKER ID="237" NAME="Heidi Hautala">
автор. - (FI) Г-н председател, ние наистина би трябвало да си спомним за защитниците на правата на човека, които наскоро бяха убити в Северен Кавказ и да запалим свещ в тяхна памет. Трябва да си спомним за Наталия Естемирова, Зарема Садулаева, Алик Джабраилов и много други, които страдаха и изгубиха живота си, докато защитаваха правата на човека - те заслужават нашата всеобща подкрепа. За съжаление, ние не успяхме да ги подкрепим достатъчно, докато бяха живи.
<P>
Тревожно е, че Русия се оказа неспособна да проведе достатъчно енергични криминални разследвания на тези убийства, за да бъдат предадени виновниците на правосъдието. Отбелязах, че Европейският съюз се свърза официално с Русия по този въпрос. Съвсем очевидно е обаче, че нашите усилия не са достатъчни и че ще трябва сериозно да обмислим как можем да накараме принципът на правовата държава да заработи в Русия и как можем да издигнем този проблем на много по-високо ниво в процеса на преговорите за ново споразумение за партньорство и сътрудничество с тази държава.
<P>
Трябва също така да помислим как можем да подпомогнем защитниците на правата на човека в Русия по по-добър начин, отколкото го правим сега. Следва да обсъдим дали можем да предложим закрила на тези, които са в опасност, и дали институциите на ЕС могат да организират бързо издаване на визи за тях, така че да могат да избягат от Русия, където те и техният живот са изложени на риск. Според мнението на групата на Зелените/Европейски свободен алианс, важно е Европейският парламент да има център, който да разпространява информация за положението на защитниците на правата на човека, чиито живот е застрашен, и който да се стреми да им помага в сътрудничество с други институции. Има много, което може да се направи. Анна Политковская веднъж каза, че Западът може да направи толкова много, а прави толкова малко.
<P>
(Ръкопляскания)
<SPEAKER ID="238" NAME="Véronique De Keyser" LANGUAGE="FR">
Г-н председател, ще използвам малко време, за да изясня позицията на моята група, която не подписа общата декларация и която внася отделна резолюция.
<P>
Първо, бих искала да ви кажа, че ние сме напълно съгласни с общата резолюция що се отнася до Наталия Естемирова, Зарема Садулаева и Алик Джабраилов.
<P>
Потресени сме от тези нови убийства, които фактически са само извадка от убийствата на защитници на правата на човека в Чечения.
<P>
В нашата резолюция ние призоваваме за съвсем същите неща, както и общата резолюция: осъждаме нападението, призоваваме за разследване и изразяваме нашата загриженост за погазването на правата на човека от военните в Русия.
<P>
Нашата позиция се раздалечава по отношение на допълнителните препоръки в общата резолюция относно всички защитници на правата на човека и на положението в Северен Кавказ като цяло. Според нас тези въпроси трябва да се поставят на други места, и аз се ангажирам с това, по-специално в резолюцията, която ще предшества срещата на високо равнище между Европейския съюз и Русия. Ние бихме искали политиката относно защитниците на правата на човека и тяхната закрила да представлява част от тази резолюция, но също и от всички преговори, които ни предстоят с Русия.
<P>
И така, бих добавила, че проблемът тук е да правим нещата последователно във времето и в пространството. Това е политически въпрос, който следва да бъде решен политически, а не просто така, между другото, докато се занимаваме със спешни случаи. Ето защо ние решихме да направим това разграничение, но разбира се, по съществото на проблема сме напълно съгласни с другите групи.
<SPEAKER ID="239" NAME="Renate Weber">
автор. - (RO) Г-н председател, позволете ми да представя няколко факта пред Парламента. Само през януари тази година, адвокатът защитник на правата на човека Станислав Маркелов, който беше представител на убитата журналистка Анна Политковская, беше убит един следобед в центъра на Москва. Във връзка със същия случай, при опита си да го защити журналистката Анастасия Бабурова също беше простреляна и почина.
<P>
През юли Наталия Естемирова, известна руска активистка на правозащитна организация и журналистка, беше открита мъртва в Ингушетия, след отвличането й от въоръжени мъже в съседна Чечения. След по-малко от месец Зарема Садулаева - друга активистка на неправителствена организация - и нейният съпруг бяха отвлечени и убити.
<P>
През август беше застрелян журналистът Малик Ахмедилов, малко след излизане от дома му в Дагестан. Шестима видни журналисти, защитници на правата на човека, са мъртви за по-малко от осем месеца.
<P>
Тези отвличания и убийства са само връхната точка на събития, произтичащи от влошаване на положението с правата на човека в Русия, където хора, надигнали свободен глас, сред които юристи, журналисти и други активисти, са изправени пред нарастващо насилие, заплахи и неоправдано преследване.
<P>
Нарушаването на правата на човека в Русия и особено в Северен Кавказ не може повече да се пренебрегва. Ние не можем да сме наивни до такава степен, че да вярваме, че свръхсилната Русия, с една от най-силните разузнавателни служби в света, не е в състояние да открие извършителите и да ги предаде на правосъдието.
<P>
Всички ние, независимо от политическия ни цвят, трябва да разберем, че безнаказаността на нападенията срещу защитници на правата на човека ще доведе до по-голямо насилие и до растяща култура на беззаконие. Руските органи трябва да гарантират физическата сигурност и свободата на движение и изразяване на защитниците на правата на човека в съответствие с Декларацията на ООН относно защитниците на правата на човека.
<SPEAKER ID="240" NAME="Bernd Posselt">
автор. - (DE) Г-н председател, предишният най-възрастен член на Парламента Otto von Habsburg някога беше попитан дали съжалява за това, че е член на Европейския парламент, а не император. Той отговори, че не съжалява, защото ако бил император трябвало да се обърне към някой глупак с "Ваше превъзходителство", но като член на Парламента можел да нарече глупака "глупак". Когато става въпрос за правата на човека си спомням тази история.
<P>
Ние не сме дипломатическо тяло, а политически парламентарен орган. Ние можем да казваме истината. Съществува поговорка, според която "рибата мирише откъм главата". Въпросът не се състои в това, и аз искам да благодаря на г-жа Weber за толкова ясното й изказване, дали тези инциденти и убийства в Кавказ са случайни или са дело на някаква тъмна сила, а по-скоро в това, че откакто г-н Путин дойде на власт, което се свързва с проблема с Чечения и загадъчните експлозии в жилищни сгради в Москва, там в продължение на години стои кървава диря, която винаги води обратно до Чечения и поразява невинни хора. Тези хора са цивилни граждани и, по-специално, активисти за правата на човека, които, подобно на споменатите - а много от тези хора ние лично познавахме - работят не само за правата на чеченците, но също така и за демократична Русия, за постигане на разбирателство между народите на Чечения и Русия, и за мир в Кавказ. Тези хора са избивани един след друг.
<P>
Г-жо De Keyser, ето защо беше необходимо да проведем спешно разискване. Ще станем за смях, ако пред очите ни убият жена, която е получила похвала в Парламента и която ни е посетила в Страсбург заради нейната ангажираност във връзка с правата на човека, а отложим разискването по този въпрос за някоя по-късна дата.
<P>
Русия наблюдава внимателно, за да види дали сме в състояние да реагираме незабавно, а ние трябва да реагираме незабавно, като кажем много ясно: сложете край на убийствата, на нарушаването на правата на човека и дайте свобода на Чечения и Русия, но преди всичко, сложете край на системното нарушаване на правата на човека и на убийствата при неизяснени обстоятелства.
<SPEAKER ID="241" NAME="Tomasz Piotr Poręba" AFFILIATION="ECR">
автор. - (PL) Въпросът за нарушаването на правата на човека в Русия е отново в дневния ред на Европейския парламент.
<P>
Освен системното преследване на религиозни и етнически малцинства, постоянно се извършват и убийства на активисти за правата на човека. Журналисти и дейци на неправителствени организации в Русия рискуват живота си всеки ден при извършване на тяхната работа. Заплахите, отвличанията, мъченията, произволните арести и убийствата се превръщат във всекидневие. Фактът, че руските органи не разследват активно тези престъпления, че не са постигнати реални резултати и че извършителите остават на свобода не само доказва пълната неефикасност на действията на органите, но също така и тяхното мълчаливо съгласие и безразличие.
<P>
Зачитането на правата на човека следва да бъде основен въпрос в отношенията между Европейския съюз и Русия. Наш дълг е да изискваме от Русия да гарантира, че извършва истински и ефективни разследвания, че извършителите се наказват и че с това се слага край на ужасните убийства.
<SPEAKER ID="242" NAME="Cornelia Ernst" LANGUAGE="DE">
Г-н председател, госпожи и господа, като нов член на Европейския парламент, нека започна с думите, че въпросите за правата на човека са изключително важни и за моята партия, германската Лява партия, и че ние заклеймяваме всяко нарушаване на правата на човека, независимо от това къде и от кого е извършено. Това няма нищо общо с намеса във вътрешните работи.
<P>
В продължение на години аз се чувствам искрено загрижена и обезпокоена от факта, че се избиват активисти в областта на правата на човека, свързани с положението в Чечения. Наталия Естемирова, Станислав Маркелов, Зарема Садулаева - всички те са пример за наистина шокиращи убийства. Затова е важно тук в Парламента да се заемем с този въпрос.
<P>
Обезпокоена съм от факта, че случаи като убийството на Анна Политковская не се разследват. Ако процесът бъде подновен, аз най-искрено се надявам извършителите да бъдат открити и заловени, защото в противен случай съществува риск от по-големи кръвопролития, а това ще се възприеме като разрешение за извършване на повече деяния от този вид. Ние просто очакваме да се проведе незабавно и пълно разследване на тези убийства и въпросът да бъде решен без никаква милост, а Русия да не чака повече и сама да поеме борбата за защита на правата на човека. Защитата на правата на човека не трябва по никакъв начин да става причина за смъртта на хора. Аз също така считам, че на предстоящата среща на високо равнище между ЕС и Русия тези въпроси трябва да бъдат разгледани неотложно и то не като странични въпроси, а с цялата публичност и значимост, каквато заслужават.
<P>
Лично аз очаквам също така въпросите за правата на човека да бъдат обсъждани честно тук в Парламента. Бих предпочела да не разискваме въпроси като тези в четвъртък следобед и считам, че тази тема следва да ни засяга точно толкова, колкото и ако се отнасяше за предприятия и търговия. Такива въпроси често се определят като второстепенни. Ето кое ние искаме да променим. Това е, което исках да кажа пред вас.
<SPEAKER ID="243" NAME="Filip Kaczmarek" LANGUAGE="PL">
Г-н председател, в държава с висок процент на престъпност човек би могъл да развие теорията, че случаите на смърт на активисти за правата на човека са случайно стечение на обстоятелствата, защото най-общо казано, в тези държави много хора стават жертва на престъпления. Днес, на 17 септември, аз трябва да ви напомня за една тъжна годишнина, а именно 70 годишнината от нахлуването на съветските войски в Полша. След нападението те са избили най-малко 21 768 полски граждани. Защо споменавам този факт ли? Защото сега руснаците твърдят, че това било обикновено престъпление, също както и убийствата на активисти за правата на човека са "обикновени престъпления".
<P>
Мащабите, в които се избиват активисти за правата на човека са такива, че би било крайно безотговорно това явление да се обяснява като резултат на "обикновено престъпление". Теорията, че тези убийства са "случайни" не работи. Системният им характер означава, че в политическия и социалния климат в Русия има нещо, което причинява честите убийства. Моралната криза в тази държава, тенденцията към омаловажаване на смъртта, дехуманизацията, релативизма и изчезващите ценности са причината, поради която проблемът не се взема сериозно. Считам, че нашата резолюция е добре балансирана и че ще помогне на руснаците да решат този въпрос.
<SPEAKER ID="244" NAME="Justas Vincas Paleckis">
от името на групата S&D. - (LT) Групата на Прогресивния алианс на социалистите и демократите в Европейския парламент не може да остане безразлична към неотдавнашните убийства на активисти за правата на човека в Русия. Смъртта на Анна Политковская, Наталия Естемирова, Зарема Садулаева, Андрей Кулагин не трябва да е безсмислена. Ние силно осъждаме извършителите на тези варварски деяния и факта, че, за съжаление, в някои региони на Русия цари атмосфера на безнаказаност и политическите убийства не се разследват.
<P>
Руският президент Дмитрий Медведев обеща, че извършителите на убийствата ще бъдат открити и наказани. Неговата реакция беше по-силна от тази на предишния президент, но досега това са само думи. Времето ще покаже дали руските органи могат да изпълнят поетите ангажименти, които са така важни за гражданите на държавата и за международната общност. По наше мнение оценката на действията на Русия в Северен Кавказ, съдържаща се в предложената резолюция, надхвърля обхвата на прилагане на резолюцията и затова социалдемократите решиха да приемат свой собствен отделен документ. Социалдемократите са убедени, че положението с правата на човека в Русия бързо ще се подобри, ако се засилят консултациите на ЕС и Русия в областта на правата на човека. Европейският парламент, Държавната дума, организациите за граждански, социални права и за правата на човека в ЕС и Русия трябва да допринесат активно за този процес на консултации. Ние подчертаваме, че защитата на правата на човека следва да се обсъди най-подробно на следващата среща на ръководителите на ЕС и Русия, и този въпрос да се превърне в неразделна част на новото споразумение между ЕС и Русия.
<SPEAKER ID="245" NAME="Laima Liucija Andrikien" AFFILIATION="PPE">
(LT) Настоящото разискване и резолюцията на Европейския парламент относно убийствата на активисти за правата на човека в Русия са изключително важни, особено сега, когато до нас достигат една след друга новини за убийствата в Русия на защитниците на правата на човека Наталия Естемирова, Алик Джабраилов, Зарема Садулаева и други. Европейският съюз не може да остане безучастен към бруталните убийства на активисти за правата на човека. В нашите отношения с Русия ние трябва да подчертаем и подчертаваме, че разследванията на тези убийства се проточват прекалено дълго и че като правило завършват, без да се установи кой е виновен. Тази неприемлива практика се превръща в норма в Русия, специално в случая с престъпленията в Чечения, където процъфтява безнаказаността. Една от нашите основни ценности е зачитането на правата на човека, човешкото достойнство и човешкия живот и никакви прагматични интереси не могат да стоят над тези ценности. Аз считам за въпрос на чест руският президент Дмитрий Медведев да гарантира, че се прави всичко възможно за пълното разследване на случаите на отвличания и убийства на защитници на правата на човека, и за привличане под отговорност на виновните.
<SPEAKER ID="246" NAME="Tunne Kelam" AFFILIATION="PPE">
(EN) Г-н председател, положението с правата на човека в Русия се е променило към по-лошо. Ние призоваваме руските органи да направят всичко възможно, за да гарантират закрила на защитниците на правата на човека. Ние знаем, че липсващият елемент от критична важност е волята да се направи това "всичко". Това може да бъде направено, тъй като Кремъл упражнява решаващо влияние върху силовите структури и съдебните органи на Русия. По тази причина неуспехът на руската съдебна система да осигури закрила на защитниците на правата на човека води до предположението за съучастничество на режима в посочените престъпления.
<P>
Нашето послание днес следва да бъде адресирано до правителствата на държавите-членки на ЕС и до Комисията. Докато Кремъл приема, че безпокойството относно съдбата на защитниците на правата на човека остава на равнище декларации без последствия за икономическите отношения, г-н Путин и г-н Медведев могат да си правят извода, че ЕС не е успял да извлече поуки от бруталното убийство на Анна Политковская.
<SPEAKER ID="247" NAME="Bogusław Sonik" AFFILIATION="PPE">
(PL) Ние наистина обсъждаме нарушенията на правата на човека в Русия в ден със забележителна символична стойност. Точно преди 70 години, на 17 септември 1939 г., Червената армия в споразумение с Хитлер окупира една трета от Полша, която в този момент води борба срещу германското нашествие. Силите на Сталин избиват хиляди поляци, а стотици хиляди са отведени в съветските трудови лагери. В Катин хиляди полски офицери са убити по заповед на Сталин. За нас 17 септември ще остане завинаги ден на срама за Русия на Сталин.
<P>
Днешна Русия не е достатъчно смела да посрещне ужасяващата истина. Сегашното правителство представя неубедителни оправдания за някогашния им съюз с Хитлер. И до днес Москва отказва да предостави достъп до архивите за Катинското клане.
<P>
Историята на много държави съдържа ужасяващи събития. Мярка за зрелостта на дадена нация е нейната способност да се изправи срещу миналото си и да осъди това, което трябва да бъде осъдено в нейната история. Днешна Германия е пример за такова отношение. Само тогава миналото ще престане да бъде бреме за днешна Русия и ще й позволи да се присъедини към общността на свободните и демократични държави с високо вдигната глава. Едва тогава Русия ще може веднъж завинаги да отхвърли воденичния камък на сталинисткото си минало, увиснал на шията й, и да спре да води битка срещу собствените си граждани, които днес рискуват живота си в защита на основните свободи и права на човека.
<P>
Ние почитаме паметта на жертвите на тези убийства. Ще помним всички вас.
<SPEAKER ID="248" NAME="Rui Tavares" AFFILIATION="GUE/NGL">
(PT) Добър ден, госпожи и господа. Убийството на Наталия Естемирова породи голяма тъга във всички нас в Парламента, тъй като ние разбрахме за отвличането й в деня, в който се събрахме тук за пръв път, и само няколко часа по-късно научихме за нейното убийство. Тази новина не може да не развълнува всеки човек, на което и място да се намира в света. Както вече каза моята колега г-жа Ernst, аз категорично считам, че навсякъде левицата трябва да защитава правата на човека и техните защитници, независимо от това в коя държава се намират.
<P>
Тези яростни атаки и нападения срещу активисти за правата на човека в Русия доведоха до много тревожни последствия. Те действат като заплаха и със сигурност са изключително травмиращи за всички, които искат да защитават правата на човека в Русия. Следователно те са първият пласт в една офанзива, която по-късно ще доведе до влошаване на цялостното положение на правата на човека, а да не говорим за правата на човека на самите активисти.
<P>
Затова последствията от тези убийства са непредвидими и тревожни. Без бързо и ефикасно съдебно разследване и без гаранция за сигурността на активистите за правата на човека положението може да стане всъщност изключително тревожно. Ето защо аз посрещам с огромно удовлетворение гласуването в подкрепа на тази резолюция и последващите призиви към руските органи за закрила на активистите за правата на човека.
<P>
Аз съм от Португалия, от другия край на Европа, и следващата седмица заминавам в Русия. Всъщност утре отивам в руското посолство, за да си взема визата. Считам, че отношенията между Европейския съюз и Русия са от огромно значение и че Европа дължи много на Русия. Първото нещо, което Европа дължи на Русия, е искреност и яснота в защитата на свободите и права на човека на нашите руски съграждани в Европа.
<SPEAKER ID="249" NAME="Eija-Riitta Korhola" AFFILIATION="PPE">
(FI) Г-н председател, Вашият език е толкова красив, че реших да се опитам да Ви благодаря на унгарски: köszönöm. Г-н Tavares, искам да отговоря на Вашите коментари. Работата в подкрепа на правата на човека не е грижа само на левицата. Тя засяга също и нас, които сме в център-дясно, и нека се надяваме, че това ще насърчава нашето сътрудничество. Г-жа Ernst спомена нещо, което е абсолютно вярно. Ние обсъждаме този въпрос, докато повечето членове на Парламента по време на това заседание вече са на път за дома, а ние трябва да работим заедно, за да направим този въпрос политически приоритет.
<P>
Някога бях член на комисията по външни работи, а когато беше създадена подкомисията по правата на човека, станах и неин член. Когато внасях изменения, понякога ги представях на комисията по външни работи и моите колеги ме питаха защо все още внасям измененията в областта на правата на човека там, при положение че за това имахме подкомисия по правата на човека. Тогава смятах, че нещо не е наред, след като нашата подкомисия ставаше гето или правата на човека се превръщаха в област за действие на такава структура. Нека работим заедно, за да не позволяваме такова нещо да се случи с правата на човека.
<SPEAKER ID="250" NAME="Кристиан Вигенин" AFFILIATION="S&amp;D">
Г-н Председател, г-жо Комисар, бях провокиран от изказването на г-н Posselt. Искам да подчертая, че постиженията на г-жа De Keyser в областта на защитата на човешките права не могат да бъдат поставени под въпрос в една подобна дискусия. Тя се е доказала като един много важен човек в този парламент, който работи по тази тема.
<P>
В никакъв случай не позволявам и не смятам, че е редно да поставяме под въпрос ангажимента на Групата на социалистите и демократите по отношение защитата на човешките права, защото ние го правихме и тогава, когато Вашата група, г-н Posselt, се опитваше да омаловажи престъпленията в Гуантанамо и отношението на американските военни към затворниците в Ирак.
<P>
По отношение на човешките права в Русия, да, има сериозен проблем, ние разбираме този проблем и нашата резолюция, която предлагаме, е достатъчно твърда и остра. Ние смятаме, обаче, че този парламент трябва да се концентрира върху въпросите и не всеки път да прави един дълъг списък от проблеми в отношенията с Русия, когато след това те не предизвикват никакъв ефект там.
<P>
В тази връзка, това което ние правим е още през следващата седмица да изпратим делегация на Групата на социалистите за разговори в Москва, където този конкретен въпрос ще бъде поставен. Недейте да използвате спешни случаи като този за защита на човешките права, за да правите дълъг списък от проблеми. Не в това е смисълът на днешната дискусия.
<SPEAKER ID="251" NAME="Miroslav Mikolášik" AFFILIATION="PPE">
(SK) Аз искам да изразя своята тъга и дълбокото си безпокойство във връзка със събитията, които се случиха в Руската федерация през юни тази година. Разтърсен съм от бруталните убийства на руски активисти като Наталия Естемирова и Андрей Кулагин, които дадоха своята подкрепа за правата на човека, и други, които се застъпиха за истината и справедливостта. Трябва да се положат всички усилия, за да може извършителите да бъдат задържани и наказани. Приветствам и подкрепям мерките, които трябва да бъдат взети, за решаване на проблема с тези убийства.
<P>
През август 2008 г. също имаше нарушаване на международни споразумения, когато по време на конфликта между Русия и Грузия руски въоръжени сили нападнаха населени райони, без да защитят гражданското население от нарушаване на правата му от страна на въоръжените бойци от Южна Осетия на територия, която фактически е под контрола на Русия. Руското правителство трябва ясно да заяви, че няма да толерира нарушения на правата на човека.
<SPEAKER ID="252" NAME="Charles Tannock" AFFILIATION="ECR">
(EN) Г-н председател, в Русия се развива култура на престъпна безнаказаност по отношение на малтретирането на активисти за правата на човека. Журналисти, които се осмеляват да оспорят официалната позиция във връзка с обстановката, са подложени на тормоз, етнически малцинства страдат неимоверно от насилствени престъпления - проблем, който изглежда остава нерешен. Участниците в кампании за постигане на по-големи свободи в най-добрия случай са пренебрегвани, а в най-лошия - насилствено заставени да замълчат.
<P>
Трудно е да се разбере откъде точно идва заплахата за защитниците на правата на човека в Русия, но ние непрекъснато сме свидетели на жестоко и безнаказано малтретиране и на апатично отношение от страна на съдебните органи.
<P>
Русия е свикнала с лавирането на Европейския съюз. Това става ясно от начина, по който Съюзът реагира на тормоза, наложен от Русия над Украйна или от нападението на Русия и окупацията на суверенна грузинска територия миналото лято.
<P>
Очевидно е, че зад добрите отношения на ЕС с Русия стоят жизненоважни въпроси, но ние не можем да позволим тези въпроси да заличат нашето задължение да говорим ясно за основните свободи и споделените общи европейски ценности, свободи и ценности, каквито на самите руснаци следва да се даде възможност да споделят в пълен мир и сигурност.
<SPEAKER ID="253" NAME="Krisztina Morvai" AFFILIATION="NI">
(HU) Аз се занимавам професионално със защита на правата на човека в продължение на 25 години. Ето защо, особено като юрист, изпитвам дълбоко съчувствие, когато си мисля за мои колеги, загубили живота си във връзка с тази чудесна професия. Аз искам също така да изразя моето искрено съчувствие към техните семейства и любими хора.
<P>
Кой е правилният начин на действие в такъв момент? Да се отправи призив за провеждане на незабавно, пълно разследване от съответните държавни агенции. Бих искала този Парламент да има увереността и моралната сила да го направи. Аз обаче се страхувам, че въпросът не се състои в това. Защо ли? Защото такива искания се отправят само към държави извън Европейския съюз. Нещата обаче стоят различно, когато става въпрос за грубо нарушаване на правата на човека в държава-членка на Европейския съюз, какъвто е случаят с моята страна, Унгария, където се погавриха с участниците в няколко хиляден митинг за отбелязване на годишнината от революцията от 1956 г. и борбата за свобода, организиран от партията на човека, под чието председателство се провежда настоящата сесия, заместник-председателя Pal Schmitt. Парламентът не е провел никакво разследване на този случай и на кризисното положение, което продължава оттогава.
<P>
Страхувам се, че докато това не се случи и докато някой, който е бил член на правителството, дало разрешение да се стреля по хората, може да бъде заместник-председател на парламентарната комисия по граждански свободи, правосъдие и вътрешни работи, ние не можем да изпитваме истинска увереност и морална сила в друга държава, да изискваме извършването на такъв вид разследване в държава извън Европейския съюз. Ето защо аз искам от вас да предложите и изискате незабавно разследване на нарушенията на правата на човека в Унгария. Благодаря.
<SPEAKER ID="255" NAME="Cristian Dan Preda" AFFILIATION="PPE">
(RO) Първо искам да кажа, че съм разочарован от факта, че когато се обсъждаше кризата в сектор млекопроизводство, Парламентът беше пълен, а сега, когато се провежда разискване относно правата на човека, ми се струва, че в парламентарната зала не са останали повече от 40 от нас. Жалко, че е така. Не казвам, че кризата в млекопроизводството не е важна, но проблем като правата на човека е от първостепенно политическо значение за всеки от нас.
<P>
Искам също така да кажа, че намирам за абсолютно неприемлив факта, че тази година, когато много държави в Централна и Източна Европа празнуват двадесетата годишнина от рухването на комунизма, което е добре известно, сила, намираща се съвсем близо до нас, която е създала тези комунистически режими, демонстрира такова безразличие към престъпления, извършени срещу активисти за правата на човека. Считам, че всеки един от нас трябва ясно да потвърди скъсването с тоталитаризма.
<SPEAKER ID="256" NAME="Меглена Кунева">
член на Комисията. - (EN) Г-н председател, днешното разискване относно положението на защитниците на правата на човека в Русия е навременно и много подходящо. Неотдавнашната вълна на насилие срещу защитници на правата на човека насочи вниманието към големите опасности, които те преодоляват в хода на тяхната работа. Много от тях платиха най-високата цена за това, че извадиха наяве нарушения на правата на човека. Ние отдаваме почит на всички, които загубиха живота си, и на онези, които продължават да работят в такава обстановка.
<P>
Най-много насилие срещу защитници на правата на човека се извършва в района на Северен Кавказ, на фона на растяща нестабилност. Комисията познава много от тях. Те са високо уважавани партньори в изпълнението на проекти в областта на правата на човека. Невинни цивилни граждани, служители от правоприлагащите органи и държавни служители загубиха живота си в продължаващата в региона борба.
<P>
Насилието срещу защитниците на правата на човека не се ограничава само до Северен Кавказ. Съобщава се за активисти, юристи, независими журналисти в цялата Руска федерация, които са изправени пред насилие, тормоз и заплахи. Европейският съюз трябва да продължава да говори открито срещу това насилие и да настоява Русия да поддържа поетите от нея ангажименти като член на Обединените нации, на Организацията за сигурност и сътрудничество в Европа и на Съвета на Европа.
<P>
От решаващо значение е нападенията и насилствената смърт на активисти на гражданското общество да бъдат правилно разследвани, а извършителите - бързо откривани и наказвани. Атмосферата на страх и безнаказаност може да се разсее само чрез ефективно и законно съдебно преследване за тези убийства.
<P>
Президентът Медведев говори открито срещу това, което той определя като ширещ се в Русия "правен нихилизъм". Европейският съюз има готовност да подкрепи продължаващата реформа на съдебната система в Русия. Европейският съюз високо оценява възможността, която има да обсъди своята загриженост относно правата на човека с руските органи. Ние приветстваме по-откритата позиция на президента Медведев по отношение на разговорите с ЕС по тези въпроси.
<P>
Следващата среща на високо равнище между ЕС и Русия е още една възможност за продължаване на тези разговори. Тя трябва да бъде допълнена с обмен между експерти. Редовните консултации на ЕС с Русия в областта на правата на човека предлагат възможност за разширяване на обхвата на обсъжданията и кръга на партньорите, с които обсъждаме въпросите в областта на правата на човека.
<P>
Сигурността на защитниците на правата на човека трябва да бъде грижа от първостепенно значение. Ние настойчиво призоваваме руските органи да положат всички усилия да гарантират, че хората, които работят за осветляване на проблема относно нарушенията на правата на човека, могат да вършат това без страх от насилие и заплахи.
<SPEAKER ID="257" NAME="Председател">
Разискването приключи.
<P>
Гласуването ще се проведе в края на разискването.
