<CHAPTER ID="002">
Изявление на председателя
<SPEAKER ID="006" NAME="Председател">
Госпожи и господа, преди да започнем сесията, бих искал да кажа няколко думи. Както знаете, преди десет дни президентът на Полша, Лех Качински, подписа Договора от Лисабон. Убеден съм, че сме една крачка по-близо до приключване на процеса на ратифициране. Сигурен съм също, че Чешката република също скоро ще приключи ратифицирането.
<P>
Бих искал да ви информирам, че тази седмица - във вторник от 15,00 ч. - ще се състои нашето първо разискване с време за въпроси към председателя на Европейската комисия, Жозе Мануел Барозу. Това разискване бележи значителна институционална промяна, която ще подобри значително работата на Европейския парламент с Комисията. Работих по този въпрос с председателите на политическите групи и с г-н председателя Барозу и съм доволен, че новата процедура ще стане постоянен елемент от пленарните сесии в Страсбург. Сигурен съм, че това ще направи нашите разисквания по-динамични и ще разшири техния обхват.
<P>

<P>
Госпожи и господа, на 10 октомври отбелязахме Международния ден за отмяна на смъртното наказание. От 2007 г. насам тази дата е и Европейски ден срещу смъртното наказание, на който засвидетелстваме решимостта и ангажираността си срещу тази нехуманна практика. Заявяваме и позицията си в подкрепа на световен мораториум в съответствие с декларацията на Парламента, изложена в резолюция през 2007 г., и резолюцията на Общото събрание на Обединените нации.
<P>
В прессъобщение от 9 октомври изтъкнах, от мое име и от името на Европейския парламент, готовността ни да работим за създаването на Европа без смъртно наказание, както и за отменянето му в целия свят. Това е наше общо задължение. За съжаление в Европа все още има една страна, където се произнасят и изпълняват смъртни присъди. Тази страна е Беларус. Осъждаме изпълнението на екзекуции в Иран и изразяваме особено безпокойство за иранците, осъдени на смърт след демонстрациите, които съпровождаха президентските избори през юни. Преди всичко се противопоставяме на издаването на смъртни присъди на младежи и бих искал да изтъкна, че тази година се отбелязва 20-та годишнина от приемането на Конвенцията за правата на детето, която изрично забранява екзекутирането на малолетни и непълнолетни лица.
<P>
Трябва да продължим да се противопоставяме решително на смъртното наказание и да говорим открито за случаи на неговото прилагане навсякъде по света. Разтревожени сме от неотдавнашните събития в Китай, където 12 души бяха осъдени на смърт след етническите безредици и насилие в Урумчи, провинция Синцзян. Въпреки тежките престъпления, извършени по време на безредиците през юни, призоваваме китайските органи да спазват стандартите за справедлив съдебен процес. Разтревожени сме и от случаите на произнасяне и изпълнение на съдебни присъди в Съединените американски щати, особено в щата Охайо, където след няколко неуспешни опита бяха отложени екзекуции със смъртоносни инжекции.
<P>
Бих искал да повторя призива ни към всяка държава, която все още прилага смъртното наказание, да го заличи от наказателния си кодекс или да наложи мораториум върху произнасянето и изпълнението на смъртни присъди в очакване на тяхното отменяне.
<P>
(Ръкопляскания)
