<CHAPTER ID="023">
Активен диалог с гражданите относно Европа (кратко представяне) 
<SPEAKER ID="190" NAME="Председател">
Следващата точка е докладът от г-н Hegyi, от името на комисията по култура и образование, относно активния диалог с гражданите относно Европа.
<SPEAKER ID="191" NAME="Gyula Hegyi" LANGUAGE="HU">
Европа е обетована земя за народи от далечни континенти или от Балканите, които искат да се присъединят към нея. Същевременно в много отношения Европа е символ на разочарование, на скука или на бюрокрация за онези, които вече са в нея: европейските граждани, независимо дали става въпрос за интелектуалци, определящи общественото мнение, или за обикновени граждани.
<P>
Когато получих доклада, започнах да го чета с голям ентусиазъм. Трябва да кажа, че ентусиазмът ми спадна до определена степен към края, тъй като аз самият осъзнах колко много препятствия има пред започването на активен диалог с гражданите и колко далеч е бюрократичната машина на Европейския съюз от всекидневния живот и желанията на неговите граждани. Във всеки случай благодарение на доклада осъзнах нещо, което може би не трябва да ни изненадва - колкото по-ниска е степента на образование или равнището на живот на нашите граждани, толкова по-трудно те разбират интеграцията и толкова по-евроскептични са.
<P>
Поради това считам - и това е най-важната част от моя доклад - че освен младите хора, които могат лесно да бъдат спечелени за каузата на европейската интеграция чрез образованието, нашата цел трябва да бъдат най-вече онези, които до този момент не сме могли да заинтересуваме. Това включва жители на малки села, работническата класа, пенсионерите и най-общо хората с по-скромни средства и положение. Трябва да се опитаме по някакъв начин да им предадем идеята за Европа и за ценностите на европейското единство.
<P>
В доклада си препоръчвам да се даде възможност на много повече студенти, отколкото сега, да получават стипендии по програмата Еразъм; с тази цел беше изработено отделно предложение от младежката организация на Унгарската социалистическа партия. Само малък процент от унгарските студенти могат да се възползват от тази програма за обмен на студенти, въпреки че е желателно всеки получил университетска диплома да е следвал поне половин година в чуждестранен университет.
<P>
Моята идея в частност беше да се изработи едногодишна общоевропейска програма на историята на Европа. Студентите следва да изучават, поне за една година, една и съща европейска история на всичките 23 официални езика и във всички 27 държави-членки. Комисията не даде особена подкрепа на това предложение и включи негов олекотен вариант в своя текст.
<P>
Моето предложение беше, основавайки се на препоръки на унгарски университетски преподаватели, да се създаде отворен европейски университет, с други думи нещо като "Volkshochschule" ("народно висше училище"), народен общински колеж. Европейските граждани следва да могат да се записват навсякъде в Европа, независимо от училищните си свидетелства или дипломи, в относително свободно структурирана обучителна програма, която предлага образование по история на Европейския съюз и на създаването и функционирането му.
<P>
Членовете на Европейския парламент отдавна желаят, и дори можем да кажем изискват, Euronews, който, макар и отчасти, се финансира с европейски средства, да излъчва програми на всички официални езици на държавите-членки. Абсурдно е Euronews да излъчва на арабски и руски, но не и на унгарски или на някой друг език на държава-членка. С тъга съобщавам, между другото, г-н член на Комисията - предполагам, че ще го чуете за първи път - че пакетите за кабелна телевизия в Будапеща не предлагат версията на английски език на Euronews, а излъчват вместо това версия на китайски език, защото, за съжаление, има по-голямо търсене на китайска телевизия, отколкото на Euronews, предвид това, че не се излъчва на унгарски, докато понастоящем в нашата страна живеят много китайци.
<P>
Относно това се проведоха много разисквания, и бих желал да осведомя члена на Комисията, ако присъства, че също бих желал да препоръчам на служителите на Европейския съюз да бъдат по-отворени към медиите, отколкото досега. Проблемът обаче е в това, че често липсва компетентен представител на Комисията, който да обясни нейната позиция, и затова се чува само мнението на нейните противници.
<P>
Най-накрая, тъй като времето ми изтече, с едно последно изречение ще кажа, че препоръчвам местните неправителствени организации да се включат в европейски кампании, защото те познават много по-добре местните общности и знаят как да разговарят с жителите им на достъпен за тях език.
<SPEAKER ID="192" NAME="Louis Michel" LANGUAGE="FR">
Г-н председател, позволете ми да направя малко и съвсем лично отклонение, което няма нищо общо със зададения от моя колега въпрос. Не разбирам добре желанието Ви НПО да участват в предизборната кампания. Не го разбирам, но ще предам тази молба на моята колега.
<P>
Очевидно настоящата политическа и икономическа ситуация увеличава нуждата от активен диалог с гражданите. Те трябва да бъдат информирани за промените в Европейския съюз, които имат пряко или непряко въздействие върху всекидневието им и в които те трябва да могат да взимат участие.
<P>
Това беше основата на работата на Комисията през последните четири години. Силно приветствам доклада на г-н Hegyi, озаглавен "Активен диалог с европейските граждани относно Европа". Ние полагаме всички усилия да предоставим на жителите на 27-те държави-членки широк набор от основна информация относно Европейския съюз, така че те не само да разберат как Европейският съюз може да помогне при справянето с големите предизвикателства, пред които днес са изправени Европа и светът, но и да обменят и споделят мнението си по този въпрос.
<P>
Ние също така се стремим да създадем множество достъпни форуми, в които да продължим това разискване, като използваме всички налични днес ресурси и технологии: в онлайн форуми, чрез медиите и на местно равнище.
<P>
Макар и да е съгласна с някои от препоръките, изложени в доклада, моята колега не е в състояние да подкрепи идеята, че досега не е имало ефикасно общуване. Тя също така казва, че макар общуването несъмнено да се е подобрило през последните години, трябва да гледаме реалистично на възможностите, които се предоставят от бюджет от едва 100 милиона EUR за 27 държави-членки, 23 езика и близо 500 милиона души.
<P>
Освен това Комисията несъмнено не може да води сама диалог с гражданите относно въпроса за Европа. Необходимо е да се положат колективни усилия от всички институции и всички държави-членки. Затова договорихме споразумение с държавите-членки и с Парламента за съвместните дейности в областта на комуникацията относно Европа. Това политическо споразумение, озаглавено "Да общуваме на тема Европа в партньорство", беше подписано на 22 октомври 2008 г. За първи път институции на държавите-членки на Европейския съюз се ангажираха заедно да общуват на тема Европа с гражданите на Европейския съюз. Сега е важно да приложим изцяло това споразумение. Аз съм напълно съгласен, че процесът на допитване до гражданите е много важен и че е необходимо диалогът да достигне всички слоеве на обществото.
<P>
Редовният диалог между Комисията и представители на гражданското общество започна преди повече от тридесет години. Той се съобразява с политиката на отвореност и включване, която Комисията прилага от много години, и свидетелства за голямото разнообразие на полета за действие и за многообразието на участващите страни.
<P>
Бих искал да подчертая, че сътрудничеството между делегациите на Комисията и информационните служби на Парламента в държавите-членки като цяло е много добро.
<P>
Предстоящите европейски избори са много добър пример за политическата воля на тези две институции да си сътрудничат, за да установят общи приоритети на диалог.
<P>
Що се отнася до нуждата от осведомяване на местно и регионално равнище, насочено в частност към младите хора, гласуващите за първи път и жените, със задоволство отбелязвам поздравленията, които Комисията получи за избора си на проекти по План Д.
<P>
Ще използвам случая да обявя, че в контекста на европейските избори Комисията също така възнамерява да проведе специални дейности в рамките на инициативата План Д - Дебат Европа. Що се отнася до създаването на връзки с местни телевизионни станции, бих искал да кажа, че Комисията е в процес на създаване на мрежи от радио- и телевизионни оператори, които ще излъчват програми по европейски въпроси. Щом се изградят и заработят, заедно с Euronews те ще достигат до между 60 и 90 милиона граждани всяка седмица на всички езици на Европейския съюз.
<P>
Що се отнася до значимостта на въвеждането на курсове по европейско право и европейска история в учебните планове, Комисията споделя мнението, че в училище на младите хора трябва да им бъдат преподавани най-важните факти за Европейския съюз. Надяваме се, че държавите-членки ще последват предложенията по този важен въпрос.
<P>
Много други интересни препоръки заслужават нашето внимание, но за съжаление времето ни е ограничено.
<P>
Позволете ми да заключа, като се върна на един основен аспект, що се отнася до рамката на усилията на институциите в Общността: ефикасното общуване е възможно само чрез тясното сътрудничество между всички участващи страни. Комисията оценява несломимата подкрепа, която Парламентът й засвидетелства. Що се отнася до мен, аз аплодирам личната Ви ангажираност като член на Европейския парламент.
<SPEAKER ID="193" NAME="Председател">
Край на представянето.
<P>
Гласуването ще се проведе във вторник, 24 март 2009 г.
<P>
Писмени декларации (член 142)
<SPEAKER ID="995" NAME="John Attard-Montalto  " AFFILIATION="PSE">
в писмена форма. - (EN) Това е един от най-важните въпроси, на който трябва да се обърне внимание. Европейските жители не се чувстват европейски граждани. Понятието гражданство на Европейския съюз все още е неясно, като същевременно гражданството на отделната националност продължава да бъде водещо.
<P>
По-голямата част от гражданите не се чувстват част от процеса и гледат на Европейския съюз като на отделна институция. Изграждането на по-тесни връзки включва засилен диалог между гражданите и европейските институции, нуждата да се ратифицира договорът от Лисабон, важният процес на консултации и общи отворени разисквания.
<P>
Преди година, през април 2008 г., ни хрумна идеята за "Дебат за Европа", който дава възможност за преодоляване на често изкуственото разделение между националните и европейски въпроси.
<P>
В крайна сметка обаче европейските граждани трябва да имат ясна идея за посоката, в която ще поеме европейският процес. Има два подхода, които не могат да продължат да съществуват едновременно. Трябва да се направи избор - дали сме за напълно интегриран Съюз или за това да запазим доброто функциониране на сегашното статукво. Кой може да обвини гражданите в отчуждаване от самия процес, когато те виждат как техните управляващи сами се колебаят?
<SPEAKER ID="194" NAME="Magda Kósáné Kovács  " LANGUAGE="HU">
Докладът на Gyula Hegyi хвърля светлина върху един понастоящем важен въпрос. Ратификацията на Договора от Лисабон - гаранция за по-ефикасен, демократичен Европейски съюз - беше отхвърлена от гражданите на Ирландия на референдум. Оттогава насам това се превърна в източник на несигурност и дезориентация в Европа.
<P>
Трябва да дадем възможност гласът на европейските граждани да бъде по-ефикасен при оформянето на политиките на Европейския съюз. За тази цел е необходимо подходящо образование, тъй като сред хората с по-ниско равнище на образование се наблюдава по-голямо противопоставяне на интеграцията. Много е важно да се осигури например образование за придобиване на общи знания за Европейския съюз и неговото гражданство в отворени университети или като част от учебния план на средните училища. Важно е хората да знаят правата си, да знаят, че Европейският съюз не работи някъде над тях, а заедно с тях. Трябва да осигурим достъп до подходящи източници на информация в по-слабо развитите региони. Гарантът за функционираща демокрация не е бюрокрацията, а самите граждани - това е ядрото на демократичната култура. Крайно необходимо е медиите да помогнат с развиването на общуването между институциите и гражданите, както и на общуването между гражданите.
<P>
Не можем да очакваме отговорни решения или каквито и да било решения от страна на гражданите, ако не им предоставим подходяща информация. Предоставянето на информация е наша отговорност и дълг, докато взимането на решения е право на гражданите. През май се навършват пет години от присъединяването на Унгария към Европейския съюз и вече осъзнаваме, че ЕС не е безличен, а е съставен от нас, от сбора на всички отделни граждани. Имаме нужда да знаем, че взимането на решения зависи от нас. Така че нека да се възползваме от тази възможност.
<SPEAKER ID="994" NAME="Sirpa Pietikäinen  " AFFILIATION="PPE-DE">
в писмена форма. - (FI) Моите благодарности към докладчика за отличната работа. Негова заслуга е, че повдига много важни аспекти и проблеми, свързани с взаимодействието между Европейския съюз и неговите жители.
<P>
Европейският съюз не е най-големият любимец на жителите на нито една държава-членка на Съюза. Ирландският референдум през миналия юли като че ли показа, че поне ирландците не искат по-задълбочен Съюз. Поради някаква причина отрицателните послания и страховете, че държавата ще бъде погълната от един безличен Брюксел, се предават по-бързо, отколкото която и да било новина за добрите постижения на Съюза. Голямото неизвестно винаги е твърде лесна заплаха и човек лесно се присъединява точно към тази група.
<P>
Съюзът би могъл да стане по-лесен за възприемане, ако отделните граждани и неправителствените организации се ангажират по-тясно с всички негови дейности. Що се отнася в частност до правните въпроси, на физическите лица и организациите трябва да се даде по-широка възможност за упражняване на влияние и изразяване на мнение на всички етапи от законодателния процес.
<P>
Докладчикът споменава също така интересен факт във връзка с последните референдуми относно ЕС: жените гласуват против ЕС по-често, отколкото мъжете. Очевидно има причина, поради която жените по-конкретно чувстват, че Европейският съюз им е чужд.
<P>
Има една очевидна причина за това: Съюзът има много мъжко лице. Председателят на Комисията е мъж, както и почти 70 % от членовете на Комисията. Също така човекът, който удря чукчето на председателя на Европейския парламент, е мъж, както и председателите на по-голямата част от парламентарните комисии. Важно е равенството между половете да се прилага възможно най-широко през предстоящия мандат, когато се запълват ръководни длъжности в Европейския съюз. На подобни длъжности трябва да бъде назначена поне една жена.
<P>
Активният диалог с гражданското общество е най-важният начин да се повдигне легитимността на Съюза.
<SPEAKER ID="993" NAME="Daciana Octavia Sârbu  " LANGUAGE="RO">
Както винаги, с приближаването на изборите за Европейски парламент въпросът за подаденото количество информация и за недостатъците на диалога с гражданите, особено на европейско ниво, става много актуален.
<P>
В този контекст аз приветствам предложението за резолюция за активен диалог с гражданите, което засилва необходимостта от участие на европейските институции, трансевропейските образователни системи и масмедиите. Отхвърлянето на Конституционния договор във Франция и Холандия и противопоставянето на Ирландия на Договора от Лисабон, изразено чрез референдум, подчертаха колко подходяща и необходима е стратегията да се започне кампания, насочена към граждани с по-ниско образователно ниво, което аз подкрепям напълно.
<P>
Имайки предвид увеличаването на достъпа до интернет в държавите-членки на Европейския съюз, трябва да развием този инструмент и да го използваме за изграждане на по-ефикасен диалог с гражданите. Това ще позволи записването на мненията на хората и тяхното по-нататъшно оценяване и включване като част от нашия процес по взимане на решения. Също така смятам, че историята на Европейския съюз, неговото функциониране, както и правата на гражданите трябва да фигурират като основни компоненти от учебния план на европейско ниво.
<P>
Поради това съм силно убедена, че могат да се осигурят условия за последователен диалог с гражданите, който ще позволи на Европа и на ЕС да се погледнат от различна перспектива, основаваща се на точна информация и знания.
<SPEAKER ID="195" NAME="Душана Здравкова  " AFFILIATION="PPE-DE">
в писмена форма. - Уважаеми колеги, бих искала да поздравя г-жа Hegyi за чудесния доклад, за който съм сигурна, че ще е от съществен принос за активизирането на гражданския диалог в Европейския съюз.
<P>
Успешното изпълнение на общите комуникационни приоритети на Европейските институции в партньорство с държавите-членки ще е една важна крачка към по-доброто информиране на гражданите на Европейския съюз. Само един добре информиран европеец може да използва предоставените му възможности и да участва в един активен диалог за Европа. Всички сме свидетели до какво доведоха проблемите с информираността - отрицателни референдуми и блокиране на европейското развитие.
<P>
Като председател на гражданско сдружение в България, съм дълбоко убедена, че привличането на гражданите към участие в процесите по взeмане на решения ще им даде възможност да допринасят пряко за политическия процес на равнище ЕС. Вярвам, че това е една от важните области, която трябва спешно да бъде реформирана и подобрена.
<P>
Вярвам, че с този доклад Европейският парламент дава нужните насоки и препоръки на останалите институции, но също и на гражданските организации, защото гражданите са най-важният елемент за бъдещето развитие на Европа. Без тяхното съдействие и участие целта, която сме си поставили ще бъде невъзможна.
