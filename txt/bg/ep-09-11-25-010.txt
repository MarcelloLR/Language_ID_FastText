<CHAPTER ID="010">
Пакет за телекомуникациите (подписване на актове)
<SPEAKER ID="255" NAME="Председател">
Предстои важно събитие, тъй като след малко г-жа Торстенсон и аз ще подпишем някои много важни документи, свързани с пакета за телекомуникациите. Г-жо Торстенсон, г-н член на Комисията, госпожи и господа, колеги, правните актове, които съставляват пакета за телекомуникациите, бяха приети с процедура на съвместно вземане на решение. Електронните комуникации и интернет се превърнаха в основни инструменти на нашите съвременни общества. Този законодателен пакет е добър пример за това как нашата работа може да помогне на хората и как може да се отрази на ежедневието им.
<P>
По-конкретно, това е преразгледаната рамкова директива за електронните съобщителни мрежи и услуги. Докладчик по нея беше колегата г-жа Trautmann, която присъства тук днес. Директивата беше приета на трето четене, което показва колко много работа беше необходима, за да можем да постигнем най-добрия вариант за нашите граждани. Частите от директивата, които бяха запазени, представляват по-ефективно и в по-голяма степен стратегическо управление на радиочестотите, по-голяма конкуренция и по-лесни инвестиции в интернет в бъдеще.
<P>
Директивата за универсалните услуги и правата на потребителите, за която докладчик беше колегата г-н Harbour, също представлява важна крачка към предоставянето на по-добри услуги. Искахме да подобрим правата на потребителите, да защитим неприкосновеността на личния живот и личните данни, както и да улесним всеки гражданин, който иска да запази същия номер на мобилния си телефон при смяна на оператора, като процедурата не трябва да отнема повече от един работен ден.
<P>
И накрая, за да подобрят и да направят по-последователни принципите, Парламентът и Съветът решиха да създадат европейска организация, включваща заедно 27 национални оператори. Докладчик на Парламента по въпроса беше г-жа del Castillo Vera.
<P>
Затова искам да изкажа високата си оценка за докладчиците, чиято роля, разбира се, винаги е ключова. Искам също да благодаря на всички онези, които с усърдната си работа по директивата допринесоха за днешния успех. Той се дължи на съвместните усилия на много хора. По-конкретно, той се дължи на няколко последователни председателства, и главно на чешкото председателство и настоящото шведско председателство, които бяха отговорни за второто и третото четене.
<P>
Преди всичко искам, в този специален момент, да благодаря на члена на Комисията и на Европейската комисия за това, че подготвиха пакета, който не беше единственият добър резултат, постигнат по време на последния петгодишен мандат. Желаем да изразим поздравленията си. Вашето сътрудничество е от голяма помощ за нас и се отразява на начина, по който гражданите възприемат това, което правим.
<P>
Разбира се, най-голямо признание заслужават тримата докладчици, както и председателят на комисията по промишленост, изследвания и енергетика, колегата г-н Reul, и заместник-председателят на Парламента г-н Vidal-Quadras, който председателстваше делегацията на ЕП в Помирителния комитет. Така че за днешния успех допринесоха доста голяма група хора.
<P>
Искам, от позицията си на председател и от името на всички нас, колеги от Европейския парламент, но преди всичко от името на всички граждани на Европейския съюз, да изразя уважението и признанието си, тъй като това е най-добрият пример за това как можем да постигнем нещо, което гражданите да оценят като голям успех - нещо, което ще улесни техния живот. Отправям поздравления към всички вас.
<SPEAKER ID="256" NAME="Аса Торстенсон" LANGUAGE="SV">
Г-н председател, искам първо да изразя радостта си от факта, че днес заедно можем да подпишем пакета за телекомуникациите. Пакетът укрепва конкуренцията и защитата на потребителите в Европа. Ще разполагаме с модерни и актуални разпоредби в област, която се развива много бързо.
<P>
Искам да използвам възможността да благодаря на всички участници за тяхната невероятно сплотена и конструктивна работа, както и за съзидателното сътрудничество. Искам да изкажа специални благодарности на заместник-председателя на Европейския парламент Alejo Vidal-Quadras, председателя на комисията Herbert Reul и тримата докладчици от Парламента Catherine Trautmann, Pilar del Castillo Vera и Malcolm Harbour, които, подобно на колегите ми в Съвета, свършиха изключително важна работа, която ни даде възможност да създадем пакета за телекомуникациите.
<P>
Това сътрудничество означава, че сме успели да постигнем споразумение, което ясно демонстрира огромното и решаващо значение на интернет за свободата на изразяване и свободата на информация, без обаче да влизаме в противоречие с Договора.
<P>
Пакетът за телекомуникациите е голяма победа за всички потребители в Европа. Още веднъж искам да благодаря на всички за труда, вложен за постигането на това споразумение.
