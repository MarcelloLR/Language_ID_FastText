<CHAPTER ID="022">
Обезщетяване на пътниците в случай на несъстоятелност на въздухоплавателна компания (разискване)
<SPEAKER ID="248" NAME="Председател">
Следващата точка е разискването на въпроса, изискващ устен отговор, внесен от Brian Simpson, от името на комисията по транспорт и туризъм, към Комисията, относно обезщетяване на пътниците в случай на фалит на авиокомпания-B7-0210/2009).
<SPEAKER ID="249" NAME="Brian Simpson" LANGUAGE="EN">
Г-жо председател, бих искал да благодаря на члена на Комисията г-н Таяни, че е с нас тази вечер. Внесох този въпрос от името на парламентарната комисия по транспорт и туризъм, защото през летните месеци членове на ЕП, силно обезпокоени от фалита на авиокомпания "Скай Юръп" (SkyEurope), се свързаха с мен, за да поема инициативата от тяхно име.
<P>
Трябва да се отбележи, че от 2000 г. насам 77 авиокомпании в Европейския съюз са обявили несъстоятелност и макар да е жалко, вероятно е в този неблагоприятен икономически климат да последват още фалити; ето защо ние считаме, че е от изключителна важност да използваме въпроса тази вечер, за да започнем разискване как най-добре да защитим потребителите и пътниците във въздушния транспорт в Европейския съюз.
<P>
Що се отнася до "Скай Юръп", това беше една авиокомпания със седалище в Словакия. Превозваните от нея пътници бяха оставени в местата на пристигане, без осигурено настаняване и даже без осигурен полет обратно до дома. Проблем възникна и във връзка с това, че много от тези хора бяха уведомени, че няма да им бъде изплатена компенсация или да бъде възстановена заплатената сума, ако не са закупили билета си с кредитна карта или чрез туристическа агенция. Става въпрос за пътници, купили билети чрез своите сметки в интернет - практика, която се налага все повече през годините.
<P>
Това не е изолиран случай. Бяхме свидетели на подобни случаи в родната ми страна, Обединеното кралство, миналата година, когато "Ексел еъруейз" (Excel Airways) обяви несъстоятелност, като остави над 200 000 души без средства, без обезщетение и без осигурен полет на редица летища в цяла Европа, като това им струва още повече пари за съответното настаняване и полет обратно.
<P>
Много от тези хора не са редовни бизнес пътници или редовни пътници като нас, не разполагат с достатъчни финансови възможности да се справят с подобни ситуации. Те обикновено са от семейства, които дават всичките си спестявания за семейна ваканция, а накрая виждат как трудно спечелените пари отиват на вятъра заради малка небрежност от тяхна страна.
<P>
Тук статуквото очевидно не е приемливо. В Европейския съюз и Европейския парламент трябва да се гордеем със свършената работа по отношение на правата на пътниците. Станахме свидетели на въвеждането на компенсации в случай на отказан достъп на борда - макар да е известно, че в това отношение все още има проблеми, които трябва да бъдат решени. Станахме свидетели на въвеждането на права за помощ и по-строги закони за прозрачност при определяне на цената на билетите, както и строги мерки за обезщетяване в директивата за пакетните туристически пътувания. Всъщност аз считам, че обхванахме по-голямата част от аспектите по отношение на защитата на потребителите във въздухоплаването, но тук очевидно има вратичка в закона, която трябва да бъде премахната.
<P>
Ако купите билет за чартърен полет чрез туристическа агенция, вие сте защитени от директивата за пакетните туристически пътувания. Ако купите билет чрез редовна авиокомпания, сте защитени от тяхната система, но ако си купите мястото за полета чрез интернет - тогава не сте защитени. Това е една аномалия. Това е вратичка в закона, която Парламентът, с помощта на Комисията, се стреми да премахне.
<P>
Във връзка с това дадохме и идеята да се създаде резервен фонд за обезщетяване, но на това не трябва да се гледа като на искане от наша страна или на Комисията. Ние просто искаме да се обсъди открито с помощта на какви механизми може най-добре да бъде решен проблемът, ето защо въпросът има за цел да даде началото на диалога с Комисията с надеждата, че можем да премахнем вратичката в закона и да намерим решение на един сериозен проблем, най-вече за хората, които се оказват потърпевши при фалит на дадена авиокомпания.
<P>
С нетърпение очаквам да работя с Комисията, за да се опитаме - с моята комисия - да намерим решение на проблема, както и очаквам да чуя мнението и на другите членове на Парламента.
<SPEAKER ID="250" NAME="Антонио Таяни" LANGUAGE="IT">
Г-жо председател, благодарен съм на г-н Simpson и на цялата комисия по транспорт и туризъм, че обърнаха вниманието на Парламента към този щекотлив въпрос. Този въпрос ми дава възможност официално да повторя казаното през последните няколко седмици след трудностите, пред които бяха изправени много европейски граждани, много пътници, в резултат на фалита на някои авиокомпании.
<P>
Както е известно на Парламента, защитата на пътниците във всички транспортни сектори е основен приоритет за мен. Заявих това по време на изслушването, когато Парламентът ми гласува доверие, и искам да го повторя тази вечер. Считам, че трябва всички ние трябва да предприемем действия, за да излезем с определено законово решение, а също да предотвратим ситуации, в които - както заяви г-н Simpson - пътниците, закупили билет за редовен полет на авиокомпания, която впоследствие обявява несъстоятелност, да бъдат третирани по различен начин от пътниците, закупили билета си като част от един по-общ туристически продукт - пакетна ваканция.
<P>
Затова и считам, че първото нещо, което трябва да се направи, е да се използват средствата, с които вече разполагаме. С други думи обществото трябва да използва съществуващите нормативни актове по възможно най-ефективния начин, дори и ако те са непълни и водят до несъответствия. Със същата цел - за оптимизиране на средствата, с които разполагаме, когато например авиокомпанията "Скай Юръп" обяви несъстоятелност, беше поискано мрежата от европейски центрове за защита на потребителите да информира потребителите за техните права и да събира жалбите им. Необходимо е обаче и да предложим по-добра защита на пътниците в случай на фалит на авиокомпания. Пътниците с резервации, на които впоследствие им изтича срокът, трябва да имат право на възстановяване на разходи и, в някои случаи, на репатриране. Това е сложен проблем и съответно трябва внимателно да направим оценка на мерките, които ще бъдат приети.
<P>
Комисията вече започна работа по намирането на практично решение на тези проблеми. По наша молба беше проведено голямо проучване относно последиците от фалит в сектора на въздушните превози, и най-вече на пътническите превози. Това подробно изследване обяснява от практическа гледна точка последиците от фалитите и тяхното въздействие върху тези 700 милиона или повече пътници, превозвани всяка година в границите на Европейския съюз.
<P>
Изследването предлага редица възможни варианти, за да се определят най-добрите решения на различните проблеми, произлизащи от фалитите, най-вече по отношение на възстановяването на разходите и репатрирането, както споменах преди малко. Що се отнася до възстановяването на разходи и репатрирането, имаше възможност да се очертаят различни варианти - от създаването на гаранционни фондове до разработването на схеми за задължително осигуряване за пътниците на авиокомпании, и в крайна сметка до идеята за въвеждане на целеви промени в националните закони относно обявяването в несъстоятелност.
<P>
През месец февруари тази година изпратих изследването на г-н Costa, който по това време беше председател на комисията по транспорт и туризъм. Въз основа на това изследване Комисията понастоящем продължава да анализира различните възможности и обръща най-вече внимание на въздействието върху потребителите и сектора на въздушните превози. По време на анализа ще вземем под внимание всички аспекти от разискването и ще се възползваме от приноса на всички заинтересовани страни. Във връзка с това през следващите седмици Комисията ще започне процес на широка обществена консултация по въпроса за правата на пътниците в сектора на въздушните превози.
<P>
В този контекст, без да подценява различията и специфичните особености на пакетните ваканции, Комисията ще вземе под внимание и оценката на въздействието, извършвана в момента относно прегледа на Директива 90/314 именно по отношение на пакетните ваканции. Това е така, защото една от основните цели на обществената консултация ще е да се определят последствията за пътниците на авиокомпании, които са в процес на обявяване на несъстоятелност, и възможните варианти за отстраняването на проблема. Разбира се, освен обществена консултация, ще се проведе и изследване - както вече споменах - което да анализира въздействието от различните възможни решения.
<P>
Естествено, приносът на Парламента ще бъде от ключово значение, що се отнася до мен, а предвид също и активната работа на комисията по транспорт и туризъм по днешния въпрос, изискващ устен отговор, считам, че през следващите няколко седмици ще можем да си сътрудничим успешно и заедно ще намерим най-доброто решение, за да отговорим на нуждите на пътниците и за да гарантираме правата им ефективно в случай на фалит на авиокомпании.
<SPEAKER ID="251" NAME="Marian-Jean Marinescu" LANGUAGE="RO">
В условията на настоящата икономическа криза, с колебаещи се цени на горивата и затруднена конкурентна среда, въздушните превозвачи, и най-вече нискотарифните авиокомпании, са изправени пред големи трудности. Увеличаването на цените на билетите не е възможно в този момент, а повишаването на таксите за услуги, прилагано от някои нискотарифни компании, може да доведе до още по-голям спад в броя на пътниците.
<P>
Финансовите загуби, понесени от авиокомпаниите през 2009 г., ще възлязат на приблизително 11 млрд. щатски долара - положение, при което само за възстановяване ще са необходими следващите три години. На този фон възникна проблемът - който никой не иска да види - с обявяването на несъстоятелност на авиокомпании. В случай на обявяване на несъстоятелност заради липса на подходящо законодателство не съществуват практически начини за възстановяване на равностойността на билетите или осигуряване на обратен полет до мястото на тръгване за пътниците, попаднали в това затруднително положение. Помощта, предлагана от европейските авиокомпании срещу заплащане, макар и скромно, на пътници, пътуващи с междувременно обявила несъстоятелност авиокомпания, както беше подчертано в случая със "Скай Юръп", е похвална сама по себе си, но тя предлага единствено временно решение за излизане от определена криза. От друга страна, не можем винаги да използваме икономическата криза като извинение за това сериозно затруднение, защото авиокомпаниите обявяваха несъстоятелност и преди началото на кризата.
<P>
По-строг контрол на финансите на въздушните превозвачи, особено в случая с нискотарифните превозвачи, по-строг контрол на сливанията и придобиванията, както и създаване на голям гаранционен фонд, са някои от решенията, които в дългосрочен план биха могли да предложат защита на пътниците в случай на фалит на авиокомпания.
<SPEAKER ID="252" NAME="Saïd El Khadraoui" LANGUAGE="NL">
Г-жо председател, г-н член на Комисията, госпожи и господа, групата ни настояваше за разискване на проблема с фалитите в сектора на въздухоплаването, защото тук наистина вече не става дума за изолиран случай. Както спомена моят колега г-н Simpson, председател на комисията ни, от 2000 г. имаше 77 фалита - вярно, предимно на малки дружества - което означава, че хиляди души са видели как парите, похарчени от тях за билет, отиват на вятъра по един или друг начин, а тези хора просто са били оставени някъде да се оправят сами. Има причина да се боим, че ще последват и още фалити в тези трудни времена за сектора на въздухоплаването. Следователно е необходимо да направим нещо.
<P>
Вярно е, разбира се, че държавите-членки също трябва да играят роля в мониторинга на кредитоспособността и финансовата сигурност на авиокомпаниите - това е справедливо и уместно - но на нас се пада задачата да разработим защитен механизъм на европейско равнище, за да гарантираме, че пътниците няма да бъдат оставени на произвола на съдбата. Затова и призоваваме Комисията да работи по-бързо за представянето на конкретно предложение; най-вече защото, както вече споменахте, системите са вече налице благодарение на други законодателни разпоредби - включително за хората, които резервират пакетни туристически пътувания - под формата на гаранционен фонд и т.н. По този начин донякъде съществува несъответствие между пътниците, които резервират полета си чрез туристическа агенция, и онези, които резервират билета си в интернет; това според мен е още един въпрос, който трябва да решим.
<P>
Разбирам, че сте в процес на консултации със заинтересованите страни. Възнамерявате да представите предложение през следващата година. Считам, че наистина трябва да се опитаме да ускорим процеса - вместо да чакаме до края на следващата година, може би трябва да потърсим решение по-скоро. Затова нека незабавно обсъдим конкретно законодателно предложение, за да можем да организираме дискусия, която да обхване в детайли изготвянето на такава застраховка срещу несъстоятелност.
<P>
И накрая бих искал да отбележа задоволството си във връзка с казаното от члена на Комисията, според който можем да очакваме обща декларация за правата на пътниците в сектора на въздухоплаването. Знаем, че настоящото законодателство не се прилага изцяло, равномерно или задоволително навсякъде, а това е нещо, което изисква вниманието ни, и аз съм сигурен, че отново ще се спрем на този въпрос.
<SPEAKER ID="253" NAME="Gesine Meissner" LANGUAGE="DE">
Г-жо председател, г-н член на Комисията, благодаря за Вашия отговор. Аз също съм член на комисията по транспорт и туризъм и според мен е от голяма важност този въпрос да е включен в дневния ред. В действителност г-н Simpson вече ни го представи.
<P>
При сегашното положение в защитата на потребителите е налице пропуск по отношение на пътниците във въздушния транспорт. Пропускът е свързан с несъстоятелността на авиокомпаниите, както вече беше обсъдено. Според мен е от изключително голямо значение да защитаваме правата на потребителите - и ние правим точно това. Опитваме се да защитим потребителите възможно най-добре.
<P>
Бих искала да спомена още един аспект от гледната точка на нашата група, който досега не беше фактор, но който според мен също е от голяма важност. Разбира се, искаме правата на потребителите да бъдат защитени, но искаме и потребителите да имат избор. Когато се обсъжда как този пропуск може да бъде поправен, може да се окаже, че изготвеното от вас предложение в Комисията ще доведе до свръхрегулация, която може да спъва иновациите по отношение на възможностите, предлагани в тази област.
<P>
Законодателството в областта на защитата на потребителите означава, разбира се, че трябва да има избор между различните предложения на авиокомпаниите, например. Така настоящата тенденция е да се предлагат много евтини полети вместо пътувания с фиксирана цена, което горещо се приветства от потребителите.
<P>
Моля, не ме разбирайте погрешно; не искам да омаловажа правата на потребителите по никакъв начин. Защитата на тези права също е от голямо значение за мен и ние наистина се нуждаем от подходящ инструмент, за да направим това. Следва обаче и да разгледаме перспективите, които трябва да вземем предвид, за да гарантираме, че продължава да съществува голям избор по отношение на въздухоплаването и че на пазара могат да се появят нови възможности, но потребителите ще продължат да бъдат защитени и няма да бъдат оставени с финансови затруднения, ако дадена авиокомпания действително фалира или е принудена да обяви несъстоятелност.
<P>
Във връзка с това се радвам да чуя, че работите за намирането на решение. Насоката, разбира се, беше ясна по отношение на евентуалното създаване на фонд за помощ. Очаквам с нетърпение обсъждането в комисията, което може да се проведе дори тази година.
<SPEAKER ID="254" NAME="Eva Lichtenberger" LANGUAGE="DE">
Г-жо председател, г-н член на Комисията, госпожи и господа, финансовите предпоставки за достъп до пазара на авиокомпаниите, разбира се, вече бяха обсъдени в комисията по транспорт и туризъм. Тогава беше повдигнат въпросът за гаранционните фондове, но по това време мнозинството явно не счете въпроса за достатъчно важен или значим.
<P>
Сега ставаме свидетели на случаи, които наистина ни дават основания за обсъждане и регулиране, защото се нуждаем от регулиране в тази област. Първо, трябва непрестанно да гарантираме, че правата на пътниците, които приемаме тук за защита на потребителите, се спазват.
<P>
Въпросът за отказан достъп на борда и множеството такива случаи, на които за съжаление станахме свидетели, показват, че всички съществуващи вратички в закона биват незабавно използвани. Това налага вниманието ни и изисква нормативно уреждане. Вероятно ще трябва да прибегнем до решението за гаранционен фонд или някакъв вид застраховка, за да защитим пътниците адекватно от подобни бизнес практики. Да се вгледаме само в последния случай: дори в последния ден продължаваха да се тиражират твърдения, че всичко е наред и много хора повярваха на това.
<P>
За такова решение обаче трябва да се гарантира, че всички засегнати страни ще поемат съответния дял, а не няколко авиокомпании, включително нискотарифни превозвачи, да скръстят ръце и да оставят другите да понесат риска. Един честен пазар не само ще защити пътниците от нечестни практики, но ще защити и конкуренцията.
<SPEAKER ID="255" NAME="Ryszard Czarnecki" LANGUAGE="PL">
Г-жо председател, през последните девет години близо 80 авиокомпании в Европейския съюз обявиха несъстоятелност. Днес чухме, че нискотарифната авиокомпания "Скай Юръп" е обявила несъстоятелност през изминалите почивни дни и е оставила хиляди свои клиенти без средства. Историята се повтаря. Разбира се, от това страдат не собствениците на частни въздухоплавателни средства, а хората, които обикновено не са толкова заможни и които спестяват с месеци, за да си купят билет за полет за чужбина. Считам, че при това положение Европейският парламент, и тук говоря като член на комисията по транспорт и туризъм, трябва категорично да настоява Европейската комисия да приеме принципи за законовата защита на пътниците и клиентите, а това означава и финансова защита. Създаването на специален резервен фонд за обезщетяване на пътниците и клиентите на фалирали авиокомпании може да предотврати положения като тези, на които станахме свидетели през последното десетилетие, когато поне няколко хиляди души загубиха парите си окончателно. Това е конкретна стъпка, която гражданите на държавите-членки на Европейския съюз очакват от нас.
<SPEAKER ID="256" NAME="Jaromír Kohlíček" LANGUAGE="CS">
Бих искал да благодаря на г-н Brian Simpson за чудесното въведение по този въпрос. Неотдавна редица авиокомпании една след друга обявиха несъстоятелност. Проблемът не се изчерпва с нискотарифните превозвачи, въпреки че те бяха отговорни за по-голямата част от фалитите. Ако не разгледаме сложното положение на стотиците пътници, оказали се без средства на местата на пристигане и затруднени да се върнат оттам у дома, няма да постигнем нищо съществено. Различни сектори от отрасъла срещат трудности понякога, като накрая обикновено се достига до решение. В този случай са засегнати хиляди хора, много от тях с малки деца, които не разполагат с нужните средства. Затова е необходимо да се даде ясен сигнал, че имаме решение. Става дума за капиталова адекватност и застраховка за полетите за връщане. Считам, че Комисията и държавите-членки на Европейския съюз могат да намерят бързо решение на проблемите на пътниците. Проблемите на въздушните превозвачи ще изискват различно решение, разбира се. Кризата в сектора изисква подходящите инструменти и аз считам, че ще бъдат използвани такива.
<SPEAKER ID="257" NAME="Juozas Imbrasas" LANGUAGE="LT">
В условия на икономическа рецесия фалират дружества и авиокомпаниите не са изключение. В Литва местната авиокомпания "FlyLAL" също обяви несъстоятелност през настоящата година. Тя е една от десетките европейски авиокомпании, които обявиха несъстоятелност тази година. Въпреки че законодателството, прието от Европейския парламент, предоставя достатъчни гаранции и обезщетения за пътниците, ако по вина на авиокомпанията те не могат да излетят навреме по планирания курс или имат проблеми с багажа, това може да бъде гарантирано само ако авиокомпанията не среща финансови затруднения. Щом дадена компания обяви несъстоятелност, пътниците, които са закупили билети, обикновено губят всичките си пари. Следователно, тъй като националните правителствени институции наблюдават и лицензират дейността на авиокомпаниите и дават разрешение за полети, Комисията препоръчва, че в случаите на обявяване на несъстоятелност на авиокомпания правителствата могат и следва незабавно да върнат парите на пътниците на авиокомпанията за закупените билети, а по-късно да възстановят тези средства чрез суброгация от дружеството в несъстоятелност. Трябва да обсъдим и предложението, представено от г-н Simpson по отношение на резервния фонд за обезщетяване. Този спешен проблем може да бъде обсъден и да се намери най-доброто решение, като се допълни регламента, приет от Европейския парламент и от Съвета относно общи правила за извършване на въздушни транспортни услуги. По този начин ще допринесем за сигурността на пътниците, които използват услугите на въздушни превозвачи.
<SPEAKER ID="258" NAME="Artur Zasada" AFFILIATION="PPE">
(PL) Г-жо председател, г-н член на Комисията, фактът, че задълженията на авиокомпаниите към техните пътници не приключват дори ако авиокомпанията обяви несъстоятелност, е очевиден и трябва да бъде отправна точка в тази така належаща дискусия, започната от г-н Simpson.
<P>
Затова и с удивление слушах обясненията на говорителя на "Скай Юръп". Роналд Шранц изказа съжаление за неудобството, причинено на пътниците. Подчертавам думата "неудобство". Той каза също, че клиентите на фалиралото дружество, които са чакали на чуждестранни летища, ще трябва сами да намерят алтернативни начини да се приберат. Според говорителя проблемът засягал няколко хиляди души, но той не успя да посочи точния им брой. За представителя на "Скай Юръп" това е просто статистика. Той обаче забравя, че зад въпросната цифра се крият хилядите лични драми на пътниците, които не могат да се приберат у дома, при своите семейства или на работните си места. Този пример показва, че нормативното уреждане на въпроса трябва да се осъществи час по-скоро. "Скай Юръп" беше котирано на борсата дружество и затова имахме повече информация за него. При други евтини авиокомпании не винаги е така. Може да се окаже, че неотдавнашният кошмар в Братислава ще се повтори на някое друго европейско летище.
<P>
Понастоящем е в ход разгорещена дискусия, в която се предлагат различни решения на този важен проблем. Говори се за специален фонд, създаден от допълнителна такса върху самолетните билети, както и за застраховка срещу несъстоятелност. Това са ценни инициативи, но те влияят и на цената на билетите. В условия на криза се нуждаем от процедура, която, от една страна, ще помогне на пътниците, а от друга, няма да влоши допълнително и без това затрудненото финансово положение на авиокомпаниите.
<P>
Затова бих искал да представя пред члена на Комисията един въпрос и едно предложение: не може ли едно частично решение да бъде идеята за "въздушна солидарност", която ще включва принципа на съвместна отговорност на авиокомпаниите за пътниците? Да, солидарност - идея, която за мен, като поляк, е особено скъпа. Това трябва да е решение и перспектива с потенциал за незабавна реализация. Предложението ми се основава на идеята, че пътниците на обявила несъстоятелност авиокомпания, които са оставени на дадено летище, биха могли да използват въздухоплавателното средство на друга авиокомпания, която има полети в същата посока, при условие, разбира се, че има свободни места на борда. Разходите биха могли да бъдат уредени между съответните авиокомпании. Бих искал уважаемият член на Комисията да отговори на този въпрос.
<SPEAKER ID="259" NAME="Olga Sehnalová" AFFILIATION="S&amp;D">
(CS) Г-н член на Комисията, госпожи и господа, крахът на авиокомпанията "Скай Юръп" насочи вниманието върху общия проблем за недостатъчната защита на потребителите - пътници на въздушни превозвачи. Това е действителен проблем - имах възможността лично да се срещна с редица потребители, засегнати от фалита на тази авиокомпания. По случайност те бяха гости от побратимения френски град Chateau d'Ain, които бяха дошли за среща в град Kroměříž в източните части на Чешката република - градът, който представлявам. Пътуването им на връщане е било много стресиращо, като е включвало и принудителен еднодневен престой на летището в Прага.
<P>
Споменавам този случай, за да подчертая, че "Скай Юръп" не беше типична нискотарифна авиокомпания. Тя предлагаше на пътниците си услуги, подобни на предлаганите от обикновени авиокомпании, както и полети до големи летища. Услугите й бяха използвани от най-различни потребители. За потребителите, които се интересуват не толкова от датата на пътуването, колкото от цената на билета, "Скай Юръп" беше предпочитаният избор в Чешката република. "Скай Юръп" беше и един от най-важните клиенти на Прага-Ружине, най-голямото летище в Чешката република. Фалитът на "Скай Юръп" обаче засегна не само хората, оставени по летищата, но и 280 000 други клиенти, които бяха закупили билети. Според наличната информация самолетни билети са били продавани до момента на обявяване на несъстоятелност.
<P>
Хората, които не са закупили билети с кредитна карта, фактически не могат да възстановят парите си. Въздушните превозвачи нямат законово задължение да се застраховат срещу несъстоятелност и затова някои от тях не правят такива застраховки. Затова пътниците трябва да предявяват исковете си в производства по несъстоятелност. Шансът да получат парите си по този начин е нищожен. Затова е време да се направи нещо по този въпрос. Бих искала да благодаря на комисията по транспорт и туризъм, че се заеха с този въпрос, и на Комисията, че обеща да разгледа случая. Уверена съм, че ще бъде предложено решение, което ще увеличи доверието в сектора на въздушните превози, който беше сериозно повлиян от световната икономическа криза.
<SPEAKER ID="260" NAME="Oldřich Vlasák" AFFILIATION="ECR">
(CS) Г-жо председател, госпожи и господа, големите фалити на авиокомпании през тази година ни карат отново да разгледаме въпроса дали единният вътрешен пазар за въздушните превози работи както трябва. Макар няколко големи превозвача да обявиха несъстоятелност и положението в сектора да продължава да се влошава заради растящите цени на горивата и по-бавния икономически растеж, според мен определено няма повод за паника. Преди да се спуснем по коварния наклон на регулацията, следва да си припомним, че Европейският съюз стана свидетел на значително увеличение на нискотарифните превозвачи при въздушните превози и на по-ожесточена конкуренция между всички авиокомпании в Европейския съюз благодарение на мерките за либерализация.
<P>
Един някога силно регулиран отрасъл със скъпи самолетни билети беше превърнат в динамичен сектор с услуги, които, благодарение на достъпните цени в Европейския съюз, се използват от все по-голям брой пътници, които в миналото не биха могли да си ги позволят. Затова нека помислим внимателно как да увеличим защитата на потребителите - в този случай на потребителите на авиокомпании - без да излагаме на риск един ефективен пазар на въздушни превози. Идеята за въвеждане на задължителна осигуровка срещу несъстоятелност вече беше предложена в Европейския парламент в близкото минало. Затова трябва да се помисли как предложението може да се осъществи на практика.
<SPEAKER ID="261" NAME="Christine De Veyrac" AFFILIATION="PPE">
(FR) Г-жо председател, г-н заместник-председател на Комисията, госпожи и господа, разискваният от нас тази вечер въпрос, изискващ устен отговор, разкрива, както казаха мнозина, съществуването на действителен законов вакуум, който оставя пътниците без гаранции, ако дадена авиокомпания обяви несъстоятелност.
<P>
Безспорно европейското законодателство защитава пътниците, които са закупили билетите си като част от пакетна ваканция, но то не защитава онези, които са закупили билета си чрез интернет. Както г-н El Khadraoui заяви, потребителското поведение е еволюирало с развитието на интернет, а законодателят трябва да следва тази еволюция, за да защити европейските граждани. Голям брой пътници вече купуват самолетните си билети чрез интернет. Като се има предвид, че нискотарифните компании продават билетите си предимно чрез интернет, най-засегнати от този феномен са предимно младите и хората с най-ниски доходи. Не е приемливо, че тези пътници нямат право да искат обезщетение, ако авиокомпанията, от която са закупили билет, обяви несъстоятелност. Още повече, че през последните няколко месеца секторът на въздушните превози беше изправен пред безпрецедентна криза, която доведе до значително намаление на въздушните превози. Всички знаем, че сегашната криза е по-лоша от онази, която засегна сектора след 11 септември, и че голям брой авиокомпании обявиха несъстоятелност.
<P>
Затова е от съществено значение Европейската комисия - и аз знам, г-н заместник-председател, че сте наясно с това - да представи истински решения възможно най-скоро, за да можем да защитим пътниците, ако авиокомпанията, с която е трябвало да пътуват, обяви несъстоятелност, независимо от начина, по който са резервирали билета си.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Г-жо председател, г-н член на Комисията, радвам се, че разискваме този въпрос днес, но смятам, че той обхваща само един от възможните случаи, в които дадено дружество прекратява дейността си: финансов крах или несъстоятелност.
<P>
Съществуват обаче и други положения, в които авиокомпаниите могат да спрат работа или да прекратят дейността си. Говоря за случаи, в които лицензът им е отнет от съображения за безопасност, за доброволно закриване или закриване по причини, които не са финансови. Тези положения водят със себе си същите проблеми като разискваните днес, в които пътниците са оставени безпомощни, защото или сумата за билета им не е възстановена, или ако е, в някои случаи това възстановяване е свързано със значителни разходи.
<P>
Мисля, че нормативното уреждане на обезщетяването за пътници в случай на закъснение или отмяна на полета може да бъде един от използваните инструменти, но според мен това не е достатъчно.
<P>
В този контекст бих искала Комисията да разгледа възможността да предложи законодателни мерки за други случаи - случаите, които споменах - които не обхващат само фалита на авиокомпаниите и които не са предвидени от действащото в момента законодателство на Общността. В противен случай рискуваме, въпреки добрите ни намерения, да се провалим и да предвидим правно основание само за едно конкретно положение, като не вземем предвид голям брой пътници, които могат да пострадат от закриването на дадена авиокомпания, въпреки че причината за закриването й не е икономическа или финансова.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Ако искаме да имаме ефективен вътрешен пазар, необходима ни е общностна политика за защита на потребителите. През годините Европейският съюз предприе съответни мерки в тази област, а приетите мерки гарантираха повишаване на равнището на защита на потребителите в области като пакетните ваканционни услуги и правата на пътниците.
<P>
Голяма част от исковете, подадени от европейските потребители, са свързани с нарушаването на правата на пътниците на въздухоплавателни дружества. Много от тези искове са подадени от пътници, чиито полети са били отменени в резултат от обявяването на несъстоятелност на авиокомпании или туристически агенции. В тези случаи потребителите научават за проблема едва когато полетът им не се извърши по разписание.
<P>
Въпреки че Директива 90/314/ЕИО на Съвета на Европейския съюз относно пакетните ваканции защитава пътниците, ако туристическите оператори обявят несъстоятелност, тя не ги защитава в случаите, когато самолетните билети са закупени отделно. Освен това, в случай на отказан достъп на борда, не се предвижда обезщетяване при извънредни обстоятелства, които включват и обявяването на несъстоятелност на авиокомпанията. Според едно неотдавнашно проучване броят на авиокомпаниите, обявили несъстоятелност в Европейския съюз между 2000 г. и 2008 г., е нараснал до 79. Четиридесет и един процента от авиокомпаниите, обявили несъстоятелност между 2005 г. и 2008 г., са предлагали регионални полети, а 17% са били нискотарифни авиокомпании.
<P>
И така, какви мерки можем да предприемем, за да предложим по-добра защита на пътниците при такива обстоятелства? Възможни решения включват схема за застраховане на пътниците, която да обхваща такива сценарии, по-строга система на надзор, както и изготвянето на законодателни разпоредби, които да гарантират обезщетяване на пътниците при такива обстоятелства.
<SPEAKER ID="264" NAME="Zita Gurmai" AFFILIATION="S&amp;D">
(EN) Г-жо председател, обезщетяването на пътници в случай на фалит на авиокомпания не е единствено въпрос на пари. То е свързано с дори по-сериозни въпроси, като безопасност, достъпност на услугите и конкурентоспособност. По време на криза всеки икономически отрасъл се намира в затруднено положение, а въздушните превози не правят изключение. От особена важност е да не позволим доверието на хората в превозвачите да намалее, защото това ще доведе до значителен спад на търсенето и по този начин ще влоши още повече финансовото положение на авиокомпаниите. Това би оказало въздействие върху общото икономическо положение в Европа и конкурентоспособността.
<P>
Обезщетяването на пътниците е свързано и с достъпността на услугите. Считам, че всеки гражданин в Европа трябва да разполага с възможността да пътува по въздух, ако пожелае това. Затова трябва да признаете, че се нуждаем от безопасни, но нискотарифни авиолинии, които са достъпни за всички. Тези авиолинии трябва да разполагат със стабилна финансова основа, защото безопасността не означава само безопасност в случай на злополука, тя предполага още и увереността, че ако един човек закупи самолетен билет, то наистина ще се извърши полет, който да го заведе до съответното местоназначение.
<P>
Всичко това определя важността на настоящия въпрос, изискващ устен отговор, а фактът, че от 2000 г. насам близо 80 авиокомпании са обявили несъстоятелност в Европа, прави въпроса и неотложен. Необходимостта от ясно регулиране в тази област е очевидна. Затова бих искала уважаемият член на Комисията да разгледа въпроса сериозно и да намери жизнеспособно решение възможно най-скоро.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Г-жо председател, г-н Таяни, преди близо месец една нискобюджетна авиокомпания обяви несъстоятелност. "Скай Юръп" поиска обявяване на неплатежоспособност. Въпреки факта, че анализатори от сектора на въздушните превози предвиждаха този фалит отдавна, "Скай Юръп" продължаваше да продава билети за полетите си ден преди подаването на молбата за обявяване на неплатежоспособност. В резултат стотици пътници на авиокомпанията не получиха възможността да направят планираните си пътувания, като освен това трябваше и да понесат големи финансови загуби заради обявяването на несъстоятелност. В официално обръщение дружеството просто информира клиентите си, че няма да си получат обратно парите, изразходвани за покупката на билети.
<P>
Примерът със "Скай Юръп" недвусмислено демонстрира, че в обединена Европа все още не сме успели да създадем законодателство, което да защити потребителите на въздушни услуги от отрицателните последици от обявяването на несъстоятелност на дадена авиокомпания. Това е сериозен проблем, който се потвърждава от факта, че 77 авиокомпании по света са обявили несъстоятелност от 2000 г. насам. През 2004 г., например, полската авиокомпания "Ер Полония" обяви несъстоятелност. Затова бих искала Комисията да представи принципи за защитата на потребителите от отрицателните последици при евентуален фалит на авиокомпании.
<SPEAKER ID="266" NAME="Антонио Таяни" LANGUAGE="IT">
Г-жо председател, г-жа De Veyrac, г-н Vlasák и г-жа Gurmai насочиха вниманието ни върху причината за фалита, с други думи, икономическата криза и трудностите, пред които е изправен понастоящем секторът на въздушните превози, като това се отнася както за нискотарифните, така и за големите авиокомпании.
<P>
Европейският парламент и Комисията действаха заедно, за да предложат набор от инициативи в отговор на кризата. Говоря за замразяването на слотове, което беше подкрепено с голямо мнозинство от Парламента, и инициативата "Единно европейско небе", която представлява широкомащабна реформа на системата за въздушни превози, позволяваща на авиокомпаниите да спестят разходи за гориво, защото намалихме етапите от едно летище до друго.
<P>
Именно за да се предостави практическо подпомагане на всички европейски авиокомпании, без значение дали са нискотарифни или не, приканих 27-те министри на транспорта в Европейския съюз да въведат реформата "Единно европейско небе" по-рано от предвиденото, защото така се дава добра възможност на авиокомпаниите да спестят гориво и по този начин да не позволят финансовите им резултати да бъдат повлияни отрицателно. Предотвратяването на фалита на авиокомпаниите не само ще защити пътниците от загуби, но преди всичко ще бъде от изключителна важност за защитата на работни места. Да не забравяме, че не трябва да позволяваме финансовата и икономическа криза да се превърне в цялостна социална криза.
<P>
Знаем, че секторът на въздушните превози е затрупан с проблеми на международно равнище: трябва само да си припомним какво стана с "Джапан Еърлайнс" преди няколко седмици, когато бяха обявени съкращения на персонала. Наше задължение трябва да е не само да защитаваме гражданите, но и да гарантираме, че добрите авиокомпании ще продължат да работят, като по този начин защитим и работните места.
<P>
Европейската комисия - моля да ме извините, ако се отклонявам от темата - и Парламентът работиха, за да направят това възможно. Мога да заявя, че в резултат на положените от нас усилия успяхме да създадем един нов модел изцяло частни авиокомпании: сред примерите са случаите с "Олимпик Еъруейс" и "Алиталия", както и този с "Остриън Еърлайнс" - където се надявам да се намери решение. Това означава, че вече няма държавни авиокомпании, които трябва да бъдат спасявани от обществото, когато изпаднат в затруднение. Който направи грешка, трябва да си плати за нея.
<P>
Бих искал и да отговоря на г-жа Alvarez, която повдигна един много интересен въпрос: смятам, че мога да приема нейната идея и да включа в извършваната от нас дейност предложението да бъдат дадени гаранции на пътниците на авиокомпании, които прекратяват дейността си не заради несъстоятелност, а защото не се съобразяват с изискванията за безопасност. В този случай пътниците понасят същите загуби, каквито и пътниците, закупили билет от авиокомпания, която впоследствие обявява несъстоятелност. Принципът трябва да е в защита на пътниците, когато понасят загуби или, с други думи, когато не могат да осъществят полета. А това е и принципът, на който се основават, сега и за в бъдеще, усилията ми, докато съм член на Комисията - да се предложат едни и същи гаранции на пътниците от всички транспортни сектори.
<P>
Поради тази причини на заседанието на Съвета по транспорт, което ще се проведе в Люксембург утре, ще разгледаме въпроса за правата на пътниците на морски и речни превози. Това е избор, направен от Комисията с подкрепата на Парламента, който има за цел да защити европейските граждани. Ако наистина искаме да спечелим общественото доверие и да постигнем положителните резултати, които отбелязахме в Ирландия, трябва да излезем със законодателство и да покажем на гражданите, че общностните институции са на тяхна страна и че те не са места, осигуряващи синекурни длъжности, а работят за гарантиране и защитаване на правата на европейските граждани.
<SPEAKER ID="267" NAME="Председател">
Разискването приключи. Гласуването на предложенията за резолюции ще се проведе по време на следващата месечна сесия.
<P>
Писмени изявления (член 149)
<SPEAKER ID="268" NAME="Edit Herczog  " LANGUAGE="HU">
В резултат на промяната на поведението на пътниците все по-голям брой хора сами организират пътуванията си и не ползват услугите на пътнически агенции. Нискотарифните авиокомпании спечелиха от тази тенденция през последното десетилетие по отношение както на приходи, така и на пазарен дял. Уважаеми колеги, честите фалити на пътнически агенции в миналото бяха причина за безпокойство и в Унгария. По телевизията често виждахме репортажи за семейства, оказали се в затруднено положение в чужбина, без възможност да се завърнат у дома. Не трябва да позволяваме следващата вълна от фалити да помете нискотарифните дружества и да причини щети на стойност милиони евро на икономиката и на пътниците, да не споменаваме рисковете за безопасността, ако дадено дружество не разполага със сигурна финансова основа, за да поддържа дейността си.
<P>
Точно затова трябва да насочим вниманието си към следните цели. Трябва да помислим за по-строги правила за учредяване на дружества. В случая с авиокомпаниите трябва да се изискват повече капиталови и структурни гаранции. Трябва да помислим за повишаване на строгостта на системата за финансови отчети и отчети за дейността и за това колко често следва да се извършват проверки на място. Размерът на този сектор дава основание за извършване на редовни европейски проучвания, които да анализират политиката за полетите, механизмите за разглеждане на жалби и процедурата за възстановяване на средства на авиокомпаниите. Трябва още повече да улесним разглеждането на презгранични жалби, свързани със сходни въпроси за в бъдеще. Ако наистина желаем да създадем общ пазар в Европа, в основата на който да е благоденствието на потребителите, трябва по-ефективно да разглеждаме презграничните жалби и искове за обезщетения.
