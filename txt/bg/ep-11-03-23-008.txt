<CHAPTER ID="008">
Състав на Парламента
<SPEAKER ID="022" NAME="Председател">
Групата на Прогресивния алианс на социалистите и демократите в Европейския парламент ме уведоми, че считано от днешна дата, г-н Severin вече не е член на групата. Това е официално уведомление. Съгласно член 211, параграф 3 от Правилника, комисията по конституционни въпроси даде следното тълкуване на член 128 "Производства пред Съда на Европейския съюз". Цялото тълкуване е предоставено за разглеждане от ваша страна. То ще се счита за прието, ако не бъдат внесени възражения до откриването на заседанието в четвъртък, 24 март 2011 г. Така че имате време до 9,00 ч. утре да внесете възражения към тълкуването. Дълго е и няма да го чета; всички имате достъп до него.
<P>
Също така искам да ви уведомя официално, че г-н Thaler подаде оставката си като член на Европейския парламент, считано от 21 март 2011 г. Съгласно член 4, параграфи 1 и 3 от Правилника, Парламентът приема това за сведение и обявява мястото за свободно, считано от същата тази дата. Г-жа Soullie подаде оставката си като член на Европейския парламент, считано от 24 март 2011 г. Съгласно член 4, параграфи 1 и 3 от Правилника, Парламентът приема това за сведение и обявява мястото за свободно, считано от същата тази дата. Компетентните френски органи ме уведомиха, че мястото на г-жа Soullie ще заеме г-н Hortefeux, считано от 24 март 2011 г. Г-н Hortefeux е тук днес. В залата ли сте, г-н Hortefeux? Не го виждаме, няма го.
<P>
В съответствие с член 3, параграф 2 от Правилника за дейността, до проверка на неговите пълномощия или до произнасянето на решение по възникнал спор, г-н Hortefeux заема своето място в Парламента и неговите органи и се ползва с всички произтичащи от това права, при условие че е подал предварително писмена декларация, че не заема длъжност, несъвместима с положението на член на Европейския парламент. Г-н Cohn-Bendit иска да се изкаже.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Г-н председател, знаете, че има правен проблем г-н Hortefeux да стане член на Парламента. Считам, че е малко разочароващо, че френското правителство не изчака въпросът да се изясни. Тъй като г-н Hortefeux не е поел мандата и не е взел участие в учредителната сесия в Страсбург, той не може да замести въпросния член на ЕП.
<P>
Ето защо призовавам групата на Европейската народна партия (Християндемократи), които твърдят, че се придържат стриктно към разпоредбите, да изчакат правното решение дали г-н Hortefeux може да заеме мястото си в залата или не. В противен случай е налице правно нарушение. Все едно че ние го създаваме.
<SPEAKER ID="024" NAME="Jean-Pierre Audy" AFFILIATION="PPE">
(FR) Г-н председател, не за първи път нашият колега г-н Cohn-Bendit, който нарече президент - министър-председател - диктатор като Уго Чавес, не зачита демокрацията. Brice Hortefeux беше избран за член на Европейския парламент през юни 2009 г. Това е безспорно. По същото време той беше назначен за министър на вътрешните работи. Френското законодателство предвижда, че избран представител в Европейския парламент, който се присъединява към правителството, може да си възвърне мястото при напускане на правителството. Това е точно...
<P>
(Прекъсване от страна на г-н Cohn-Bendit:"Той нямаше място - това е проблемът, г-н Audy.")
<P>
Brice Hortefeux беше избран за член на Европейския парламент. Така ли е?
<P>
Приключвам, г-н председател. По силата на Договорите и на закона безспорно държавите-членки посочват кандидатите си за членове на ЕП. След като беше избран, Brice Hortefeux беше законно предложен от френските органи да заеме мястото си в тази зала. Изявлението Ви е недопустимо.
<SPEAKER ID="025" NAME="Joseph Daul" AFFILIATION="PPE">
(FR) Г-н председател, искам само да кажа на г-н Cohn-Bendit, че за да оспорва място, първо трябва да бъде направено официално предложение. Ако няма такова предложение, комисията по правни въпроси не може да разгледа въпроса.
<P>
Преди да се намесвате по този начин, Ви предлагам да помислите, преди да действате. Това е всичко.
<P>
(Прекъсване от страна на г-н Cohn-Bendit: "Да, но може да няма място.")
<P>
Вие искате от мен да спазвам закона. Винаги съм го спазвал. Нека оставим комисията по правни въпроси да даде своята присъда. Тя не може да го направи без предложение. Ако това предложение не е законно, комисията по правни въпроси ще ни каже. Пак ще повторя: нека мислим, преди да действаме.
<SPEAKER ID="026" NAME="Sylvie Goulard" AFFILIATION="ALDE">
(FR) Г-н председател, напълно съм съгласна с идеята, че следва да изчакаме резултатите от правния анализ. Искам да кажа само едно: в нашата страна сме свидетели на разрастване на екстремизма и това несъмнено се дължи на факта, че една част от политическата класа счита, че разполага с мандатите и постовете. Очакваме малко повече от Франция, особено по отношение на Парламента, чието седалище е в Страсбург.
<SPEAKER ID="027" NAME="Председател">
Отново ще повторя това, което прочетох. До проверка на неговите пълномощия или до произнасянето на решение по възникнал спор, г-н Hortefeux е член на Европейския парламент и действа в съответствие с правилата за членовете на Европейския парламент. Тече проверка по въпроса.
