<CHAPTER ID="020">
Споразумение за свободна търговия с Индия (разискване) 
<SPEAKER ID="127" NAME="Председател">
Следващата точка е въпрос, изискващ устен отговор, зададен от г-н Moreira, от името на комисията по международна търговия, към Комисията относно текущото състояние на преговорите за сключване на споразумение за свободна търговия между ЕС и Индия - B7-0214/2011).
<SPEAKER ID="128" NAME="Vital Moreira" LANGUAGE="PT">
Г-н председател, г-н член на Комисията, госпожи и господа, надявам се, че няма да използвам всичките пет минути. Въпросът е прост. Става въпрос за инициатива на комисията по международна търговия, на която съм председател, и тъкмо в качеството си на такъв поставям въпроса, по отношение на който политическите групи вече постигнаха консенсусно споразумение. Със задоволство задавам този въпрос, тъй като той вече получи одобрението на координаторите на политическите групи в моята комисия и търси отговори от Европейската комисия относно редица поводи за загриженост във връзка с текущото състояние на преговорите за сключване на споразумение за свободна търговия между ЕС и Индия, които се водят от 2007 г.
<P>
Едва ли е необходимо да подчертавам значението на тази инициатива. Всъщност едно от най-важните нововъведения, направени с Договора от Лисабон, е, че на Европейския парламент му беше предоставено правото не просто да дава окончателното одобрение на, inter alia, споразуменията в областта на международната търговия след тяхното сключване, но и да бъде от самото начало информиран за всеки етап от преговорите.
<P>
Това означава, че Парламентът има правомощията и задължението да осъществява наблюдение на водените преговори - в този случай на търговски преговори - и да се намесва политически, като използва наличните парламентарни средства, като изслушване, резолюции и въпроси, изискващи устен отговор, за да бъде в течение на напредъка по съответните преговори.
<P>
Тъкмо поради тази причина комисията по международна търговия счита, че трябва да чуем позицията на Комисията, която - следва да признаем това - досега ни е предоставяла огромно количество информация по тази тема. Същевременно мисля, че е необходимо Комисията да отговори публично на редица въпроси. Устният въпрос се състои от седем подвъпроса, отнасящи се по-конкретно до напредъка по редица чувствителни теми, като обществените поръчки; преговорите относно правата върху интелектуалната собственост, свързани с генеричните лекарства; изпълнението на мандата за преговорите относно отвъдморските инвестиции, който Комисията предостави на Европейския съвет; въпросите, отнасящи се до културата и услугите в сферата на културата, по които се водят преговори; наличието на конкретна оценка на последствията от едно евентуално споразумение за свободна търговия с Индия за важни сектори на европейската промишленост; наличието на количествена оценка на предвидимите ползи и загуби за ЕС от подобно споразумение за свободна търговия; и накрая, дали Комисията може да гарантира, че ще разгледа с необходимото внимание позицията на Парламента по тези въпроси.
<P>
Тези въпроси са в писмена форма. Те са изложени във внесения от нас документ и ми се струва, че са достатъчно ясни, за да позволят постигането на напредък по въпроса за предоставянето на информация на обществеността относно тези важни търговски преговори между Европейския съюз и един от най-големите ни търговски партньори.
<SPEAKER ID="129" NAME="Карел Де Гухт" LANGUAGE="EN">
Г-н председател, искам да благодаря на г-н Moreira и комисията по международна търговия за предоставената ми възможност да говоря в пленарната зала относно тези важни преговори.
<P>
Не е необходимо да се казва, че сключването на споразумение с Индия на този етап има не само огромна икономическа стойност, но е и от основно стратегическо значение. Индия се намира в началото на път на развитие, който ще я превърне в един от ключовите икономически играчи на настоящия век. Едно амбициозно и балансирано споразумение с Индия ще изведе взаимоотношенията ни на ново равнище и ще предостави една стабилна и предсказуема рамка, ръководеща бъдещите ни икономически отношения.
<P>
Ето защо ние работим много сериозно, за да доведем до успешен край тези преговори и е налице реална възможност да постигнем това. Индия проявява несъмнен интерес на най-високо политическо равнище. Срещата на върха между Индия и Европейския съюз през декември приключи с поемането на твърд ангажимент и от двете страни за завършването на преговорите възможно най-скоро.
<P>
Вече постигнахме напредък по редица въпроси. Напредваме и по отношение на предложенията за тарифите и подготвяме обмен на предложения относно услугите. В момента водим интензивни преговори относно обществените поръчки и за първи път Индия вече има договорена съществена глава за обществените поръчки, която съдържа конкретни правила и ангажименти по отношение на достъпа до пазари.
<P>
Като казвам това обаче, не искам да скрия факта, че все още остават нерешени редица костеливи въпроси, които предполагат труден процес на преговори. Както при всички преговори, финалната част е най-трудната. Преди всичко това са преговорите относно тарифите, по които беше постигнат добър и бърз напредък през последните няколко месеца и искам да изразя увереността си, че Индия ще подобри значително предложението си, макар някои сектори да продължават да бъдат крайно проблемни, преди всичко автомобилостроенето и производството на вино и спиртни напитки.
<P>
Обсъждаме също така много интензивно областта на услугите и все по-ясно се очертават контурите на един възможен пакет от предложения, но някои от областите, към които проявяваме ключов интерес, са свързани със сектори в Индия, които са обект на настоящите или бъдещи законодателни реформи. Става дума преди всичко за осигурителните, пощенските, финансовите, търговските, правните и счетоводните услуги. Това превръща преговорите в огромно предизвикателство. Налице е и въпросът за устойчивото развитие, който, разбира се, е много важен за нас, но е крайно чувствителен в Индия. Напълно сме наясно със становището на Европейския парламент в това отношение и ще го вземем под внимание.
<P>
Трябва обаче да сме реалисти. Трябва да си дадем сметка какво в крайна сметка може да се постигне с партньор като Индия. Необходимо е да намерим решение, което отговаря на очакванията ни, но също така отчита и спецификата на положението в Индия. Така че, да, ще има глава за устойчивото развитие, която ще бъде неразделна част от договореностите, която ще признава значението на съответните международни стандарти и ще се основава на сътрудничеството, но също така е необходимо да заявим ясно, че глава за устойчивото развитие, която позволява използването на търговски рестрикции, обвързани със социални и екологични въпроси, няма да бъде приемлива за Индия. А и това няма да е в съответствие с модела, който защитаваме в нашите търговски споразумения като цяло. Ние не търсим санкции, а сътрудничество в тази област.
<P>
Друг чувствителен въпрос в този процес на преговори, който породи известна тревога, е достъпът до лекарства и възможното въздействие, което бъдещото споразумение за свободна търговия може да има върху достъпа до лекарства в развиващия се свят. Но нека ви изкажа уверенията си по тези въпроси от решаващо значение. Напълно сме запознати със специфичната роля, която играе Индия по отношение на достъпа до лекарства на достъпни цени в развиващия се свят. Ето защо това споразумение за свободна търговия - независимо дали става дума за главата за правата върху интелектуалната собственост, главата относно инвестициите или която и да е друга глава - не следва да подкопава капацитета на Индия да насърчава, произвежда и изнася генерични лекарства, включително чрез задължителни лицензи. Самите ние вече дори предложихме много ясни мерки за тази цел, но същевременно трябва да имаме предвид потенциала на една здрава и жизнена рамка за правата на интелектуалната собственост в Индия, която несъмнено може да насърчи иновациите и изследванията, включително и свързаните с разработването на нови лекарства. Следователно договарянето на глава относно правата върху интелектуалната собственост продължава да бъде една от важните цели, които си поставяме в тези преговори.
<P>
Нека също така да бъда напълно ясен по отношение на защитата на данни и изключителността на данните, свързани с фармацевтичните продукти. Онова, което ще търсим чрез това споразумение, е, ако и когато Индия реши да въведе система относно изключителността на данните, то тази система да се прилага по недискриминационен начин, така че полза от това да имат и европейските производители, а, разбира се, ние продължаваме да считаме, че достъпът до лекарства и защитата на данните от изпитанията могат да бъдат съвместявани конструктивно. Продължаването на диалога между всички заинтересовани страни следва да подпомогне постигането на едно общо виждане по този въпрос.
<P>
Освен това, в главата за правата върху интелектуалната собственост, географските указания са една от основните области, към които ЕС проявява интерес. Важно е преговорите да доведат до политически резултат, който прави възможна ефективната защита на главните географски означения на ЕС. Оказа се, че поне досега преговорите по този въпрос са трудни. Въпреки всичко Комисията продължава да работи настойчиво за намиране на задоволителен изход.
<P>
Накрая, както знаете, Комисията вече предложи на Съвета и допълнителни насоки за преговорите с цел договаряне и на защита на инвестициите. С това предложение за насоки беше запознат и Парламентът при съответните изисквания за поверителност. Съветът понастоящем проучва насоките, а ние очакваме и становището на Парламента по тях. Кога и как тази глава може да бъде договорена ще зависи в крайна сметка от това, кога Съветът ще успее да постигне съгласие по тези допълнителни насоки за преговори.
<P>
Позволете ми да завърша, като повторя, че тези преговори са много важни и според мен са възможност, която не трябва да изпускаме. Разбира се, не следва да сключваме споразумение на всяка цена, а само ако сложеното на масата за преговори съдържание е каквото трябва. Ако това не е така, просто следва да кажем "не". На Индия й е трудно да приеме някои от нашите искания, например тези за достъпа до пазара за нашите автомобили, вина и спиртни напитки, или за отварянето на някои сектори на услугите. Очаквам един по-интензивен диалог по тази тема с Европейския парламент, тъй като навлизаме - надявам се - в заключителния етап на преговорите.
<P>
Вярвам, че разискването, което сега ни предстои, ще предостави полезна възможност на Парламента да представи възгледите си по преговорите. Тези възгледи ще бъдат взети под внимание доколкото е възможно, като се отчитат реалностите и спецификата на този конкретен процес на преговори. Във връзка с това очакваме със задоволство резолюцията, която възнамерявате да приемете относно споразумението за свободна търговия с Индия и която според мен е много навременна.
<SPEAKER ID="130" NAME="Daniel Caspary" LANGUAGE="DE">
Г-н председател, госпожи и господа, в случая с Индия искам да заявя, че изрично се съгласявам с члена на Комисията, че е добре за нас да водим разговори с тази страна относно сключването на споразумение в областта на търговията. Стратегическите основания - споменахте някои от тях - говорят сами по себе си. И най-вече фактът, че, за съжаление, не отбелязваме никакъв напредък в рамките на СТО, говори още повече в подкрепа на това споразумение за свободна търговия с Индия.
<P>
Същевременно въпросът, който все още ме безпокои, е дали наистина ще успеем да осигурим достъп до индийския пазар за нашите предприятия. Ще бъде ли това споразумение за свободна търговия в крайна сметка изгодно за света като цяло и за разделението на икономическата власт между Европа и Индия - такива, каквито са днес - или ще бъде подходящо и след 10 или 15 години?
<P>
В това отношение съм все по-загрижен във връзка с въпроса за изключенията. Отлично разбирам защо Индия в момента настоява по време на преговорите за изключения в определени сектори. Страна със степен на развитие като Индия се нуждае от изключения. Това несъмнено е нещо, което ние в Европа можем да разберем много добре.
<P>
Искам обаче изрично да се отбележи, че всички тези изключения са обвързани с определена дата. Искам да се уверя, че тези изключения са предвидени или за определен период от време, или до изпълнението на определени критерии, независимо как са структурирани - може би Комисията следва да обмисли какви предложения възнамерява да сложи на масата на преговорите, за да отговори донякъде на исканията на Индия. Следователно аз настоявам за много ясни ограничения за всички изключения - под формата на времеви граници или критерии. Ние, меко казано, дължим това на нашите предприятия, а оттук, и на нашите работници.
<P>
Ще Ви бъда много благодарен, ако ни кажете доколко сте предвидили подобни изключения и евентуалните ограничения за тях с оглед на водените преговори.
<P>
Втората важна тема, която споменахте и по която бих искал да изразя съгласието си с Вас, се отнася до интелектуалната собственост. Ние непременно трябва да постигнем резултат, който е изгоден за нашите производители и за останалите засегнати страни, особено в областта на географските указания. Ние също така трябва да съдействаме на нашите производители, когато става въпрос за лекарства, но ми се струва, че всички сме съгласни, че това не трябва да става за сметка на онези, които са зависими от достъпа до евтини лекарства.
<SPEAKER ID="131" NAME="Harlem Désir" LANGUAGE="FR">
Г-н председател, г-н член на Комисията, госпожи и господа, преговорите за сключване на споразумение за свободна търговия между ЕС и Индия са амбициозни, засягат много сектори на икономиката, но те също така са причина за безпокойство в ЕС и Индия, както можах да се уверя по време на провелата се миналия месец среща между комисията по търговия на двете камари на индийския парламент и делегацията на Европейския парламент за отношенията с Индия.
<P>
Индия се развива много бързо. Тя е наш стратегически партньор, както вече ни напомнихте. Всеки разбира значението на развитието на търговията между нас. Същевременно ние не започваме от самото начало, тъй като Съюзът вече е най-големият търговски партньор на Индия, основният инвеститор в Индия и основна дестинация за индийските инвеститори, а Индия е най-големият бенефициер по схемата на Общата система за преференции.
<P>
Следователно трябва да внимаваме за всяко едно ново въздействие, което би имало едно ново и с по-дългосрочни последици търговско споразумение, върху някои чувствителни сектори на индийската икономика. Имам предвид например земеделието - нашите индийски колеги ни запознаха с това - и за последиците за секторите, които са особено силно изложени на конкуренцията от страна на бързо развиващите се страни в Европа, като имам предвид по-конкретно автомобилостроенето. Това споразумение следва да допринася за развитието на нашите общества и за увеличаване на заетостта, а не да дава тласък на безконтролна либерализация, която би имала катастрофални последствия.
<P>
Затова моята група желае да изтъкне редица моменти в тези преговори, които следва да се увенчаят със споразумение, допринасящо за постигане на целите на устойчивото развитие и изкореняване на бедността, и които следва също така да бъдат съпроводени от поемането на ясни и подлежащи на проверка ангажименти, на базата на сътрудничеството, разбира се, но и съчетани със сериозни задължения в социалната област и екологията.
<P>
Искам да обърна внимание по-специално на няколко въпроса. Първо, по отношение на селското стопанство - споменах това и по-рано - ние призоваваме Комисията да гарантира, че нито една от разпоредбите на споразумението, независимо дали става въпрос за либерализирането на търговията със селскостопански продукти или за правата върху интелектуалната собственост, не заплашва дребното земеделско производство в Индия. Имам предвид например разпоредбите, отнасящи се до семената.
<P>
Второ, относно генеричните лекарства - Индия е най-големият производител на генерични лекарства в развиващия се свят. Призоваваме Комисията да спре да настоява за изключителност на данните, тъй като всички НПО твърдят, че е много вероятно това да навреди на разпространението на тези лекарства.
<P>
Трето, по отношение на сферата на услугите ние настояваме, на първо място, обществените услуги да бъдат изключени от секторите, които следва да бъдат либерализирани, и на второ място, във връзка с начин на предоставяне 4 трябва да се гарантира принципът на равнопоставено третиране - с други думи, да бъдат отхвърлени всички форми на социален дъмпинг.
<P>
И накрая - благодаря Ви, г-н председател - ние считаме, че главата за устойчивото развитие трябва да включва обвързващи ангажименти по отношение на спазването на социалните и екологичните стандарти, и по-специално на социалните стандарти на МОТ.
<SPEAKER ID="132" NAME="Niccolò Rinaldi" LANGUAGE="IT">
Г-н председател, г-н член на Комисията, госпожи и господа, тези преговори приличат малко на четириръкия бог Шива, тъй като са необходими толкова много усилия за сключването на това комплексно споразумение.
<P>
Сега ще изложа позицията на групата на Алианса на либералите и демократите за Европа. На първо място: достъпът до лекарства. Макар да приветствам изявлението на члена на Комисията, аз потвърждавам, че съм против всеки опит за провеждане на протекционистки мерки в сектор, в който в миналото Европа на практика пречеше на достъпа до лекарства на ниски цени. Експлоатирането на въпроса за фалшифицирането за чисто протекционистки цели вече даде своите резултати. Бъдещото споразумение вместо това следва да предостави възможност на индийските и европейските фармацевтични сектори да си сътрудничат взаимно.
<P>
На второ място: промишлените сектори. Ние искаме от Индия да се съгласи споразумението да обхване и чувствителни сектори, като тези на автомобилостроенето и производството на спиртни напитки, в които понастоящем нашият износ е тежко облаган.
<P>
На трето място: селското стопанство. От наша страна ние заявяваме, че сме готови на обсъждане относно селскостопанските продукти и да отворим пазарите си, но при няколко условия: очевидно ние трябва да кажем "не" на ГМО и да направим всичко по силите си за защита на географските указания. Що се отнася до последното, бих искал да ви напомня, че географските указания са не просто въпрос на търговска политика, а и част от европейската идентичност. Следователно ние се надяваме, че ще бъде направено едно огромно усилие за опростяване на процедурите за регистрация в бюрократичната система на Индия, което е нещо много трудно, може би дори по-трудно от постигането на същото по отношение на европейската система, и това казва всичко.
<P>
Що се отнася до обществените поръчки, поздравявам Комисията, ако е вярно, че Индия е подготвена - за първи път - да включи областта на обществените поръчки в международно споразумение. Индийските железници - за да ви дам пример, това са 17 000 влака, превозващи ежедневно 18 милиона пътници, като има планове за изграждане на още 25 000 километра железопътни линии през следващите 10 години - представляват един от многото пазари, които потенциално биха могли да бъдат отворени с това споразумение за свободна търговия.
<P>
В случай че преговорите вървят добре, и двете страни ще извлекат ползи: ще се насърчи устойчивото развитие, детският труд постепенно ще бъде премахнат и ще бъде утвърдена една по-напредничава форма на социална защита. Струва ми се, че е безсмислено и пагубно да се противопоставяме на това и затова призовавам всички групи в Парламента да отхвърлят a priori евентуален компромисен текст.
<SPEAKER ID="133" NAME="Robert Sturdy" LANGUAGE="EN">
Г-н председател, както отбеляза членът на Комисията, той е съгласен с настоящата резолюция, която потвърждава отново всичко, което би могло да се насърчи със споразумението за свободна търговия между ЕС и Индия - инвестициите, премахването на тарифите, на нетарифните бариери и т.н.
<P>
Сключването на подобно амбициозно споразумение за свободна търговия се очаква да даде тласък на двустранната търговия с 160 милиарда евро до 2015 г., като преките чуждестранни инвестиции в ключовите сектори ще отбележат растеж от 30 %.
<P>
Сигурен съм, че г-н Карел Де Гухт ще се съгласи, че числа от този порядък ще подпомогнат стимулирането на икономиката и създаването на работни места не само на територията на Обединеното кралство, но и в Индия.
<P>
В своята първоначална оценка на евентуалното споразумение за свободна търговия между ЕС и Индия, Центърът за анализ на регионалната интеграция в Съсекс стига до извода, че всички ползи ще зависят от степента, в която текстът на това споразумение определя и третира ключовите области, споменати вече от члена на Комисията, сред които обществените поръчки, услугите, инвестициите в улесняването на търговията и т.н.
<P>
В заключенията на Центъра се посочва, че ако споразумението се занимава предимно с постигането на една повърхностна интеграция, по-специално чрез намаляване на тарифите, е налице сериозна възможност нарушаването на съществуващите търговски връзки да вземе връх над създаването на такива и за двете страни.
<P>
Членът на Комисията съвсем правилно се спря и на устойчивото развитие. Искам да ви кажа, че трябва много да внимаваме. Червените линии на допустимото са вдълбани, както се казва, на каменни плочки, и се надявам, че няма да прекалим в отстъпките си.
<P>
Съгласен съм и с г-н Caspary относно ограниченията във времето. Струва ми се, че бележката му в това отношение беше много добра.
<P>
Сега е моментът да отбележа и влиянието на Програмата за развитие от Доха на СТО върху споразумението за свободна търговия между ЕС и Индия. Последните сигнали от Женева не са положителни, а членът на Комисията наскоро призна, че преговорите са в тежко състояние. Той отбеляза, че може би е настъпил моментът за резервния план - нещо, което, бързам да добавя, комисията по международна търговия очаква отдавна. Какво ще бъде въздействието на това върху споразумението за свободна търговия между ЕС и Индия?
<SPEAKER ID="134" NAME="Franziska Keller" LANGUAGE="EN">
Г-н председател, нека сме ясни: това споразумение за свободна търговия не се договаря при равни условия. Брутният вътрешен продукт на Индия на глава от населението е около 6 % от този на ЕС. Индия, макар и амбициозна, е развиваща се страна, в чийто предели има огромен брой бедни и гладуващи хора. Не трябва да забравяме това.
<P>
Ние сме обвързани от принципа за последователност на политиката за развитие, който е залегнал в Договора от Лисабон и според който нито една от политиките ни не трябва да вреди на развитието. Същевременно с това споразумение за свободна търговия ние причиняваме вреда - на селското стопанство, на търговията на дребно, на индийските дружества и т.н. Вече бяха посочени някои примери. Нека добавя, че чрез разпоредбите на механизма за уреждане на спорове ние намаляваме политическите възможности на Индия, а така също и на ЕС и държавите-членки да въвеждат например ново законодателство в областта на околната среда.
<P>
Въпросният механизъм вече доведе до това, мултинационални дружества да дават под съд държави заради политиките им в областта на здравеопазването и околната среда, и вашите правителства също ще бъдат засегнати от това.
<P>
По отношение на генеричните лекарства, на мен ми се струва, че и те са в зоната на опасност. Настояването за изключителност на данните в каквато и да било форма е проблем, независимо как се прави това.
<P>
Необходимо е Парламентът да изпрати ясен сигнал до Комисията, че това търговско споразумение следва да бъде справедливо и да не ограничава пространството на политиките.
<P>
За съжаление обаче, членовете на групата на Европейската народна партия (Християндемократи), на групата на Алианса на либералите и демократите за Европа и на групата на Европейските консерватори и реформисти на практика ограничават собствените си правомощия като членове на Парламента. В комисията по международна търговия те последователно искат Комисията да не работи по главата за инвестициите, докато Парламентът не даде становището си каква следва да бъде инвестиционната политика, но сега, в тази резолюция, те призовават Комисията да продължи работата си, без да изчака мнението на Парламента. Защо се получава така?
<P>
Наистина се надявам, че някои от колегите ще разгледат отново текста на резолюцията, преди просто да го приемат в сряда. Надявам се, че можем да изпратим ясен сигнал до Комисията и по този начин да повлияем върху преговорите, като дадем ясно да се разбере, че ние искаме да упражняваме правомощията си на Европейски парламент.
<SPEAKER ID="135" NAME="Helmut Scholz" LANGUAGE="DE">
Г-н председател, г-н член на Комисията, предложенията за резолюции, които бяха представени в Парламента, дават ясно да се разбере, че Парламентът - както вече беше изтъкнато - не се чувства достатъчно добре информиран за конкретното състояние на преговорите. Ето защо съм благодарен за по-подробната информация, която ни беше предоставена днес. Въпросите от лявата страна на залата бяха пряко свързани с тревогите на европейците, но също и на индийците, и това са тревоги, отнасящи се до социалното и икономическото положение на тези хора, а така също и до перспективите пред работещите и търсещите работа, включително в държавите-членки на ЕС.
<P>
Както е известно, дяволът е скрит в подробностите и затова бихме искали да знаем следното, г-н член на Комисията: какви са конкретните теми на преговорите, когато става дума за публичните покани за участие в тръжни процедури в сектора на услугите или във връзка с трудовата миграция? Какъв текст е сложен на масата на преговорите относно правата върху интелектуалната собственост? Какво е положението по отношение на околната среда и селското стопанство? Като използваме тези конкретни текстове, ние искаме да разберем дали ролята на Индия като аптека за бедните по света е изложена на риск или дали производството на по-евтини лекарства за лечение на малария или на СПИН ще бъде затруднено от това споразумение, като не трябва да се пренебрегват и огромните инвестиции в изследователска дейност, направени от нашите фармацевтични предприятия. Ние искаме да проучим и разберем дали местните органи на управление в Европа, болниците или министерствата са задължени в бъдеще да обявяват търгове, в които могат да участват и индийски дружества. Искаме да знаем дали споразумението ще регулира условията за достъп до държавите-членки на Европейския съюз на индийски медицински сестри и лица, полагащи грижи за възрастни хора, включително и продължителността на престоя и признаването на квалификациите. Искаме да знаем дали текстът на споразумението ще изложи на риск дребните селскостопански производители и рибари в Индия и дали европейците, работещи в стоманодобивния сектор, са застрашени от съкращения, тъй като в резултат на това споразумение в бъдеще индийски капитали ще могат свободно да бъдат инвестирани в покупката на дружества в ЕС.
<SPEAKER ID="136" NAME="Csanád Szegedi" AFFILIATION="NI">
(HU) Г-н председател, госпожи и господа, прави се оказаха политическите анализатори и политиците - например Хенри Кисинджър, който още преди десетилетия прогнозира това - че освен Съединените американски щати, Европейският съюз, Русия и Китай, Индия също ще има водеща роля в новия световен ред. Разбира се, ние поздравяваме народа на Индия, народите в Индия, за това, но не трябва да забравяме за нарушенията - сред които детския труд - довели до това, до това развитие, и Европейският съюз трябва да изпрати ясно послание до Индия, че нарушенията на правата на човека и използването на детски труд не може да продължават в бъдеще. Тези практики не отговарят на идеите, зад които стои Европейският съюз.
<P>
Ние не считаме, че това споразумение за свободна търговия ще гарантира достатъчно голяма независимост на европейската икономика и европейското производство. Ето защо ние предлагаме споразумението за свободна търговия да съдържа гаранции за гарантиране независимостта на европейските семейни предприемачи, дребните собственици и производители, благодарение на които Европа може да се справи с икономическата криза, в която се намираме в момента.
<SPEAKER ID="137" NAME="Paweł Zalewski" AFFILIATION="PPE">
(PL) Г-н председател, вярно е, че в положение, при което е налице проблем с продължаването на либерализирането на търговията в рамките на Световната търговска организация, Европейският съюз сключва споразумение за свободна търговия с важни глобални партньори като Индия. Ние имаме много общи неща с Индия - тя е най-голямата демокрация в света, тя е стабилизиращ фактор в международен мащаб и е наш съюзник в борбата срещу международния тероризъм. Търговските отношения днес играят огромна роля. Уреждането им по правилния начин ще доведе до икономически растеж в Индия и до развитието на тази страна, а така също ще подобри международната стабилност. Това е в наш интерес.
<P>
Вярно е, че ние също така очакваме Комисията да се заеме с много важната тема за чуждестранните инвестиции и да включи в дневния ред и насърчаването и защитата на тези инвестиции. Вече има документ на Европейския парламент по този въпрос, който се занимава с онова, което Парламентът очаква от бъдещите разговори за взаимната защита на чуждестранните инвестиции. Утре ще гласуваме един важен регламент, който ще даде възможност на Комисията да предприеме по-нататъшни действия. Много е важно този сектор да се развива и да донесе ползи за европейските и индийските инвеститори.
<SPEAKER ID="138" NAME="George Sabin Cutaş" AFFILIATION="S&amp;D">
(RO) Г-н председател, споразумението за свободна търговия с Индия ще бъде най-важното споразумение от този вид, при положение че преговорите приключат задоволително и за двете страни. Европейският съюз е най-големият търговски партньор на Индия и Общата система за преференции е един от инструментите, използвани от ЕС за насърчаване икономическото развитие на тази страна.
<P>
Макар Индия да има бързо развиваща се икономика, социалните неравенства продължават да съществуват. Над 800 милиона индийци живеят с по-малко от два щатски долара на ден. Усилията на Индия за изграждане на силна икономика трябва да бъдат подкрепени от политическата воля за подобряване на положението по отношение на правата на човека, на социалните права и на правата, свързани със защитата на околната среда. Ето защо по време на преговорите Европейската комисия трябва да настоява за въвеждане на редица правно обвързващи клаузи в тези области. За останалите развиващи се страни Индия може да бъде пример не само за икономика, но и за демокрация.
<SPEAKER ID="139" NAME="Bill Newton Dunn" AFFILIATION="ALDE">
(EN) Г-н председател, бях член на делегацията на ЕП, която посети Индия миналия месец. Групата ни беше малка, но посещението ни беше изключително интересно и много ценно.
<P>
Искам да се спра по-конкретно на параграф 29 от предложението за резолюция, което ще гласуваме в сряда. В него се казва, че Парламентът "приветства всички усилия на индийското правителство за премахване на детския труд". Предполагам, че този, който е изготвил този текст, атакува по този начин стоките, произведени евентуално с детски труд, но в предложението това не се посочва. В него просто се изтъква една от злощастните страни на живота в Индия, която все още е факт. Миналата година делегацията ни се запозна с един проект в Южна Индия, който е финансиран със средства от ЕС и има за цел премахването на детския труд. От видяното стана ясно, че децата всъщност работят на полето - а не произвеждат нищо - за да изплатят дълговете, натрупани от родителите им. Те са обречени да вършат това до живот и да не посещават училище.
<P>
Фразата, използвана в предложението за резолюция, е потенциално обидна за индийците. Те, разбира се, искат да премахнат детския труд. Ние следва или да се откажем от параграф 29, или да го променим така, че в него да се казва, че сме загрижени във връзка със стоките, за чието производство може да е използван детски труд. Според мен тук е налице нотка на високомерие и Европа всъщност казва: "ние премахнахме детския труд, но вие, индийците, все още го използвате". Не такива следва да бъдат взаимоотношенията ни с един толкова важен търговски партньор.
<SPEAKER ID="140" NAME="Peter van Dalen" AFFILIATION="ECR">
(NL) Г-н председател, считам, че има два начина на мислене относно споразумението за свободна търговия с Индия.
<P>
Първо имаме възгледа, според който понастоящем имаме споразумение, което е най-обхватното в света. Ето защо трябва да го запазим и то е важно само по себе си, а след това, докато търгуваме с Индия, ще възникват редица от така наречените нетърговски проблемни въпроси, например тези за правата на малцинствата, детския труд и кастовата дискриминация. Аз наричам това "подход на търговеца". Представената ни резолюция е пропита с този начин на мислене.
<P>
Вторият подход към нещата, г-н председател, на практика предполага, че ние преди всичко ще се справим с тези нетърговски проблемни въпроси и едва след това ще сключим споразумение. Наричам това "подход на проповедника". Знаем, че ако се спрем на втория сценарий, Индия определено няма да желае да сключи споразумение с нас.
<P>
Искам да напомня на Парламента, че през март 2009 г. ние приехме резолюция, която вземаше под внимание както търговските, така и нетърговските проблемни въпроси. По мое мнение настоящата резолюция е стъпка назад. Тя може и да съдържа клауза за устойчивото развитие, но е беззъба. За далитите почти не се говори. А природата и околната среда са най-големите губещи в резултат на настоящия текст. Ето защо аз не мога да одобря текста на тази резолюция. Нашите преговарящи трябва да се придържат към резолюцията ни от 2009 г. Търговецът и проповедникът трябва да продължат да си помагат, защото, ако цитирам члена на Комисията, "само тогава ще имате едно балансирано споразумение".
<SPEAKER ID="141" NAME="Georgios Papastamkos" AFFILIATION="PPE">
(EL) Г-н председател, постигането на едно амбициозно и взаимноизгодно споразумение между ЕС и Индия съвсем правилно е една от основните цели на настоящата външнотърговска политика на ЕС. Ако искаме преговорите да приключат бързо, трябва да ускорим разискванията по ключови сектори като услугите, нетарифните бариери, обществените поръчки и географските указания.
<P>
По отношение на търговията със стоки бих искал да обърна внимание на високите средни тарифи, налагани от Индия както за селскостопански, така и за промишлени стоки. Що се отнася до достъпа до сектора на услугите, за съжаление изглежда, че към момента няма ясен ангажимент от страна на Индия. Съюзът трябва ясно да настоява на искането си за по-добра защита на географските указания на един толкова важен пазар, какъвто е индийският. Нещо повече, Индия освен това е съюзник на ЕС в рамките на водените в Доха многостранни преговори за географските указания. Следва да се отбележи, че Индия има ясна законодателна рамка, особено що се отнася до процедурата за регистрация на географските указания и съществуването им наред с търговските марки.
<P>
Накрая, бих искал да заявя, че Съюзът трябва да демонстрира гъвкавост към молбата на Индия за защита на неселскостопанските индийски географски указания, за да може Индия в замяна да предостави защита на европейските географски указания.
<SPEAKER ID="143" NAME="Bernd Lange" AFFILIATION="S&amp;D">
(DE) Г-жо председател, г-н член на Комисията, аз наистина мисля, че е важно след влизането в сила на Договора от Лисабон да вземем заедно решение относно структурата на преговорите, тъй като този Договор дава на Парламента нова роля в търговските отношения. Ако отново си дадем сметка за факта, че Индия е един пазар на бъдещето, то би трябвало това разбиране да залегне в една ясна позиция на Парламента. Според нашето мнение промишленото развитие в Европейския съюз - свързано с работните места - е от ключово значение. Ето защо трябва ясно да заявим, че интересът ни от създаване на работни места в европейската промишленост трябва да има приоритетно значение при сключването на търговски споразумения.
<P>
Поради тази причина, макар че едно споразумение би трябвало да е асиметрично, в крайна сметка тарифите трябва да бъдат нулеви. За нас не е приемливо да имаме тарифи от 100 % в секторите на машиностроенето и автомобилостроенето и накрая евентуално да договорим тарифа от 50 %. Докато не постигнем нулеви тарифи, ще насърчаваме инвестициите извън Европа.
<P>
Затова, г-н член на Комисията, е необходимо ясно да определим приоритетните за нас области, а те са в промишлеността. Трябва освен това да има равнопоставеност по отношение на социалните стандарти и също така да наложим на Индия ясни задължения по отношение на правата на работниците.
<SPEAKER ID="144" NAME="Cristian Silviu Buşoi" AFFILIATION="ALDE">
(RO) Г-жо председател, Индия се развива бурно като страна, има завиден икономически растеж и е един от най-големите ни търговски партньори. Споразумението за свободна търговия с Индия е изключително важно за бъдещите търговски отношения. Затова и аз подкрепям сключването на такова споразумение колкото може по-бързо.
<P>
Един от най-важните аспекти е свързан с дерегулацията на сектора на услугите, най-вече по отношение на начини на предоставяне 3 и 4. Услугите са особено важни за икономическия растеж както в Индия, така и в Европейския съюз, и това трябва да намери отражение в споразумението за свободна търговия. Що се отнася до начин на предоставяне 4, трябва да бъдат решени проблемите, свързани с признаването на професионалните квалификации, което така или иначе е доста труден въпрос, като се има предвид, че ние имаме затруднения с взаимното признаване на професионалните квалификации дори между държавите-членки на Европейския съюз. Бих искал да попитам Комисията на какъв етап са обсъжданията на този въпрос.
<P>
Вторият аспект се отнася до взаимния достъп до пазарите на обществените поръчки. Предоставянето на европейските дружества на достъп до пазарите на обществени поръчки в Индия ще допринесе за развитието на дружествата ни. Друга необходима мярка е Индия до изготви и прилага редица прозрачни и ясни регламенти за обществените поръчки, които освен другото правят възможен достъпа на европейските дружества до тези пазари.
<SPEAKER ID="145" NAME="Sajjad Karim" AFFILIATION="ECR">
(EN) Г-жо председател, като първи парламентарен докладчик по тази тема при започването на преговорите още през 2007 г. винаги съм казвал, че следва да се опитаме да постигнем едно амбициозно споразумение за свободна търговия, което е наистина обхватно и с дългосрочно въздействие, и съм много доволен, че се придържахме към дневен ред, чиято цел е точно това.
<P>
Научавайки настоящата позиция на Федерацията на индийските търговски камари, за мен е напълно ясно, че е вероятно да увеличим двустранната търговия от 69 милиарда евро през 2009 г. на 160 милиарда евро през 2015 г.
<P>
Обнадежден съм, като виждам, че Индия отбелязва истински напредък в опита си да се справи с разнообразни проблемни въпроси, включително с нетарифните бариери. Много вдъхновяващо е да се види как настоящото индийското правителство се заема с проблемите, свързани с корупцията, и стига дотам, че задържа шефа на Игрите на Общността на нациите, и как работи по въпроса за нетарифните бариери.
<P>
Позволете ми, г-н член на Комисията, да приветствам съвместната декларация, направена на 13 декември 2010 г. от Вас и министъра на търговията на Индия, г-н Ананд Шарма, в която недвусмислено се посочва, че в споразумението за свободна търговия няма да има нищо, което би попречило на достъпа на бедните до животоспасяващи лекарства. Това, надявам се, ще даде увереност на колегите в Парламента по отношение на подхода ни към тези преговори.
<P>
Нека обърна внимание и на още една тема, която винаги е била считана за въпрос, по който мненията се разделят на две, а именно, обществените поръчки. От всичките запитвания, които съм правил, г-н член на Комисията, научавам, че се водят преговори по подробностите и са налице планове, но все още не са ни известни тези детайли. Питам се дали бихте могли да ни ги предоставите днес? И накрая, ще бъде ли прекалено смело да Ви запитам дали е възможно да сключим това споразумение за свободна търговия до края на лятото?
<SPEAKER ID="146" NAME="Lena Kolarska-Bobińska" AFFILIATION="PPE">
(PL) Г-жо председател, струва ми се, че за разлика от моите колеги, аз считам, че на този етап споразумението ще бъде много изгодно както за Индия, така и за Европейския съюз. Световният ред се променя. Някои суперсили стават по-слаби, докато други, например Индия, стават по-силни. Затова ние, Европейският съюз, се нуждаем от партньор като този, от демократичен партньор, особено като се има предвид, че имаме различни връзки и с недемократични партньори. Договаряното в момента споразумение се отнася до обмена на стоки, услуги и инвестиции, но ще засяга и чувствителни социални и екологични въпроси.
<P>
С голямо задоволство изслушах бележката на г-н члена на Комисията относно генеричните лекарства и че няма да има опасност от негативни последствия за пациентите. По време на многобройните си посещения в Индия и в други развиващи се страни ние чувахме от болните от СПИН колко важно за тях е да имат достъп до евтини лекарства. Цифровите услуги и личните данни също са нещо много важно в Европа. Убедена съм, че Индия може да изпълни условията на Европа по отношение на личните данни, макар че ЕС в момента ги изменя и вероятно ще ги променя паралелно с развитието на технологиите. След последните събития в "Сони" европейците трябва да имат гаранции за сигурността на данните си, в случай че те са обработвани в чужбина. Уверена съм, че това споразумение ще доведе до повишаване на различните стандарти, свързани с околната среда и условията на труд, но трябва да сме внимателни в това отношение. Струва ми се, особено с оглед на нашето разискване, че ние имаме различни очаквания от Индия и искаме да включим тези очаквания в споразумението за свободна търговия. Същевременно става въпрос именно за споразумение за свободна търговия и то не може да съдържа всички наши очаквания или всичко, което бихме искали да постигне Индия.
<P>
(Председателят отнема думата на оратора)
<SPEAKER ID="147" NAME="Jörg Leichtfried" AFFILIATION="S&amp;D">
(DE) Г-жо председател, г-н член на Комисията, това споразумение е свързано с толкова много въпроси, че човек трябва да е доста съсредоточен, за да може да се спре на най-важните от тях. Според мен има две неща, които са от огромно значение, като и двете могат да бъдат включени в една рубрика под заглавие "справедливост". Първото е справедливост за нашите производители и за нашата промишленост. Това вече няколко пъти беше споменато днес. Не трябва да позволяваме определени ограничения, които може би биха имали смисъл отначало, да се превърнат в нещо постоянно. Още в самото начало на споразумението трябва да определим колко дълго определено нещо следва да е в сила и трябва да се съобразяваме с това. В това отношение споделям възгледите, изразени от колегите ми.
<P>
Също така става дума и за справедливост за хората, както за тези в Европейския съюз, така и за тези в Индия. Това също е изключително важно. Подобно споразумение трябва да съдържа и компоненти, които са свързани не само с търговията - те също вече бяха отбелязани, а именно, устойчивост, права на човека, социални, екологични и трудови стандарти - тези неща също са невероятно важни. И преди всичко тези аспекти трябва да намерят такъв израз в споразумението, че да има последствия, ако не се спазват. Съвсем не искам това да звучи назидателно спрямо индийските ни приятели. Когато става дума за права на човека, ми се струва, че например що се отнася до пресата, Индия има по-добро законодателство от някои държави-членки на Европейския съюз. С други думи, трябва да можем да погледнем и с очите на другия. Същевременно тези изисквания трябва да бъдат обвързващи и за двете страни, те трябва да се изпълняват, а ако не се изпълняват, трябва да има последствия и за двете страни заради причинен социален дъмпинг.
<SPEAKER ID="148" NAME="Tokia Saïfi" AFFILIATION="PPE">
(FR) Г-жо председател, г-н член на Комисията, ние подкрепяме преговорите за това споразумение за свободна търговия с Индия, което трябва да е амбициозно, но същевременно все още повдига някои въпроси.
<P>
Първо, въпросът за това, дали да се включва глава за устойчивото развитие. Настоящото споразумение за свободна търговия е споразумение от ново поколение, така че е съвсем естествено да съдържа такава глава. Следователно не става въпрос за някакъв вид компенсация, а за преговорна глава като такава. Освен това, ако споразумението за свободна търговия следва да отрази степента на развитие на всяка от страните, то няма как да се пренебрегнат такива основни стандарти, като например забраната за детския труд. Макар този вид труд да е официално забранен още през 1986 г., според оценки днес в полетата и фабриките на Индия се трудят около 60 милиона деца. Комисията не може да не се съобрази с едни минимални социални стандарти по време на тези преговори.
<P>
Но ако се върнем към чисто търговската преговорна глава, ще видим, че въпросът за реципрочния достъп до договори с правителството все още не е напълно решен. Доволна съм, че достъпът до договори с индийското федерално правителство е една от темите на настоящите преговори, но какво ще правим с договорите с отделните щати?
<P>
В заключение, имам някои опасения във връзка със защитата на правата върху интелектуалната собственост, и по-конкретно на географските указания - за това се спомена няколко пъти. Индийското законодателство защитава тези права само на национално равнище, но не и на международно. Доколкото разбирам, Комисията е изготвила списък с 200 указания, които възнамерява да защити посредством споразумение, което би трябвало да влезе в сила преди споразумението за свободна търговия. Този план все още актуален ли е?
<SPEAKER ID="149" NAME="Председател">
Нека преминем към процедурата с привличане на внимание (catch-the-eye). Няма да мога да дам думата на всички проявили желание, а молбата ми към тези, които я получат, е да се придържат към своята една минута.
<SPEAKER ID="150" NAME="Miroslav Mikolášik" AFFILIATION="PPE">
(SK) Г-жо председател, госпожи и господа, споразумението за свободна търговия с Индия несъмнено е една вълнуваща възможност, чийто потенциал за търговия с най-голямата демокрация в света е огромен.
<P>
Същевременно съм доста разочарован от това, че преговорите за споразумение за свободна търговия се придвижват толкова мудно към сключването му. По-конкретно областта на правата върху интелектуалната собственост се нуждае от по-ясно и справедливо отношение, тъй като е неприемливо от гледна точка на правата на човека да се заплашват основните права на най-бедните граждани на развиващите се страни, включително правото на достъп до генерични лекарства и здравеопазване. Комисията и индийските власти следва и трябва да засилят сътрудничеството си за постигане на общо определение на фалшивите лекарства, които са вредни за здравето на пациентите, за да се защити по адекватен начин общественото здраве.
<SPEAKER ID="151" NAME="Silvia-Adriana Ţicău" AFFILIATION="S&amp;D">
(RO) Г-жо председател, като член на делегацията на ЕС в Индия аз ще подкрепя сключването на търговско споразумение между Европейския съюз и Индия. Индия е важна развиваща се страна и значим търговски партньор на Европейския съюз. Важно е обаче да знаем тънкостите на съдържанието на това споразумение. Ще напомня, че Европейският парламент е този, който ще трябва да одобри това споразумение. Ето защо ние искаме информация за етапа, на който се намират преговорите. Искам да попитам Комисията как в това споразумение ще бъдат отразени бъдещите политики на ЕС и Индия в областта на промишлеността. Следва да се постави специален фокус върху защитата на правата върху интелектуалната собственост и патентите. И не на последно място: искам да знам дали това споразумение ще допринесе за сближаване на позициите на ЕС и Индия по отношение на борбата срещу изменението на климата, а така също и за намаляване на вредните емисии.
<SPEAKER ID="152" NAME="Czesław Adam Siekierski" AFFILIATION="PPE">
(PL) Г-жо председател, постигането на споразумение с Индия за свободна търговия е ключов въпрос за Европа в настоящия момент. Изправени пред проблемите, породени от текущата икономическа криза, това споразумение ще ни гарантира, че Съюзът ще има по-голям достъп до един от най-бързо развиващите се пазари в света.
<P>
Все още остават обаче много проблеми, които трябва да бъдат решени. Според мен ние следва да уточним позицията си по въпросите на селското стопанство и тези, свързани с движението на хората. Нещо повече, няма адекватен напредък по отношение на обществените поръчки и услугите, принципите за защитата на интелектуалната собственост, включително на географските указания, условията за устойчиво развитие, и особено по отношение на спазването на стандарти на производство, за да има равнопоставеност при конкуренцията. Считам, че е от първостепенно значение да се направи оценка на специфичния характер на отделните сектори, за да се определят възможните негативни последствия от бъдещото споразумение за свободна търговия върху уязвимите сектори на икономиката на Европейския съюз.
<SPEAKER ID="153" NAME="Syed Kamall" AFFILIATION="ECR">
(EN) Г-жо председател, струва ми се, че всички ние приветстваме растежа на Индия през последното десетилетие, особено след отказването от някои провалили се марксистки и социалистически политики на миналото. Това позволи на Индия да отхвърли оковите си и да се развие по един забележителен начин.
<P>
Бих искал също така да напомня на колегите си от целия политически спектър, че става въпрос за търговско споразумение, и затова следва да се съсредоточим върху аспектите на търговията. С това не искам да кажа, че всички останали аспекти не са важни, но ако успеем да се фокусираме върху търговията и да допринесем за създаването на национално богатство в Индия, ако помогнем на предприемачите в Индия да създават блага и работни места в собствените си градове и села, това ще бъде от полза за всичко. Безпокоя се, когато още от самото начало поставяме твърде голям акцент върху собствените си стандарти по един почти империалистически начин, както по-рано посочи моя колега Bill Newton Dunn.
<P>
Мисля, че е важно да се концентрираме върху усъвършенстване на търговските споразумения, за да създаваме богатство в страните, с които ги сключваме, сред тях и Индия, и за да помогнем на тези страни да се измъкнат от бедността. Това е най-добрият начин, по който можем да помогнем.
<SPEAKER ID="154" NAME="João Ferreira" AFFILIATION="GUE/NGL">
(PT) Г-жо председател, голямото отслабване на производствения капацитет на по-слабите икономики в Европейския съюз, например на португалската - което е резултат от интеграция основаваща се на конкуренция между силните и тези, които по този начин са станали по-слаби; между богатите и тези, които поради това са станали по-бедни; и която се провежда в съответствие с интересите на големите дружества на европейските сили - се влошава още повече от либерализацията и дерегулацията на световната търговия, ръководени от тези силни държави в техен интерес.
<P>
Изправен пред очевидната катастрофа, до която води този път, Европейският съюз вместо да преразгледа действията си, продължава да дава сигнали, че иска сляпо продължи напред. Тъкмо в този контекст следва да анализираме това споразумение, което е най-обхватното до този момент.
<P>
Спешно необходима е една кардинална промяна на настоящата търговска политика, която да насочи международната търговия към взаимно допълване, а не към конкуренция, към установяване на справедливи и разумни икономически взаимоотношения, които са взаимноизгодни и служат на развитието на страните и народите им, а не на малък брой дружества и финансови институции. Кризата, пред която сме изправени днес, има много страни и изисква нов дневен ред за икономическите, социалните, енергийните и екологичните въпроси, който дневен ред очевидно няма как да бъде изпълнен чрез свободната търговия, която е един от стълбовете на неолиберализма.
<SPEAKER ID="155" NAME="Карел Де Гухт">
член на Комисията. - (ЕN) Г-жо председател, искам да благодаря на колегите за задълбоченото разискване относно преговорите за сключване на споразумение за свободна търговия с Индия. Разбира се, много трудно е да се навлезе в подробности по всички поставени въпроси, затова нека се съсредоточа върху някои въпроси, които бяха поставени многократно.
<P>
По отношение на обществените поръчки: очевидно главата за обществените поръчки ще се съсредоточи върху федералното равнище, а не върху местното. Между другото сега за първи път индийците са готови да преговарят по обществените поръчки като такива, но бих искал също така да посоча и ограниченията на всичко това. Това, което е важно, е преговорите ни да обхванат в най-голяма степен начинанията на обществения сектор в Индия на централно равнище, където е най-големият обем от обществени поръчки. Г-н Niccolò Rinaldi даде пример с железниците, които несъмнено са един от основните сектори, като се имат предвид затрудненията на Индия с инфраструктурата.
<P>
Друг нееднократно споменат въпрос е този за детския труд. Мисля, че е справедливо да правим разграничение между детския труд в производството и детския труд в селското стопанство. Очевидно все още много младежи работят в селското стопанство. Дали те съчетават това с ходенето на училище невинаги е много ясно, но мисля, че в повечето случаи е така. Възможно е и броят на децата, работещи в предприятия за производство на стоки, изнасяни в Европа, да е твърде ограничен и затова ми се струва, както уместно отбеляза г-н Newton Dunn, че трябва да правим разлика между тези два вида заетост.
<P>
Позволете ми освен това да посоча, че детският труд е един много комплексен въпрос и че винаги е бил такъв, дори и в нашите страни. Много добре си спомням, че когато бях млад, което, разбира се, беше преди доста време, но така или иначе не преди векове, много деца все още работеха, и то предимно в селското стопанство, така че това не е нещо, което принадлежи само на Тъмните векове на Европа.
<P>
(FR) Г-н Désir повдигна въпроса за включване в преговорите на искането на Европа за изключителност на данните. Няколко други колеги поставиха този въпрос конкретно във връзка с лекарите в развиващите се страни.
<P>
Искам обаче да бъда много ясен и вече казах това по различни поводи, по време на конференции, а и пряко на заинтересованите НПО: ние не искаме изключителност на данните, ние просто не искаме това. Това, което казваме - и което при всички положения ми изглежда разумно - е, че ако Индия някога сама реши да приложи изискването за изключителност на данните, тогава то ще се отнася и за нас. Ето това наричаме на нашия жаргон "национално третиране" и считам, че това е правилният подход. Следователно вярвам, че щях да бъда критикуван до известна степен, ако се бях съгласил да се прилагат протекционистки мерки спрямо индийската фармацевтична промишленост, които не се прилагат спрямо нашия фармацевтичен сектор. Ето за това става въпрос, за нищо повече. Наистина искам всичко да бъде много ясно.
<P>
Бяха поставени и други въпроси, г-жо председател, по-специално по отношение на тарифите - въпрос, повдигнат, наред с другите, и от г-н Caspary. Разбира се, има различна времева рамка за Индия и за Европа за, така да се каже, изминаването на пътя до нулевите тарифи, и това е разбираемо, тъй като двете страни са на различна степен на развитие. Единственият въпрос е дали нулевите тарифи могат да бъдат постигнати в някои сектори. Ние винаги подчертаваме необходимостта това да стане във всички сектори. Въпреки това бих искал, г-н Caspary, да Ви обърна внимание върху следното: кое ще бъде от най-голяма полза за нашата промишленост? Един дълъг и постепенен път до постигане на нулеви тарифи в дългосрочен план или драстично намаляване през първите няколко години? Считам, че трябва да намерим равновесието между тези два подхода и да видим какво ще се получи. Така или иначе бих искал да ви обърна внимание на двете цели: постигане на нулеви тарифи, да кажем, за 20 години, и постигане на едно скромно намаление междувременно. Според мен това решение може и да не е толкова привлекателно за нашата промишленост. Ето защо съм сигурен - и ни предстои да видим това - че ние заедно ще достигнем по време на настоящото обсъждане до възможно най-доброто решение.
<P>
(ЕN) Относно географските указания, постигането на висока степен на защита е важна цел на водените проговори и ни отне доста време и усилия, за да стигнем до общ подход с Индия. Трябва също така да се има предвид, че Индия никога досега не е защитавала географските указания посредством двустранно споразумение, така че сега за първи път индийците обсъждат тази тема със свой партньор. Ние ще продължим да работим усилено по този въпрос, като крайната цел е постигане на висока степен на защита за нашите географски указания.
<P>
Струва ми се, че се спрях на повечето от останалите въпроси. Определено имам желание да продължа обсъждането на това споразумение с Парламента и комисията по международна търговия, още повече, че вече се приближаваме към края на тези разговори. Няма да посоча краен срок за постигане на окончателно споразумение. При всички случаи това не е далеч, тъй като вече се занимаваме с най-чувствителните въпроси - автомобилостроенето, производството на алкохол и спиртни напитки, обществените поръчки и географските указания. Трябва да успеем да приключим тези преговори и сега наистина се намиране на последния етап. На финалната права сме, но пътят все още е трънлив и неравен.
<SPEAKER ID="158" NAME="Председател">
Г-н Obermayr, Вие вече поискахте дума по-рано. В началото на процедурата с привличане на вниманието казах, че няма да мога да дам думата на всички пожелали и, за съжаление, Вие попадате в тази категория.
<P>
Добре, но нямаме много време.
<SPEAKER ID="159" NAME="Franz Obermayr" AFFILIATION="NI">
(DE) Г-жо председател, във връзка с това бих искал да подчертая, че разбирам много добре какво казвате и че в качеството си на председател вършите чудесна работа. Вашият предшественик обаче не постъпи много справедливо, като позволяваше на много членове на Парламента да надвишат с половин минута или с 20 секунди отреденото им време - членът на Комисията също говори цели седем минути и 36 секунди вместо три минути. Несъмнено не е много справедливо да се придържаме толкова педантично към времето сега, когато така или иначе времето за изказване е една минута. Разбирам обаче позицията Ви и Ви благодаря за разбирането.
<SPEAKER ID="160" NAME="Председател">
Ясно заявих, когато заех председателския стол, че очаквам през останалата част от вечерта ораторите да се придържат към отреденото им време, тъй като в противен случай ще имаме проблеми, защото ще продължим и след полунощ, а не искам да се получава така.
<P>
Внесени са четири предложения за резолюции на основание член 115, параграф 5 от Правилника за дейността.
<P>
Разискването приключи.
<P>
Гласуването ще се проведе в сряда, 11 май 2011 г.
<P>
Писмени изявления (член 149)
<SPEAKER ID="161" NAME="Joanna Katarzyna Skrzydlewska" LANGUAGE="PL">
Индийската икономика е една от най-бързо развиващите се икономики в света. Дори сега повечето индийски чуждестранни инвестиции са в Европейския съюз, като само групата "Тата" е водещият работодател в сектора на промишлеността на Великобритания. Като се има предвид темпът на развитие на Индия, следва да си дадем сметка, че споразумението за свободна търговия между Индия и ЕС ще представлява едно от най-значимите и взискателни споразумения, сключвани досега.То несъмнено ще допринесе за повишаване на нивото на инвестициите и вноса и износа на двете страни по споразумението. Ще направи възможен по-свободния обмен на стоки и ще допринесе за по-голям просперитет на Индия и държавите-членки на ЕС. Споразумението ще засили световната търговия, особено в областта на услугите. Освен предимствата, които че бъдат спечелени с подписване на споразумението, ние обаче следва да имаме предвид и въпросите, по които позициите на двете страни се разминават. ЕС не приема стоки, чието производство е причинило щети на околната среда, или стоки, произведени с детски труд. Споразумението, към което се стремим, следва да гарантира подходящи работни места, диверсификация и развитие на икономиките и мултикултурно разнообразие. От решаващо значение е въвеждането на система за вземане на решения, която е ефективна и води до подобряване на сътрудничеството, а така също и да се въведат мерки в подкрепа на обучението на лица и организации, която да подпомогне развитието на регионите. За постигане на планираните цели са необходими прозрачни обществени разисквания.
<SPEAKER ID="161" NAME="Dominique Vlasto" LANGUAGE="FR">
Навлизаме в решаващ етап от преговорите за сключване на споразумение за свободна търговия между ЕС и Индия. Това е едно трудно начинание, по време на което Комисията ще направи сериозен - надявам се - опит да защити различните стратегически интереси на Европа. В това отношение искам да насоча вниманието ви към необходимостта от постигане на напредък към отварянето на индийския пазар за европейския износ на вино. Днес индийският пазар е затворен за нашите продукти поради наложената им безбожно висока тарифа от 150 %. Ето защо ние трябва да настояваме за спазване на принципа на реципрочност в търговията Всъщност наистина е абсурдно нашият пазар да е толкова широко отворен за винени продукти от развиващи се страни, а ние да нямаме задоволителен достъп до техните пазари. Следователно призовавам Комисията да продължи амбициозната стратегия, която успя да проведе при преговорите за сключване на споразумение за свободна търговия с Южна Корея. Навлизането на нашия пазар на евтини вина, произведени извън ЕС, задължително трябва да бъде компенсирано от подобрен достъп за нашите продукти на тези чуждестранни пазари, и по-конкретно на индийския пазар, чийто потенциал за растеж е изключителен.
