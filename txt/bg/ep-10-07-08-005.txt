<CHAPTER ID="005">
Режим за внос в ЕС на рибни продукти и продукти от аквакултури с оглед на бъдещата реформа на общата политика в областта на рибарството (разискване)
<SPEAKER ID="116" NAME="Председател">
Следващата точка е докладът на Alain Cadec от името на комисията по рибно стопанство относно режима за внос в ЕС на рибни продукти и продукти от аквакултури с оглед на бъдещата реформа на общата политика в областта на рибарството.
<SPEAKER ID="117" NAME="Alain Cadec" LANGUAGE="FR">
Г-н председател, г-н и г-жо членове на Комисията, госпожи и господа, една от силните идеи на доклада е необходимостта да се установи жизненоважна връзка между общата търговска политика и общата политика в областта на рибарството.
<P>
Като имаме предвид това, можем само да приветстваме факта, че членът на Комисията, отговарящ за рибарството и морското дело, г-жа Даманаки, и членът на Комисията, отговарящ за търговията, г-н Де Гухт, са отново заедно на местата за Комисията. Двама представители на Комисията за един доклад, каква чест! Трябва да кажа, че такова двойно представителство на Комисията е не само неочаквано и приятно, но и доста необичайно.
<P>
Нека се върнем към доклада. Вносът на рибни продукти и продукти от аквакултури съставлява 60% от потреблението в ЕС. Обезпокоителното равнище на зависимостта на ЕС от вноса е резултат от две явления: първо, има спад в производството в ЕС и второ, пазарът в ЕС все повече се отваря за внос в резултат от политиката в областта на търговията, водена от Комисията през последното десетилетие.
<P>
Тези развития правят все по-труден живота на рибарите в ЕС, които, колкото и парадоксално да звучи, не могат да продават улова си на достатъчно високи цени, въпреки че търсенето превишава предлагането за повечето видове. Европейските рибари приемат наложените им екологичните, социални и санитарни ограничения, но изразяват сериозното си недоволство от това, че тези ограничения не се прилагат по същия начин и към продуктите, внасяни в големи количества от трети държави.
<P>
Тук е заложено самото оцеляване на икономически жизнеспособния сектор на рибарството в ЕС, който създава работни места в цялата промишленост, доставя безопасна храна с добро качество и допринася за опазването на културната идентичност на нашите крайбрежни райони.
<P>
Госпожи и господа, оцеляването на европейския сектор на рибарството не подлежи на обсъждане. По същество, ние настояваме на следното. Първо, запазването от страна на Европейския съюз на съществена тарифна защита за рибните продукти и продуктите от аквакултури, така че преференциите, предоставяни от ЕС на определени държави, по-конкретно на развиващите се страни, да имат някакъв смисъл и, в същото време, механизмите на СТО да продължават ефективно да гарантират необходимите доставки за нашата преработвателна промишленост. Трябва да защитим тези продукти от тарифното минно поле чрез използване на "швейцарската формула" и като настояваме те да бъдат считани за чувствителни продукти.
<P>
Второ, търговските преференции, предоставяни на трети държави, трябва да зависят поне от спазването от тяхна страна на строгите екологични, социални и здравни стандарти.
<P>
Трето, призоваваме за прехвърляне на отговорността за водене на търговските преговори относно рибните продукти и продуктите от аквакултури от члена на Комисията, отговарящ за търговията, на члена на Комисията, отговарящ за рибарството и морското дело. Това ще означава, че в по-голяма степен ще се вземат под внимание специфичните характеристики на рибните продукти и продуктите от аквакултури. Мисля, че сега е подходящият момент да преразгледаме условията на това значимо разискване. Всъщност ние сме в навечерието на важна реформа на общата политика в областта на рибарството.
<P>
Освен това, кръгът от преговори на СТО в Доха е в застой, което ни дава възможност да преразгледаме някои ненавременни отстъпки, които Комисията беше готова да направи от името на Европейския съюз. Също така, по инициатива на присъстващия тук член на Комисията, г-н Де Гухт, Европейската комисия току-що даде началото на период на обществено допитване с оглед на изработването на нови насоки за общата търговска политика в рамките на стратегията "Европа 2020". Европейският парламент отсега нататък има правомощия за съвместно вземане на решения във връзка с търговската политика и политиката в областта на рибарството и е твърдо решен да направи всичко възможно неговият глас да се чува и да гарантира, че мнението му по тези въпроси се зачита.
<P>
Мисля, че имаме добър повод да приложим това ново положение на практика за пръв път, като Комисията и Съветът сериозно вземат под внимание препоръките, съдържащи се в този доклад. При всички случаи, ние ще бъдем изключително бдителни през следващите месеци и аз лично възнамерявам да продължа да работя по тези въпроси.
<SPEAKER ID="118" NAME="Мария Даманаки">
член на Комисията. - (EN) Г-н председател, преди всичко, искам да благодаря на г-н Cadec и на комисиите на ЕП за това, че спонсорираха доклада по собствена инициатива. Изразихте съжаление, че Зелената книга относно реформа на общата политика в областта на рибарството не обръща достатъчно внимание на въпросите, които повдигате тук. Моята цел днес е да ви уверя, че Комисията се е ангажирала с работата, като взема предвид всички политики, които могат да имат въздействие върху реформата на общата политика в областта на рибарството. Както вече заявих, целта на реформата е да обърнем посоката на негативната спирала, в която се намираме в момента. Разполагаме със сектор на рибарство, който не е нито екологично устойчив, нито показва добри икономически резултати. Нуждаем се от силен сектор на рибарството, който да гарантира устойчивото използване на ресурсите, като в същото време дава възможност на рибарите, семействата им и на съответните общности да получават достоен доход от дейностите, които извършват.
<P>
Нуждаем се от рибни продукти, които да отговарят на предизвикателствата на пазара: както на националния, така и на международния, както понастоящем, така и в бъдеще. Разбирам вашето безпокойство относно нелоялната конкуренция от трети държави и липсата на равни условия за конкуренция по отношение на социалните условия, екологичните изисквания и изискванията за устойчивост, както и законите за защита на здравето. Искам да ви кажа, че същата загриженост беше изразена от всички държави-членки, които се изказаха на последното заседание на Съвета по земеделие и рибарство. Следователно се нуждаем от отговор във връзка с това.
<P>
Докато променяме правилата за европейските рибни продукти с оглед на реформата на общата политика в областта на рибарството, едно от най-големите предизвикателства, с което ще се сблъскаме, ще бъде именно да направим всичко възможно да гарантираме равни условия за конкуренция за всички продукти, които се пускат на пазара на ЕС. В това отношение например, следва всички да работим заедно, за да прилагаме ефективно и в неговата цялост законодателството на ЕС срещу незаконния, нерегулиран и недеклариран риболов.
<P>
Също така, искам да кажа, че продължаваме да сме ангажирани с насърчаването на зачитането на всички международни принципи и инструменти за добро управление на морското дело и рибарството от страна на всички партньори, както и отговорното им поведение във връзка със защитата на околната среда и социалните условия.
<P>
Решително подкрепям вашия призив за по-голяма последователност в нашите политики. Необходимо е да работим заедно, като имаме предвид цялостната картина в света. Две трети от рибата, която се консумира в Европа, както споменахме, понастоящем се осигурява от внос с цел да се гарантират непрекъснатите доставки на суровина за нашата преработвателна промишленост и справедливите цени за потребителите. И все пак, една трета от пазара на ЕС все още се снабдява от сектор на ЕС, който предоставя работни места представлява част от социалната структура на много региони в Европа. Така че, докато ние сме в процес на сериозно реформиране на нашата обща политика в областта на рибарството, търговската политика на ЕС следва да продължи да отчита сложния характер на сектора на рибарството в ЕС и неговата социална и икономическа реалност. Очаквам с нетърпение да работя в тясно сътрудничество с моя колега, г-н Де Гухт, за да осигурим необходимото време за нужните корекции, като се вземе предвид темпът на текущата реформа на общата политика в областта на рибарството.
<P>
Що се отнася до преговорите в рамките на СТО, обръщаме особено внимание на текущото обсъждане на субсидиите. Нашето мнение е, че следва винаги да сме в състояние да подкрепим екологосъобразните и ориентираните към иновации инициативи на нашите държави-членки. Във връзка с преразглеждането на политиката за пазара, съгласна съм с проектодоклада за това, че новата политика за пазара на реформата на общата политика в областта на рибарството следва да преразгледа инструментите на общата организация на пазара. Преразглеждането следва да има за цел укрепването на организациите на производителите по отношение на тяхната способност да установят по-добра връзка между търсенето и предлагането по отношение на качеството и количеството.Също така то следва да подпомогне предлагането на пазара и стабилността, както и да бъдат преразгледани разпоредбите за пазарните стандарти и информирането на потребителите.
<P>
Така стигаме до етикетирането. Потребителите искат да знаят повече за морската храна, която купуват. Те искат да знаят къде е уловена или отгледана рибата, те също искат да знаят дали продуктите са добити или уловени по екологосъобразен и устойчив начин. Комисията е готова да работи по законодателни инициативи, целящи да предоставят на потребителите необходимата им информация.
<P>
Накрая, няколко думи за аквакултурата. Комисията е изцяло ангажирана с постигането на целите на стратегията за устойчиво развитие на аквакултурата, което вече обсъдихме в доклада на ЕП. Също така, споделяме мнението, че развитието на аквакултура в ЕС маже да намали зависимостта от вноса и по-добре да отговори на непрекъснато нарастващото потребителско търсене.
<P>
Преди да приключа, бих искала да подчертая, че днешното разискване ще бъде важен принос към подготовката на реформата на общата политика в областта на рибарството, но също така ще изпрати и важен политически, и то положителен, сигнал към жените и мъжете от европейския сектор на рибарството, които са готови да приемат по-строга дисциплина, но в същото време очакват послание, което да им вдъхне надежда за бъдещето.
<SPEAKER ID="119" NAME="Карел де Гухт">
член на Комисията. - (EN) Г-н председател, Комисията приветства решението на Европейския парламент да изготви доклад по собствена инициатива относно режима на внос на риба и рибни продукти. Разискването, започнато от Европейския парламент, предоставя добра основа за разсъждения за нашия подход към търговските преговори във връзка с реформата на общата политика в областта на рибарството.
<P>
Бих искал да приканя членовете на Европейския парламент да вземат под внимание следните съображения по въпросите, повдигнати в проектодоклада на ЕП.
<P>
Комисията разбира специфичния характер и значението на сектора на рибарството, особено за крайбрежните общности. Чувствителността на проблема се взема предвид при приложението на общата търговска политика.
<P>
Искам да подчертая, че търговската политика на ЕС трябва да съгласува разнообразните интереси в различните части на сектора на рибарството, засегнати от политиката, включително производителите, преработвателите и потребителите. Целта на Комисията при провеждането на търговската политика по отношение на рибните продукти и продуктите от аквакултури е да се постигне балансиран резултат между, наред с другите неща, адекватната политика на снабдяване, положението и интересите на производителите от ЕС и исканията на потребителите, като в същото време се вземат предвид потенциалните цели на политиката за развитие.
<P>
Всички признаваме, че ЕС е в значителна степен зависим от вноса на рибни продукти и продукти от аквакултури, за да задоволи търсенето на пазара не само от страна на потребителите, но и от преработвателната промишленост. Като имаме предвид съществуващите тенденции и потенциалното увеличаване на тази зависимост, настоящата реформа на общата политика в областта на рибарството е добра възможност за ЕС да засили икономическите резултати на сектора и неговата способност да се конкурира на световния пазар.
<P>
Не следва да пренебрегваме вероятността глобализацията да продължи да се задълбочава, като имаме предвид световните тенденции в международната търговия в момента, както на многостранно, така и на двустранно/регионално равнище. Във връзка с преговорите за споразумение за свободна търговия Комисията взе, взема и следва да вземе предвид сложния характер на сектора на рибарството в ЕС по време на преговорите за достъп до пазара и да гарантира, че ще има равновесие между разнообразните интереси, засегнати от търговската политика, както току-що споменах. По отношение на световните тенденции в международната търговия, Комисията ще се стреми да гарантира необходимото време за корекции, които ще трябва да се направят, като се отчете темпът на извършващата се в момента реформа на общата политика в областта на рибарството.
<P>
Позволете ми накратко да се спра на едно от основните предложения, включени в доклада, свързано с възможността за изключване на рибните продукти от преговорите за достъпа до пазара на неселскостопански продукти (NAMA) в рамките на Програмата за развитие от Доха. Ще бъда много искрен с вас по този въпрос. На този етап от обсъждането, освен че е много трудно да се отделят рибните продукти от преговорите за достъпа до пазара на неселскостопански продукти, може да се стигне и до друг подход, като например създаване на специфична група за преговори, тъй като ЕС ще се окаже под огромен натиск да либерализира пазара си.
<P>
Комисията надлежно взема предвид искането на проектодоклада за прехвърляне на правомощията за водене на търговските преговори относно рибните продукти и продуктите от аквакултури от члена на Комисията, отговарящ за търговията, на члена на Комисията, отговарящ за рибарството и морското дело. Съгласно принципа на колегиалност, според който се ръководи работата на Комисията, всички членове на Комисията отговарят съвместно за взетите решения и предприетите действия. Това също означава, че членът на Комисията, отговарящ за търговията и ГД "Търговия", които отговарят за преговорите за рибните продукти и продуктите от аквакултури, не действат самостоятелно, а преговарят в тясно сътрудничество с члена на Комисията, отговарящ за рибарството и морското дело и ГД "Морско дело и рибарство" и с тяхното пряко участие на всички етапи на преговорите.
<P>
Комисията иска да увери ЕП, че специфичните потребности на сектора на рибарството ще се вземат под внимание по време на търговските преговори. Всъщност Комисията защитава интересите на този сектор на ЕС по време на търговски преговори и доколкото е възможно отчита неговата чувствителност, дори когато се сблъскваме със силен натиск от страна на нашите търговски партньори.
<P>
Като част от защитата на интересите на сектора на рибарството в ЕС, по време на преговорите Комисията също така се стреми да премахне налаганите от нашите търговски партньори бариери за търговията, които са заплаха за потенциала за износ на промишлеността на ЕС с цел да гарантираме равни условия за конкуренция в двустранната и многостранната търговия с рибни продукти.
<P>
Накрая, докладът изразява безпокойството на заинтересованите страни по отношение на гарантирането на равни условия за конкуренция за продуктите от ЕС и вноса от трети държави. ЕС е твърдо решен, по време на търговските преговори с трети държави, да насърчава въвеждането на екологични стандарти и стандарти за труд едновременно с отварянето на пазара, което може да стане например в рамките на глава за устойчиво развитие, включена в нашите търговски споразумения, или на някои международни форуми, където тези въпроси се разглеждат, като например ООН, ФАО и регионалните организации за управление на рибарството, където ЕС е активен участник.
<P>
Искам да завърша, като изразя желанието и готовността си да продължа обсъждането с уважаемите членове на Европейския парламент на ролята на Комисията в търговските преговори във връзка с рибните продукти и продуктите от аквакултури.
<SPEAKER ID="120" NAME="Yannick Jadot" LANGUAGE="FR">
Г-н председател, г-жо и г-не членове на Комисията, мисля, че трябва да отбележим сближаването на становищата на комисията по рибно стопанство и комисията по международна търговия на ЕП по този въпрос и по предложенията, представени във връзка с него.
<P>
Беше споменато, че риболовът е изключително важен сектор за пространственото планиране, заетостта и културната идентичност в Европа. Той също така е сектор с невероятно силно въздействие върху рибните ресурси, а днес голямата част от рибните запаси са подложени на прекомерен риболов. Прекалено често ни караха да считаме, че крайната цел на общата политика на ЕС в областта на рибарството е адаптирането на сектора на рибарството към глобализираната търговия с рибни продукти, жестоките последици, от която наблюдаваме днес, независимо дали са социални, икономически или, разбира се, екологични.
<P>
Ето защо активно защитаваме по-интензивното включване на социални и екологични критерии в търговските споразумения, свързани с рибните продукти. Подкрепяме идеята за оттеглянето на рибните продукти от правилата за достъп до пазара на неселскостопански продукти (NAMA), защото рибата не е нито чорап, нито перална машина, тя има решаващо значение за сигурността на храните и биологичното разнообразие. Все пак, нека бъде ясно. Тъй като внасяме това предложение в международните преговори, нашата европейска политика трябва да бъде образцова и да се стремим да имаме все по-добре платени рибари, които не изтощават рибните запаси нито в нашите териториални води, нито там, където закупуваме права за риболов.
<SPEAKER ID="121" NAME="Antonello Antinoro" LANGUAGE="IT">
Г-н председател, г-жо и г-не членове на Комисията, госпожи и господа, искам да благодаря на г-н Cadec за работата, за отличната работа, която е извършил по такъв важен въпрос като режима за внос в ЕС на рибни продукти и продукти от аквакултури с оглед на бъдещата реформа на общата политика в областта на рибарството.
<P>
Бях се подготвил да говоря за необходимостта например да се съсредоточим върху това вносните продукти да съответстват на същите санитарни правила и същите изисквания, но виждам, че други говориха по въпроса, така че би било по-скоро безсмислено и загуба на време да повтаряме същото. Все пак, налага се да спомена един основен аспект, който успях да доловя в изказването на члена на Комисията, г-н Де Гухт, и който ораторът преди мен също спомена, а именно, че има малки конфликти между правомощията на двамата членове на Комисията или между правомощията, които те следва да имат.
<P>
Да оставим лицемерието, считам, че е важно да наблегнем на това, защото, както беше споменато, секторът на рибарството трябва да играе основна роля, ако искаме да гарантираме, че нашите рибари не намаляват риболовния си капацитет, тъй като сме ги заставили да го направят в името на нашите морета. Ако искаме хората да не продължават да се отнасят към нашите рибари като към нещо като "пепеляшките" на Европа, трябва да обърнем повече внимание на този въпрос.
<P>
Членовете на Комисията, г-н де Гухт и г-жа Даманаки, изразиха намерението си напълно да се посветят на този проблем в неговата цялост, но считам, че е важно да имаме само един подход. Също така считам, че онази страна на проблема, която се отнася до члена на Комисията, отговарящ за рибарството и морското дело, с всичко, което следва от това в рамките на Парламента, е от решаващо значение за гарантирането на решаването на проблема, както и за превръщането на доклада във важна бъдеща перспектива.
<SPEAKER ID="122" NAME="Luis Manuel Capoulas Santos" LANGUAGE="PT">
Г-н председател, г-жо и г-не членове на Комисията, госпожи и господа, рибните продукти и продуктите от аквакултури съставляват важна част от европейския хранителен режим, както всички знаем, а това означава, че се налага да внасяме повече от 60% от тези продукти, за да задоволим нашите потребности, както членът на Комисията, г-жа Даманаки, правилно отбеляза. Този прост факт красноречиво говори за важността на доклада на г-н Cadec, с когото, като докладчик в сянка, имах удоволствието да работя в търсенето на възможно най-широк консенсус по отношение на защитата на сектора, на работните места, които той създава, и преди всичко на европейските потребители.
<P>
По тази причина, групата на Прогресивния алианс на социалистите и демократите в Европейския парламент подкрепя основните положения и главните изводи на доклада, особено що се отнася до загрижеността и препоръките за необходимостта да се гарантират санитарните стандарти и безопасността на вносните рибни продукти и продуктите от аквакултури, както и екологичните критерии, които следва да се превърнат в изисквания за улова, производството и преработката на тези продукти.
<P>
Докладът справедливо засяга и други въпроси, които заслужават същата подкрепа, но поради липса на време не мога да се спра на тях. По тези причини моята група очевидно ще гласува в подкрепа на доклада. Освен това бих искал да поздравя г-н Cadec за отличната работа.
<SPEAKER ID="123" NAME="Pat the Cope Gallagher">
ат името на групата ALDE. - (EN) Г-н председател, в началото искам да поздравя г-н Cadec за това, че изготви този доклад. Спадът на цените на рибата през последните години е пряко и в значителна степен причинено от конкуренцията от страна на вноса както на диви риби, така и на риби, отгледани във ферми. Производителите на тези продукти не са подложени на взискателния режим, задължителен за операторите от ЕС по отношение на опазването на рибните запаси и хигиенните стандарти. Те навлизат на европейския пазар с цени, които са нерентабилни за европейските производители.
<P>
Този проблем трябва да се решава във връзка с реформата на общата политика в областта на рибарството и аз зная, че членът на Комисията, г-жа Даманаки, ще се занимае с това. Съществува огромна зависимост от вноса на риба и рибни продукти, както беше отбелязано от членовете на Комисията, но когато наблюдавам как моята държава внася 46 000 тона годишно на стойност 181 млн. евро, изглежда, че потребителите не разбират разликата между вносна риба и дива риба.
<P>
Ако трябва да решим този проблем, е необходимо да се стремим към заместване на вноса, за да намалим 66-те процента до 50% за период, да речем, от 10 години, но за да постигнем това, трябва да гарантираме, че бюрокрацията, която задушава сектора в момента, ще се опрости и че всички генерални дирекции и всъщност всички правителствени отдели и различните държави-членки работят заедно в интерес на този сектор.
<SPEAKER ID="124" NAME="Isabella Lövin">
от името на групата Verts/ALE. - (SV) Г-н председател, госпожи и господа, приветствам доклада на г-н Cadec за вноса на риба в ЕС. Собственият улов в рамките на Европа намалява с обезпокоителни темпове - с 26% само от 1997 г. до днес. Повече от 60% от рибата, консумирана в Европа днес, е от внос. Това не следва да бъде така. Ако управлявахме собствените си рибни ресурси поне в съответствие с максималния устойчив улов (MSY), европейският улов днес би бил двойно по-голям, като в същото време щяхме да имаме многобройни и жизнеспособни рибни запаси.
<P>
Като имаме предвид тази цел, трябва да гарантираме, че няма да прехвърляме нашите проблеми с прекомерния улов на други държави. Докладът Cadec споменава няколко важни инструмента, които ЕС може да използва. Първият е регламентът за незаконния, недеклариран и нерегулиран риболов. Рибата, която се пуска на пазара на ЕС, трябва за има одобрени документи, посочващи къде, кога и от кого е била уловена. Това е първата стъпка, но тя не стига достатъчно далеч. В доста региони в света незаконният риболов е проблем, с който бедните държави не могат да се справят поради липса на ресурси. В държави, където корупцията процъфтява, не е трудно да се сдобиеш с необходимите документи за износител на риба. Ето защо ЕС, като най-голям вносител на риба в света, трябва да поеме отговорност, като предостави осезаема и техническа финансова помощ, както и необходимите ресурси за подпомагане на спазването на правилата и контрола в развиващите се страни.
<P>
Вторият инструмент вече действа в рамките на ООН. Имаме добри международни споразумения, но трябва и да ги прилагаме. През 2006 г. ЕС постави въпроса за споразумение за прилагане на, наред с другите неща, Кодекса на ФAO за поведение за отговорно рибарство в ООН. Трябва да продължим да настояваме на това.
<SPEAKER ID="125" NAME="Marek Józef Gróbarczyk" LANGUAGE="PL">
Г-н председател, бих искал горещо да благодаря на г-н Cadec за смелия му доклад, който е изключително важен за разработваната в момента обща политика в областта на рибарството. Още докато докладът се подготвяше, можеха да се видят много страни на общата политика в областта на рибарството, които според нас значително се различаваха от становището на Комисията и това, за съжаление, се отнася и за последния вариант на доклада. По мнение на рибарите, този значим доклад следва да има огромно въздействие върху структурата на бъдещата обща политика в областта на рибарството по отношение на организацията на пазара.
<P>
Г-жо Даманаки, на много срещи нееднократно заявявахте, че вместо да критикуваме, когато обсъждаме индивидуалните прехвърляеми квоти, следва да правим предложения за решаване на проблемите чрез бъдещата политика. Убеден съм, че използването на идеите от този доклад е алтернатива на концепцията, която ни се налага от Комисията.
<SPEAKER ID="126" NAME="Diane Dodds" AFFILIATION="NI">
(EN) Г-н председател, преди всичко искам да благодаря на докладчика. На 24 юли 2008 г., в отговор на икономическата криза, пред която се изправи европейският риболовен флот, Съветът по рибарство на ЕС одобри временни и специфични мерки, целящи да подпомогнат преструктурирането на флота. Тъкмо когато много рибари се опитаха да се възползват от мерките, те бяха силно засегнати от страничните ефекти на глобалната рецесия. Цената на норвежкия омар и лангустината, продавани от моите рибари от Северна Ирландия в други части на Европа, рязко спадна. И това се случи по същото време, когато вносът на риба и черупкови организми все повече се увеличаваше.
<P>
Европа се нуждае от риба. Нуждаем се от внос на риба, но аз твърдя, че това не следва да става на всяка цена. От една страна, моите колеги искат да спрат субсидиите за нашите рибари. Противоречието обаче е в това, че когато се опитваме да премахнем субсидиите, европейската политика разрешава вноса на нерегулирани рибни продукти и продукти от аквакултури, които подкопават устойчивия и икономически жизнеспособен сектор на рибарството, към който се стремим.
<P>
Европа не може да има и двете. Липсва последователност и за да избегнем това, аз подкрепям доклада на г-н Cadec.
<SPEAKER ID="127" NAME="Carmen Fraga Estévez" AFFILIATION="PPE">
(ES) Г-н председател, докладът възникна като отговор на отчаянието и липсата на защита на риболовния сектор в ЕС.
<P>
Г-жо член на Комисията, секторът не настоява за протекционизъм, а на този етап иска единствено да не затъне по-дълбоко, като се има предвид пренебрежителното отношение на ръководителите на Генерална дирекция "Търговия".
<P>
В това отношение, ние особено подкрепяме искането в доклада на г-н Cadec за прехвърляне на правомощията за водене на търговските преговори относно главите, свързани с риболова, от ГД "Търговия" към ГД "Морско дело и рибарство", както това стана в случая със селското стопанство, тъй като тук имаме продукти, които са особено чувствителни, като рибата тон е класически пример.
<P>
Във връзка с рибата тон имаме скандален пример за премахване на правилата за произход, без да се вземат под внимание условията в споразуменията с Папуа Нова Гвинея и Фиджи, което е в услуга на нашите главни конкуренти, Тайланд и Филипините.
<P>
Г-жо член на Комисията, давате ли си сметка, че освен задушаването на сектора в ЕС, благодарение на Вашата политика Папуа Нова Гвинея навлиза в етап на създаване на работни места с много ниско качество и нулево устойчиво развитие? Запозната ли сте с докладите на неправителствените организации, действащи в региона, за детския труд, ниските санитарни условия и липсата на хигиена във фабриките, катастрофалното въздействие върху околната следа на крайбрежието на Маданг и незаконния риболов? Ваша отговорност ли е да предотвратите това?
<SPEAKER ID="128" NAME="Pat the Cope Gallagher" AFFILIATION="ALDE">
(EN) Г-н председател, поведението на членовете на ЕП днес е позорно. Това не би се случило в друг парламент в света. Ако не се засвидетелства уважение към председателя на комисията по рибарство и към рибните продукти изобщо, предлагам да прекъснете заседанието, докато хората тук не покажат уважение към Парламента и спрат да си говорят.
<P>
(Ръкопляскания)
<SPEAKER ID="129" NAME="Председател">
Г-н Gallagher, трябва да продължим. Ще помоля колегите да запазят тишина, така че да продължим да работим още 10 минути и да завършим важния доклад и важната работа.
<SPEAKER ID="130" NAME="Ulrike Rodust" AFFILIATION="S&amp;D">
(DE) Г-н председател, г-жо Даманаки, европейска политика в областта на рибарството е изправена пред огромни предизвикателства. Нашите рибари трябва да се справят с намаляващите запаси и в същото време с конкуренцията на световния пазар, която не винаги е лоялна. Необходимо е спешно да извършим радикални реформи, за да спрем прекомерния риболов в европейски води и да гарантираме оцеляването на рибното стопанство в ЕС.
<P>
Изразявам съгласието си с члена на Комисията Даманаки за това, че искаме прекалено много от нашите рибари, като, от една страна, изискваме те да извършат радикални реформи, а от друга, либерализираме търговията. Като правим едновременно двете неща, ще затрудним прекомерно нашите рибари. Най-добрият начин да се засили конкурентоспособността е да дадем възможност за възстановяване на рибните запаси. Друга възможност да осигурим оцеляването на европейското рибарство е чрез по-добър маркетинг. При определени условия европейските потребители са готови да плащат повече за европейска риба, ако са по-добре информирани за нейния произход.
<SPEAKER ID="131" NAME="Britta Reimers" AFFILIATION="ALDE">
(DE) Г-н председател, г-жо и г-не членове на Комисията, искам да поздравя г-н Cadec за успешния и балансиран доклад. Искам да му благодаря и за отличното сътрудничество.
<P>
Съществуват три главни предизвикателства във връзка с регулирането на вноса в ЕС на рибни продукти и продукти от аквакултури. С обем от 12 милиона тона на стойност 55 млрд. евро Европейският съюз понастоящем е най-големият пазар за рибни продукти в света. Този пазар се развива с ускорени темпове и става все по-зависим от трети държави. Затова е важно да контролираме условията, при които продуктите от трети държави се произвеждат и внасят.
<P>
Внесохме две изменения в пленарна зала. Те са свързани с необходимостта да се признае специфичното икономическо положение на периферните региони на Европа. Въпреки това не смятаме, че единствено либерализацията на пазара е отговорна за трудностите. Огромният внос на рибни продукти на пазара на ЕС, който беше описан като нелоялен, няма пряко въздействие върху...
<P>
(Председателят отнема думата на оратора)
<SPEAKER ID="132" NAME="Jarosław Leszek Wałęsa" AFFILIATION="PPE">
(PL) Г-н председател, нямам много време, така че искам да подчертая една от темите в доклада на г-н Cadec. Рибата не следва да бъде разглеждана като всеки друг промишлен продукт, но следва да подлежи на конкретни правила на СТО за търговията, приложими за чувствителни продукти. Търговската политика на ЕС не обръща достатъчно внимание на специфичния характер на този чувствителен сектор, както и на интересите на производителите в ЕС. Затова е добра идея да се оцени привлекателността на рибните продукти, които вече не се регулират от промишлените правила на достъпа до пазара за неселскостопански продукти, за да се улесни привеждането на пазара на рибни продукти в съответствие с изискванията, обикновено приложими за хранителни и чувствителни продукти.
<SPEAKER ID="133" NAME="Catherine Trautmann" AFFILIATION="S&amp;D">
(FR) Г-н председател, бих искала да поздравя нашия колега, г-н Cadec за отличната му работа.
<P>
Предложеният текст за гласуване днес бележи определена промяна в начина, по който нашата институция гледа на концепцията за свободна търговия. Без да е протекционистка, защитаваната тук политика може да се опише като не толкова наивна.
<P>
Всички сме съгласни, че европейското производство е недостатъчно и вместо незабавно да прибягваме към внос, първо трябва да увеличим усилията си за опазване и възстановяване на рибните запаси, включително чрез използването на аквакултури, за да гарантираме устойчивостта на сектора и работните места, които той създава в Съюза, както и на европейското рибарство, което да е по-малко зависимо от трети държави.
<P>
Що се отнася до вноса, трябва да гарантираме, че европейският пазар за рибни продукти и продукти от аквакултури няма да пострада от нелоялна конкуренция в резултат на не толкова строгите санитарни и социални условия и безбожно ниските тарифи. Ето защо аз подкрепям въвеждането на европейска маркировка в съответствие с нашите стандарти, както екологични, така и социални.
<SPEAKER ID="134" NAME="Maria do Céu Patrão Neves" AFFILIATION="PPE">
(PT) Г-н председател, г-жо член на Комисията, Европейският съюз понастоящем е най-големият пазар в света за рибни продукти и продукти от аквакултури, като внася приблизително 60% от рибата, която се консумира. Производството на риба в Общността не е, а и в близко бъдеще няма да бъде достатъчно, за да удовлетвори търсенето на тези продукти, поради което техният внос се е превърнал в необходимост.
<P>
Във връзка с това е важно да се решат два важни проблема: първо, да се създадат необходимите условия, за да се гарантира достъпът на потребителите в ЕС до висококачествени вносни рибни продукти и продукти от аквакултури; и второ, да се изгради рамка за лоялна конкуренция както за вносните продукти, така и за производството на секторите на рибарството и аквакултурата в Европа.
<P>
Затова е необходимо рибните продукти и продуктите от аквакултури, които се внасят от Европейския съюз, да отговарят на същите екологични, социални и санитарни стандарти и стандарти за качество като задължителните за продуктите от ЕС. Реформата на общия пазар за рибни продукти и продукти от аквакултури е също необходима, по-конкретно преразглеждането на механизмите, използвани за борба с явления като постепенното премахване на митническите права и все по-голямата конкурентоспособност на вноса.
<P>
Докладът на Парламента, чиято подготовка се ръководеше по възхитителен начин от г-н Cadec, е навременен и разглежда някои важни предложения за устойчивото развитие на сектора на рибарството и свързаните с него сектори, включително маркетинга.
<SPEAKER ID="135" NAME="Josefa Andrés Barea" AFFILIATION="S&amp;D">
(ES) Г-н председател, г-жо член на Комисията Даманаки, г-н член на Комисията Де Гухт, благодаря ви, че сте тук, на това разискване относно изключително важния доклад относно режима на внос в ЕС на рибни продукти и продукти от аквакултури.
<P>
Риболовът е важен проблем, във връзка с който трябва да се подчертаят два важни въпроса: фактът, че не можем да сами да задоволяваме потребностите си и фактът, че нелоялната конкуренция продължава от доста време, поради което е необходимо да се защити риболовът в Европа и да се предотврати нелоялната конкуренция.
<P>
Обръщам се към члена на Комисията, отговарящ за търговията: не можете да продължавате да разглеждате рибните продукти като "нечувствителни продукти"; те не следва повече да се регулират от промишлените правила на достъпа до пазара за неселскостопански продукти на Световната търговска организация и Организацията на ООН за прехрана и земеделие.
<P>
По този начин не можем да имаме устойчив сектор, нито да гарантираме поддържането на видовете, и не можем да участваме в истинска пазарна дейност, ако не разглеждаме рибата като "чувствителен продукт".
<SPEAKER ID="136" NAME="Robert Atkins" AFFILIATION="ECR">
(EN) Г-н председател, отново вземам думата, за да предложа чрез Вас на Председателския съвет, че някой тук трябва сериозно да се организира. В началото ни казаха, че гласуването ще бъде в 12,00 ч. Това се отлага с пет минути на всеки пет минути. Хората трябва да хващат самолети, изключително неудобно е и превръща Парламента в посмешище. Някой да въведе ред!
<P>
(Ръкопляскания)
<SPEAKER ID="137" NAME="Председател">
Казахме, че гласуването ще се отложи за 12,15 ч. или 12,20 ч., така че моля да ни позволите да продължим с отговорите на членовете на Комисията. Сигурен съм, че ще можем да гласуваме в 12,20 ч.
<SPEAKER ID="138" NAME="Мария Даманаки">
член на Комисията. - (EN) Г-н председател, не мога да въведа ред, но мога да бъда пределно кратка.
<P>
Искам да кажа, че ние вземаме под внимание всички проблеми, споменати от членовете на ЕП. Както г-н Де Гухг и аз вече споменахме, опитваме се да намерим правилния баланс. Необходим ни е жизнеспособен рибарски сектор, но имаме и задължения към СТО и други международни структури. Искам да уверя всички, че ще направим всичко по силите си реформата на общата селскостопанска политика да се извърши с оглед на по-доброто бъдеще на нашите рибари.
<SPEAKER ID="139" NAME="Alain Cadec" LANGUAGE="FR">
Г-н председател, считам, че поведението на нашите колеги членове на ЕП е абсолютно непочтително и неприемливо за парламент като нашия. Това, което правите тук, е скандално. Карате ме да се срамувам. Интересувате се единствено от гласуването и да си отидете вкъщи. Работим върху важен доклад, така че поне имайте благоприличието или да изслушвате хората, или да напуснете залата.
<P>
Въпреки всичко, госпожи и господа, след малкия ми изблик на гняв, не се съмнявам, че след няколко минути повечето от вас ще подкрепят доклада и тъй като ми е предоставена възможност, ще благодаря на колегите от комисията по рибно стопанство, по-конкретно на председателя й, г-жа Fraga Estévez, която се съгласи да работи по въпроса и ми повери подготовката на доклада.
<P>
Искам да благодаря и на докладчиците в сянка, г-н Capoulas Santos, г-жа Reimers, г-н Gróbarczyk и г-жа Lövin за приноса им във всички обсъждания и всички изменения.
<P>
Бих искал да благодаря и на всички, които имаха принос за доклада, както и на представителите на сектора, които ми дадоха възможност да проведа изследванията си, и по-конкретно на служителите от Генерална дирекция "Търговия" и Генерална дирекция "Морско дело и рибарство". Имам предвид Zoltan Somoguy и Miriam Garcia Ferrer от ГД "Търговия" и Pierre Amilhat, Christian Rambeau и Juan Ranco от ГД "Морско дело и рибарство", също така, искам да благодаря на г-жа Даманаки за това, че е тук, както и на Вас, г-н Де Гухт, въпреки че не съм напълно удовлетворен от отговорите Ви, които не бяха точно отговори, защото предхождаха изказването ми.
<P>
Във всеки случай, искам да благодаря и на Mauro Belardinelli от нашата група, Ollivier Gimenez, моите асистенти, Emilie Herrbach и Vincent Guerre, и да спомена специално Philippe Musquar, който ми оказа голяма помощ в подготовката на доклада и за изработването на неговата концепция.
<P>
Приключвам, като ви благодаря предварително за подкрепата при гласуването.
<SPEAKER ID="140" NAME="Председател">
Като обяснение, г-н Де Гухт не отговори заради шума в залата и аз искам да се извиня на двамата членове на Комисията за шума.
<P>
Разискването приключи.
<P>
Гласуването ще се проведе след малко.
