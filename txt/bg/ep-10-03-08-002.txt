<CHAPTER ID="002">
Изявления на председателя
<SPEAKER ID="006" NAME="Председател">
Имам да съобщя няколко неща в началото на сесията. В началото на тази пленарна сесия на Европейския парламент за пореден път трябва да ви съобщя за няколко трагични природни бедствия, които се случиха през последните дни. Днес е имало земетресение в Турция, в което са загинали най-малко 57 души. Миналата седмица имаше и земетресение в Чили, съобщава се за близо 300 жертви, а бушуващите из цяла Европа бури са причинили смъртта на над 60 души, повечето от които граждани на Франция. Освен това не бива да забравяме Хаити, където последните сведения за жертвите от земетресението през януари сочат над 300 000 загинали. Във всички тези случаи изказах съболезнования и засвидетелствах съпричастност от името на Европейския парламент на семействата на жертвите. Всяка неочаквана и преждевременна смърт представлява най-вече трагедия за засегнатите семейства, но когато жертвите наброяват десетки или стотици хиляди, това е трагедия и за цялата нация и целия свят. Нека да изразим нашата солидарност със семействата и да засвидетелстваме съпричастност на страните, засегнати от такива трагедии.
<P>
Във вторник, 11 март, отбелязваме 20-годишнината от възстановяването на независимостта на Литва. Литва беше първата страна от съветския блок, която обяви своята независимост от СССР. Сред литовските членове на Европейския парламент има четирима, подписали декларацията за независимост от 1990 г. Поздравления за нашите колеги от Литва.
<P>
(Ръкопляскания)
<P>
Също така на 11 март 1990 г. Конгресът на Естония (демократичен временен парламент) прие декларация за възстановяване на държавата след 50 години съветска окупация. Поздравяваме и нашите колеги от Естония.
<P>
(Ръкопляскания)
<P>
В сряда, 10 март, се навършват 51 години от народното въстание в Тибет. В резултат от въстанието Далай лама и още 80 000 тибетци трябваше да напуснат страната си. Ние продължаваме да се надяваме и редовно призоваваме органите на Китайската народна република да променят отношението си към тибетския народ и да започнат ползотворен диалог с негови представители.
<P>
(Ръкопляскания)
<P>
Във връзка с някои забележки, направени от г-н Farage в рамките на последната пленарна сесия, и в съответствие с член 153, параграф 3 от Правилника за дейността аз проведох разговор с г-н Farage и реших да му наложа санкция, а именно отнемане на правото му на надбавка за престой за срок от 10 дни.
<P>
(Ръкопляскания)
<P>
Бих искал също така да ви уведомя за още нещо, за нов случай на кражба. Ограбен е член на Парламента в близост до сградата на Европейския парламент. Вече от доста време водя преговори с представители на компетентните органи в Брюксел, както и с белгийските органи. Нашата колега г-жа Durant служи като посредник в тези преговори, тъй като познава много добре положението в Брюксел и в Белгия. Понастоящем планираме, в сътрудничество с Комисията и с Европейския съвет, да се създаде специална зона около сградите на трите институции, за сигурността на която ще отговарят не само съответните органи в Брюксел, но и белгийското правителство и централните органи на властта в Белгия. Водят се интензивни преговори по този въпрос. Миналата седмица непосредствено след кражбата бяха проведени заседания във връзка с това, а през идните няколко дни ще бъдат организирани още такива. За 22 март е предвидена официална среща с полицията. Искам също така да ви кажа, че работим много интензивно за подобряването на сигурността в близост до сградите на Европейския парламент, както и тези на другите европейски институции, а не само на Парламента. Гледаме на това като на въпрос, който засяга всички нас.
