<CHAPTER ID="005">
Споразумение между ЕО и Република Сърбия за стабилизиране и асоцииране - Споразумение между ЕО и Република Сърбия за стабилизиране и асоцииране (продължeние на разискването) 
<SPEAKER ID="016" NAME="Председател">
Следващата точка от дневния ред е продължението на общото разискване по споразумението ЕО-Сърбия.
<SPEAKER ID="017" NAME="Maria Eleni Koppa" LANGUAGE="EL">
Г-жо председател, аз също искам да поздравя г-н Kacin за представения от него балансиран и подробен текст. Групата на Прогресивния алианс на социалистите и демократите в Европейския парламент напълно подкрепя перспективите за присъединяване на Сърбия, която постигна огромен напредък през последните години и има ключова роля за постигането на мир и стабилност на Западните Балкани. Ето защо одобрението от страна на Парламента на Споразумението за стабилизиране и асоцииране е исторически момент и ние го приветстваме. В резолюцията на Европейския парламент ние също приветстваме молбата за членство, подадена от тази държава, но подчертаваме, че има още стъпки, които трябва да се предприемат.
<P>
Трябва да е ясно, че развитието на регионалното сътрудничество продължава да бъде най-важният приоритет на Западните Балкани. Във връзка с това сътрудничеството между Сърбия и Международния наказателен трибунал е безспорно международно задължение и трябва да продължи с бързи темпове, не защото Европа го иска, а защото правосъдието изисква помирение с миналото и позволява подобряване на отношенията между народите на бивша Югославия.
<P>
Не следва да забравяме обаче, че сръбският народ беше жертва на войната. Сърбия е сега страната с най-голям брой бежанци и вътрешно разселени лица в Европа, хора, които се нуждаят от грижа и жилища и да бъдат интегрирани на пазара на труда. Съюзът трябва да предостави практическа помощ за усилията на Сърбия в тази насока, особено във връзка с кредитната криза. Затова приветстваме последния ангажимент от страна на президентите на Сърбия и Хърватска да намерят общо решения на проблема с бежанците.
<P>
Решението за започване на диалог с органите в Косово е особено важно за стабилността на региона. Подкрепяме диалога, който трябва да стартира възможно най-скоро за благото на всички жители на Косово и се надяваме, че това ще допринесе за общото европейско бъдеще на народите от региона. Накрая бих искала да поздравя заместник министър-председателя на правителството на Република Сърбия, г-н Đelić, за изявлението му вчера пред комисията по външни работи на Европейския парламент, че Сърбия търси исторически компромис за Косово. Такъв компромис е наистина необходим и ние трябва да помогнем за неговото постигане.
<SPEAKER ID="018" NAME="Norica Nicolai" LANGUAGE="RO">
Г-жо председател, като либерал трябва да подчертая, че групата на Алианса на либералите и демократите за Европа е група, която винаги е подкрепяла процеса на разширяване, защото вярваме в Европа, съставена от всички нейни държави-членки, а именно, силна, обединена Европа. Като румънка не мога да не приветствам европейския път на Сърбия и искам да подчертая, че Сърбия е европейска държава и че пътят й към Европа няма да е лесен предвид размирното й минало. Сърбия обаче трябва да гледа към бъдещето и да се опита да забрави миналото, защото помирението с миналото не бива да пречи на бъдещата й европейска съдба.
<P>
Бих искала да подчертая, че е жизненоважно критериите от Копенхаген да бъдат приложени правилно, решително и добросъвестно за целия регион, което включва и Сърбия, защото тези критерии гарантират зачитането на европейските ценности, принципите на правовата държава и жизнеспособните демокрации. Мисля, че последните две години след вземането на историческото решение да тръгне по пътя към Европа доказват, че сръбското правителството в Белград и народът на Сърбия са мотивирани и решени. Те искрено вярват в европейския проект, защото какво може да бъде по-важно от европейските решения, взети от правителството, което не е било заставено да вземе тези решения от някакви правни изисквания или изисквания, установени от правилата на политическата игра.
<P>
Също така от решаваща важност е Сърбия да стабилизира своята икономика. Сигналите, идващи от сръбската икономика в момента са отлични. Много е важно обаче да се стабилизира демокрацията. Също така трябва да се обърне сериозно внимание на културното многообразие на Балканите, което е чувствителен въпрос. Проблемът с малцинствата в региона не трябва да бъде източник на конфликти. Смятам, че е абсолютно необходимо да се създаде модел, който насърчава помощта и подкрепата за малцинствата и културното помирение.
<SPEAKER ID="019" NAME="Marije Cornelissen" LANGUAGE="NL">
Г-жо председател, групата на Зелените/Европейски свободен алианс е верен привърженик на присъединяването на Сърбия към Европейския съюз. Затова сме доволни от поетия от правителството неотклонен проевропейски курс. Според мен обаче нито една от страните няма да спечели от начина, по който се справя с процеса на присъединяването. ЕС просто позволява да се заиграват с него.
<P>
За да подкрепи проевропейската политика на Сърбия, ЕС премахна визите още преди Сърбия напълно да е изпълнила критериите. Сърбия получи Avis през месец октомври в замяна на умерената позиция за Косово. ЕС изпраща послание, че политическите игри, а не спазването на критериите ще реши изхода от процеса на присъединяване. Не следва да компенсираме Сърбия за поведението й като зряла европейска демокрация. Всъщност следва Сърбия да изпълни очакванията ни и поеме отговорна роля като регионален лидер по отношение на Косово и Босна, без да е необходимо да я възнаграждаваме, както се дава бонбон на малко дете за послушанието му.
<P>
Едно от нещата, на които не трябва да престанем да се поддаваме всеки път, е въпросът за залавянето на Младич и Хаджич. Говорим за извършителите на ужасяващи военни престъпления и геноцид. Не следва да ги оставяме безнаказани за извършените убийства. Сърбия може и трябва да направи много повече за техния арест. Не можем да позволим пълното сътрудничество с МНТБЮ да стане подробност, която може да бъде пренебрегната в интересите на дипломацията. Решението за това трябва да се вземе от онези, които могат да преценят дали Сърбия сътрудничи изцяло и това е прокурорът Brammertz. По тази причина настоявам да гласувате в подкрепа на нашето изменение.
<SPEAKER ID="020" NAME="Charles Tannock" LANGUAGE="EN">
Г-жо председател, напредъкът на Сърбия по пътя към членство в ЕС набира скорост, и с основание, както се доказва от отличния доклад на г-н Kacin.
<P>
Когато бях в Сърбия през октомври, бях впечатлен от ангажираността и усилията на динамичното, ориентирано към Запада, демократично правителство на Сърбия. На Сърбия й предстои още много работа, свързана с реформата на съдебната система и борбата с организираната престъпност. Ние, от групата на ECR също се надяваме, че Ратко Младич ще бъде заловен и изпратен в Хага, въпреки че изобщо не е сигурно, че той се намира на сръбска територия. Много е важно обаче напредъкът на Сърбия да срещне съответната подкрепа и да бъде възнаграден от ЕС и държавите-членки, например, като ратифицираме ССА, не на последно място защото някои съседи на Сърбия като Хърватска са далеч по-напред по пътя на присъединяването към ЕС.
<P>
Отношенията на Сърбия с Косово са проблематични, но не и неразрешими. Аз лично смятам, че най-добрият начин да вървим напред е сключването на цялостно и окончателно равноправно споразумение, основано на принципите на разделяне и "земя срещу мир”, които виждаме в Близкия изток. Мисля, че ЕС следва внимателно да прецени тази възможност по време на предстоящия диалог, организиран от върховния представител. Да отхвърлим това без да се замислим би означавало, че сме опасно късогледи и само ще удължи несигурното положение на Косово по отношение на международното признаване на равнище на ЕС, НАТО и ООН.
<SPEAKER ID="021" NAME="Miloslav Ransdorf" LANGUAGE="CS">
Г-жо председател, най-великата личност в сръбската история, Свети Сава, е казал, че сърбите са народ и на Изтока и на Запада. Оттук произтича проблемът, че те не вярват на хората от Запада, тъй като се смятат за хора от Изтока, но в същото време не вярват на хората от Изтока, защото се считат за хора от Запада. Всъщност Сърбия е мост между Източна и Западна Европа, ключова страна за европейското единство и в крайна сметка дори романът на великия сръбски писател, Dobrica Ćosić, показва, че Сърбия е от решаваща важност, когато са поставени на карта единството или разпадът на Европа.
<P>
Смятам, че е време да осъзнаем изключителната важност на Сърбия за европейското единство. Тя е ключовата балканска икономика, а не може да има европейско единство без Балканите. Искам да подчертая, че имаме общи задачи, с които можем да се справим относително бързо, като например, проблемите с бежанците в Сърбия (Сърбия има около 750 000 бежанци на територията си), проблемите с околната среда (някои, от които са още от 90-те години на 20-ти век) и оперирането на търговските пътища по река Дунав (в Европейския парламент имаме работна група, съставена от представители на всички парламентарни групи, която се занимава с река Дунав), а също така следва да помогнем на Сърбия в смелата реформа на съдебната система и в борбата с организираната престъпност.
<SPEAKER ID="022" NAME="Nikolaos Salavrakos" LANGUAGE="EL">
Г-жо председател, смятам, че докладът на г-н Kacin е изключително балансиран, за което го поздравявам. Напредъкът на Сърбия по отношение на необходимите реформи е отразен в доклада по реалистичен начин. Вчера заместник министър-председателят на Република Сърбия по задоволителен начин представи постиженията пред комисията по външни работи.
<P>
Въпреки това един важен нерешен въпрос е сътрудничество с Международния наказателен трибунал, включително предаването на Хага на последните две укриващи се лица и това е главната предпоставка за напредъка на Сърбия към присъединяването.
<P>
Свободата на медиите е един от най-важните проблеми, който правителството на Република Сърбия трябва да реши; не следва да се оказва политически натиск или други влияния, които възпрепятстват независимостта на сръбските журналисти.
<P>
Друг проблем пред Сърбия е големият брой бежанци и вътрешно разселени лица, които се сблъскват с жилищни проблеми и бедност, докато безработицата е близо 19%. Мисля, че следва да помогнем на Сърбия и не трябва да забравяме, че в държавата до неотдавна се водеше война.
<SPEAKER ID="023" NAME="Barry Madlener" AFFILIATION="NI">
(NL) Г-жо председател, следва да обръщаме внимание не само върху ареста и изправянето пред съда на военния престъпник Младич. Сърбия има огромни проблеми с организираната престъпност. Някои оратори вече споменаха това и ние не трябва да подценяваме повдигнатите въпроси. Разбира се, има напредък, но недостатъчен, за да се постигне приемлив стандарт и това едва ли ще стане някога.
<P>
Освен това Сърбия е бедна страна също като другите страни кандидатки. Присъединяването на такива бедни държави ще струва много скъпо на европейските граждани. Сърбия е дори по-корумпирана от Румъния и България. Не трябваше да се допуска присъединяването на Румъния и България.Това ще доведе до много проблеми, свързани с корупцията, а Сърбия е още по-корумпирана. За мен това е особено устойчив проблем, който не може да бъде решен просто така. Затова ви призовавам да не го подценявате.
<P>
Освен това възможното присъединяване на Сърбия, както и премахването на визите, ще увеличи емиграцията в Западна Европа, което няма да бъде в наша полза.
<SPEAKER ID="024" NAME="Adrian Severin" AFFILIATION="S&amp;D">
(EN) Г-жо председател, Споразумението за стабилизиране и асоцииране и европейската интеграция на Сърбия са важни както за Сърбия, така и за Европейския съюз.
<P>
Искам да отбележа две неща. За да преговаря по споразумението и да управлява процеса на интеграция правилно, Европейският съюз трябва да започне от определянето и признаването на собствените си интереси. Европа има още нерешени проблеми като албанския, липсата на геополитическа съгласуваност по южния й фланг и черната дупка на организираната престъпност и корупцията в региона на Балканите. Това означава, че в центъра на Съюза съществува необходимост от разширен, функциониращ и съгласуван пазар и от по-добри транспортни коридори в региона. Нито един от тези проблеми не може да бъде решен без приноса на Сърбия.
<P>
Второ, трябва да не допускаме третирането на Сърбия като европейска държава втора класа и да я мъмрим по всеки повод. Сърбия наистина извърши много грехове, но евроатлантическият принос за извършените грехове е също значителен. Всъщност 2011 г. е година на предизвикателства и възможности както за Сърбия, така и за Европейския съюз. Няма да успеем да се възползваме от възможностите, ако не загърбим нарцисизма и започнем да се отнасяме към Сърбия като към равностоен партньор.
<P>
Само една горда Сърбия, чието достойнство се зачита, може да бъде надежден партньор в историческото помирение на Балканите и историческото обединение в рамките на Европейския съюз. Докладът на г-н Kacin е значителен принос в тази насока.
<SPEAKER ID="025" NAME="Sarah Ludford" AFFILIATION="ALDE">
(EN) Г-жо председател, присъединявам се към онези, които похвалиха и приветстваха доклада на колегата Jelko Kacin и съм напълно съгласна с мнението му, че бъдещето на Сърбия е в Европейския съюз и че тя ще стане важен фактор при гарантирането на сигурността и стабилността в региона на Западните Балкани.
<P>
През последното десетилетие винаги съм подкрепяла идеята за членство в ЕС на страните от Западните Балкани, включително и през периода, когато бях заместник-председател на делегацията за Западните Балкани на Европейския парламент и работех в тясно сътрудничество с докладчик, като подкрепяхме безвизовите пътувания и бях много доволна, когато преди една година това беше постигнато за Сърбия наред с другото. Мисля, че тази мярка допринесе съществено за междуличностните контакти и до разширяването на хоризонтите, а в крайна сметка и до гарантирането на сигурността в по-широк смисъл.
<P>
Някои от предизвикателствата пред Сърбия бяха вече споменати. Искам да добавя нещо за предизвикателствата, свързани със съдебната реформа. В доклада за напредъка на Комисията от есента прозвуча нотка на безпокойство по повод на процедурите за преназначаване, които се извършват по непрозрачен начин и застрашаващ принципа за независимост на съдебната система и създават висок риск от политическа намеса. Това е определено основен проблем за принципите на правовата държава.
<P>
По отношение на сътрудничеството с Международния наказателен трибунал за бивша Югославия в Хага г-н Kacin снощи съобщи пред комисията по външни работи, че Сърбия прави абсолютно всичко по силите си, за да открие и залови последните две обвинени лица и да ги предаде на Хага, но главният прокурор, Serge Brammertz, в своята реч пред Съвета за сигурност на ООН през месец септември каза, че Сърбия трябва да преодолее несъответствието между заявения ангажимент по отношение на арестите и ефективността на действията си на място. Не виждаме резултати. Сърбия трябва да възприеме по-активен подход към ареста на укриващите се лица, затова се опасявам, че има несъответствие между реториката и реалността и това несъответствие задължително трябва да се преодолее.
<SPEAKER ID="026" NAME="Franziska Katharina Brantner" AFFILIATION="Verts/ALE">
(DE) Г-жо председател, ние също подкрепяме присъединяването на Западните Балкани към Европейския съюз и, естествено, на Сърбия. Всяка държава е, разбира се, различна, но регионът е взаимосвързан и действията на всяка държава имат решаващо въздействие върху успеха на самия процес.
<P>
Във връзка с това искам отново да изтъкна, че според нас процесът на присъединяване на Сърбия не може да върви напред без решаване на проблема с Международния наказателен трибунал и, както току-що каза колегата, без по-активно и преди всичко по-ефективно сътрудничество с трибунала на място.
<P>
Има и положителни промени, като например приемането на закона за равенство между половете, което много ни радва. Сега искаме да видим неговото изпълнение в най-скоро време и призоваваме Комисията да предостави средства в подкрепа на процеса. Ако регионът иска да върви заедно напред, имаме нужда от развитие на обществения транспорт в рамките на региона, както и на връзките му с другите региони. Във връзка с това призовавам Комисията да окаже допълнителна помощ и финансиране чрез инструмента за предприсъединителна подкрепа (ИПП), тъй като сме убедени, че е необходим контакт между хората, а не само между лидерите. Това се насърчава в голяма степен, ако хората от региона станат по-мобилни.
<P>
Мобилността е също въпрос, който искам накратко да спомена, преди да завърша, особено във връзка с регистрационните номера на автомобилите, които Белград продължава да издава за седем района в северната част на Косово. Призоваваме Белград най-после да престане да издава регистрационни номера за Косово.
<SPEAKER ID="027" NAME="Ryszard Czarnecki" AFFILIATION="ECR">
(PL) Г-жо председател, Сърбия е европейска държава. Сърбия е част от европейската история. Сърбия е част от европейската култура. Сърбия не е само част от европейската география. Затова Сърбия трябва да бъде част от политическата карта на Европа, така че нека не търсим претексти за удължаване на пътя й към Европейския съюз. Имам усещането, че ЕС понякога отхвърля тази държава и съществува неравнопоставеност в отношението към определени държави на Балканите и Сърбия. Трябва да премахнем тази неравнопоставеност веднъж завинаги. Нека не търсим претексти и подчертавам отново, да не удължаваме пътя на Сърбия към Европейския съюз. Сръбският народ е направил достатъчно, за да му се даде място сред народите на Европа възможно най-скоро.
<SPEAKER ID="028" NAME="Bastiaan Belder" AFFILIATION="EFD">
(NL) Г-жо председател, в момента икономическата криза в Сърбия и на Западните Балкани достига своята кулминация. Подобна несигурна ситуация създава опасността от ново нарастване на популистките и националистически чувства. Г-н Фюле, не е ли време да създадем фонд за развитие за Западните Балкани, подобен на следвоенния план Маршал?
<P>
Г-н член на Комисията, имам още един въпрос към Вас. Вчера получих информация от вътрешен човек за ново потенциално огнище в Сърбия. Отнася се за дейността на сили на радикалния ислям в Санджак. Името на регионалния мюфтия, г-н Zukorlić, изглежда е замесено във връзка с това. С каква конкретна информация разполага Европейската комисия по този въпрос и какви контрамерки предвижда Комисията?
<SPEAKER ID="029" NAME="Димитър Стоянов" AFFILIATION="NI">
В източната част на Сърбия, в района на градовете Босилеград и Цариброд живеят няколко десетки хиляди българи - национално малцинство, останало в пределите на Сърбия след края на Първата световна война.
<P>
Няма да бъда много далеч от истината, ако кажа, че тези хора там са едни от най-бедните хора в Европа. Сръбското правителство не само че не прави нищо по този въпрос - да направи инвестиции, да развие малко икономически района, а през ноември миналата година, без никакво обяснение и в нарушение на своите международни споразумения, спря група български граждани, които носеха помощ за децата на този район, които идват да учат в България.
<P>
Уважаеми представители на сръбското правителство, свободното движение и отворените граници са основна ценност на Европейския съюз. И докато не я научите и не я прилагате, нямате място в него.
<SPEAKER ID="030" NAME="Elmar Brok" AFFILIATION="PPE">
(DE) Г-жо председател, г-жо Gyro, г-н член на Комисията, госпожи и господа, искам да благодаря на г-н Kacin за подготвения доклад, за който без колебание можем да гласуваме "за”.
<P>
Мисля, че всички въпроси, за които продължаваме да критикуваме Сърбия, като например приоритета за процес на вътрешни реформи и необходимостта от сътрудничество с Международния наказателен трибунал за бивша Югославия (МНТБЮ), проблемите, свързани с борбата с корупцията, която специално в Сърбия е в особено големи размери, действията на мафията, оказващи влияние върху икономическия живот, борбата за решаването на всички тези въпроси през годините и това е условието Сърбия да продължи по положителния път към членство на ЕС, както твърдо им беше обещано в Солун, а ние трябва да следим за спазването на това обещание.
<P>
Искам да кажа обаче, че е необходимо да сътрудничим със Сърбия. Трябва само да се обърнем към историята на региона, за да разберем, че може да има трайно мирно развитие, само ако Сърбия участва и затова трябва да разглеждаме Сърбия не само като кандидатка за бъдещо членство в Европейския съюз, но и като важен стратегически партньор в разумното развитие на целия регион и че по тази причина следва да насърчаваме процеса и не трябва да имаме по-лошо отношение към Сърбия, отколкото към други държави, които са държави-членки на Европейския съюз или са далеч по-напред по пътя към присъединяването, независимо от историческите причини, дългосрочни или краткосрочни. Като имаме предвид решимостта, с която президентът Тадич се бори за европейската кауза и какви трудности има той в Сърбия, абсолютно необходимо е да подкрепим тези политически сили и да ги насърчим, за да могат да покажат на народа, че пътят към Европа, а не пътят на национализма, е този, по който трябва да върви.
<P>
По тази причина искам да приканя всички и особено държавите-членки да побързат с процеса на ратификацията и по този начин да изпратят сигнал, че стъпките, предприети от Сърбия към Европа трябва да бъдат подкрепени, за да можем да постигнем сигурност в региона в дългосрочен план.
<SPEAKER ID="031" NAME="Hannes Swoboda" AFFILIATION="S&amp;D">
(DE) Г-жо председател, бях в Хърватска преди няколко дни и никога досега не се е говорило толкова много за Сърбия и то в положителен смисъл, именно поради това, което и г-н Brok каза, т.е. смелите ходове, предприети от г-н Тадич, заедно с президента Йосипович (също така зная, че заместник министър-председателят Đelić също активно участва в процеса), са значими стъпки по пътя към Европа. Това са елементи на регионално сътрудничество, но с огромно политическо и хуманитарно значение. Затова е много важно за насърчаваме Сърбия да продължи в същия дух и в това отношение изцяло подкрепям казаното от г-н Brok и от други членове на ЕП.
<P>
Това очевидно се отнася и за отношенията с Босна и Херцеговина. Всички знаем колко важно е Сърбия да се ангажира положително (същото се отнася и за Хърватска), за да може тази държава да запази целостта си и да проведе необходимите реформи. В това отношение Сърбия е наистина много смела и нейната позиция е решаваща за регионалното сътрудничество.
<P>
Един критичен момент, който обаче искам да спомена, е сътрудничеството с Международния наказателен трибунал за бивша Югославия (МНТБЮ). Разбира се, бях поканил г-н Brammertz да присъства на заседанието на работната група на комисията по външни работи, чийто председател съм. Не сме напълно доволни в тази област, още има какво да се направи. Нашите изисквания в това отношение не са изпълнени. Затова призовавам всички да окажат натиск, за да може да постигнем резултат.
<P>
Както вече каза г-жа Koppa, това не е въпрос само на Европа. Сърбия трябва да работи по тези въпроси заради себе си. По примера на извинението във Вуковар, което несъмнено ще влезе в историята на страната, борбата с извършителите на главните престъпления трябва да продължи.
<SPEAKER ID="032" NAME="Anna Ibrisagic" AFFILIATION="PPE">
(SV) Г-жо председател, не можем да не отбележим, че в последно време Сърбия постигна огромен напредък. Позволете ми да приведа няколко примера: успешното приключване на процеса на либерализация на визовия режим, регионалното сътрудничество в областта на трафика и енергията, политическата воля за напредъка на процеса на помирение в региона и за ново политическо управление, което ясно беше демонстрирано по време на посещението на президента Тадич в Сребреница и Вуковар.
<P>
Всичко това показва не само доброто управление на определени личности и голямото желание на Сърбия да се доближи до членството в ЕС, но и решението на част от сърбите да изберат точно такова управление.
<P>
Затова се радваме, че имаме Споразумение между ЕО и Република Сърбия за стабилизиране и асоцииране и че изпращаме ясни сигнали към Сърбия, които показват, че виждаме постигнатите резултатите и че Сърбия има място в семейството на ЕС.
<P>
Определено има и много предизвикателства: борбата с организираната престъпност, продължаването на правните реформи и намирането на решение на проблемите с малцинствата. Повечето от тези проблеми не са характерни само за Сърбия, но и за други балкански страни.
<P>
Проблемът обаче, който наистина е характерен само за Сърбия и трябва да се спомене тук, е сътрудничеството с Международния наказателен трибунал за бивша Югославия в Хага. Съществува политическа воля в сръбското правителство. Също така съществува и разбиране, че е наложително да се сътрудничи с трибунала. Да се надяваме, че Ратко Младич скоро ще се върне в Хага.
<SPEAKER ID="033" NAME="María Muñiz De Urquiza" AFFILIATION="S&amp;D">
(ES) Г-жо председател, имам една минута, за да подчертая колко важно е да завършим структурата на Европейския съюз с членството на Сърбия, което, надявам се, може да бъде потвърдено тази година на основата на значителния напредък, постигнат от държавата. Напредъкът беше признат от Съвета чрез решението му да продължи процеса на присъединяване и от Парламента чрез доклада на г-н Kacin, когото искам да поздравя.
<P>
В тази една минута трябва да отбележа, че различните позиции по отношение на Косово в рамките на Европейския съюз насърчиха Сърбия да поеме ясен ангажимент към Европа, което е от съществена важност за консолидирането на мира и демокрацията на Балканите и за постигането на конструктивен подход към регионалната интеграция, както беше показано на срещата на високо равнище в Сараево, проведена на 2 юни по време на испанското председателство.
<P>
Надявам се, че Сърбия се радва на пълната подкрепа на ЕС във връзка с предприемането на необходимите реформи по отношение на правосъдието, борбата с корупцията и вътрешно регионалния диалог.
<SPEAKER ID="034" NAME="Eduard Kukan" AFFILIATION="PPE">
(EN) Г-жо председател, радвам се, че Сърбия показва твърда решимост и е постигнала съществен напредък в процеса на интеграция. Подписването на Споразумението за стабилизиране и асоцииране (ССА) и изпълнението му са следващите две важни стъпки по този път.
<P>
Сръбското правителство следва да бъде поздравено за предприетите действия за достигането до този етап. Уверен съм, че ССА ще доведе до конкретни икономически и търговски ползи за страната в области като околната среда, енергетиката, транспорта и много други. Тринадесет държави досега са ратифицирали споразумението. Надявам се, че ратифицирането от страна на Европейския парламент ще насърчи и останалите да завършат процеса в скоро време.
<P>
Все още обаче има предизвикателства пред Сърбия и ЕС. Сърбия трябва да се ангажира да сътрудничи изцяло на Международния наказателен трибунал за бивша Югославия с цел останалите военни престъпници да бъдат изправени пред съда. Наложително е да се постигне напредък в борбата с корупцията и организираната престъпност, както и да продължат реформите в секторите на правосъдието и публичната администрация. Не по-малко важно е парламентът на Сърбия да изостави практиките на "празните мандати” и произволното разпределяне на местата в парламента.
<P>
Накрая, надявам се, че диалогът между Сърбия и Косово ще тръгне в правилната посока и ще гарантира на обикновените хора по-добри перспективи за бъдещето. Европейският парламент винаги твърдо е подкрепял интеграцията на Западните Балкани. С поетия ангажимент Сърбия става решаваща част от този процес ...
<P>
(Председателят отнема думата на оратора)
<SPEAKER ID="035" NAME="Emine Bozkurt" AFFILIATION="S&amp;D">
(NL) Г-жо председател, това е важен момент за стабилността на Балканите. Сърбия ясно показа, че е направила избор да работи за своето европейско бъдеще, но ще трябва да работи много усилено, за да го постигне. Има някои сериозни препятствия по пътя към възможното членство в ЕС. Освен това, последните двама заподозрени от МНТБЮ, Горан Хаджич и Ратко Младич, все още не са арестувани. За съжаление, както се вижда от доклада на главния прокурор, г-н Brammertz, Сърбия не е успяла да убеди международната общност, че полага всички възможни усилия за издирването на престъпниците.
<P>
Според г-н Brammertz вместо да прави всичко възможно, за да арестува заподозрените, сръбското правителство всъщност се задоволява с минимума усилия, който се изисква от него. Нуждаем се от ясно и общо послание от сръбското правителство. Също така е важно Европейската комисия да бъде готова да окаже допълнителен натиск. Друг важен въпрос е правата на жените и хомосексуалистите да бъдат сред главните въпроси в програмата на Сърбия. Очаквам Сърбия да отстрани всички пречки и процесът да бъде напълно отворен.
<SPEAKER ID="036" NAME="Kinga Gál" AFFILIATION="PPE">
(HU) Г-жо председател, г-жо Гьори, г-н член на Комисията, първо, поздравления заслужават докладчикът и докладчикът в сянка за постигането на подходящи компромиси в текста и за изготвянето на добър доклад. Миналата година Сърбия предприе важни стъпки в посока на интеграцията в много отношения, които докладът също взема под внимание, затова искам да спомена няколко въпроса.
<P>
Преди всичко това е въпросът за безвизовите пътувания, към който сръбските органи следва да се отнесат много сериозно и в бъдеще трябва да направят всичко по силите си, за да посъветват гражданите да не злоупотребяват с тази възможност. В противен случай достъпът до европейските перспективи за младите хора в бъдеще ще бъде възпрепятстван, защото безвизовите пътувания (които ние винаги сме подкрепяли) са именно за младите поколения, които се обединяват и преодоляват разликата с Европа, а с такава възможност не бива да се играе. В същото време Сърбия трябва незабавно да постигне напредък в сътрудничеството с международния трибунал и да постигне резултати в преговорите с Косово.
<P>
Искам да подчертая обаче проблема с правата на малцинствата, включен в критериите от Копенхаген. Радвам се, че в доклада своевременно е отделено внимание на тези въпроси, защото Сърбия трябва да продължи действията си в тази област: законодателните актове за статута на Войводина и за съветите на националните малцинства трябва да се приложат на практика по начин, който позволява реалното им изпълнение. Европейският съюз обаче трябва да извлече поуки от присъединяванията през 2004 г. и 2007 г. и те ...
<P>
(Председателят отнема думата на оратора)
<SPEAKER ID="037" NAME="Elena Băsescu" AFFILIATION="PPE">
(RO) Г-жо председател, решението на Съвета да инициира процедура за ратифициране на Споразумението за стабилизиране и асоцииране ще насърчи Сърбия да продължи реформите с цел да спази критериите от Копенхаген. Влизането в сила на споразумението ще улесни търговията между ЕС и Сърбия и ще открие реални перспективи за присъединяване.
<P>
Досега е постигнат значителен напредък, особено в сътрудничеството с EULEX в областта на реформирането на съдебната система и борбата с корупцията. В същото време считам, че отказът да признае независимостта на Косово не следва да препятства евроатлантическите стремежи на Сърбия. Преди всичко сръбското правителство показа готовността си да се ангажира с нов диалог с Косово под егидата на ЕС.
<P>
Искам да спомена и ключовата роля, която Сърбия играе в гарантирането на мира на Балканите. Във връзка с това мисля, че е изключително важно да се продължи политиката на отворени врати към всички страни на Западните Балкани. Румъния безрезервно подкрепя разширяването на региона към ЕС и НАТО, особено на Сърбия.
<P>
Завършвам, като подчертавам, че усилията и стремежите на Сърбия трябва да бъдат признати и поощрени от европейските държави. Наш дълг е да подкрепим партньорите си на Балканите по евроатлантическия път, който вече са избрали.
<SPEAKER ID="038" NAME="Андрей Ковачев" AFFILIATION="PPE">
(BG) г-жо Министър, г-н Комисар, искам първо да благодаря на докладчика г-н Kacin за добрата работа по доклада. Бъдещето на Сърбия и на Западните балкани е в Европейския съюз. Убеден съм, че историческите грешки и несправедливости, случили се през изминалия век на Балканите, не могат да бъдат преодолени по друг начин, освен по пътя на европейската интеграция.
<P>
Нашата обща цел е съществуващите граници да се превърнат от разделителни в обединителни линии. За гражданите, независимо от техния произход, не бива да има значение от коя страна на граничната линия живеят: дали в Ниш, в Калотина, в Цариброд или в София, дали в Прищина или в Лесковец. Европейската интеграция е единственият път към стабилност, сигурност и просперитет, както за сръбските граждани, така и за техните съседи.
<P>
В доклада на г-н Kacin се съдържат аспектите от постигнатото в Сърбия и това, което предстои да се направи. Сърбия има и ще има нашата подкрепа по пътя на нейната европейска интеграция. Ние, обаче, от Източна Европа, можем да дадем полезни съвети на сръбските ни приятели, за да не повтарят грешките, които ние сме правили.
<P>
Такъв един съвет е да отворят архивите на комунистическия репресивен апарат на Югославия. В България имаме много горчив опит от късното отваряне на архивите. Бившите служби са свързани много с корупцията и организираната престъпност в региона. Приветствам усилията на Сърбия за ограничаване влиянието на комунистическите структури в управлението. Бъдещето на една демократична страна не бива да се контролира от тоталитарното й минало.
<P>
На нас от Източна Европа са ни ясни манипулациите на бившите комунисти, които по всякакъв начин представят дейността си като защита на националните интереси. Не се подвеждайте. Единственото, което ги води, е тяхното собствено благополучие.
<P>
Уважаеми колеги, който контролира миналото, контролира и бъдещето. Отварянето на архивите на комунистическите тайни служби ще е ясен знак за Европа, че Сърбия иска да скъса с един режим, който я откъсна за десетилетия от Европа. Гражданите на бивша Югославия имат правото да познават най-новата си история.
<P>
Пожелавам успех на Сърбия по пътя на нейната европейска интеграция, по който път тя има нашата подкрепа, и я очакваме в европейското демократично семейство.
<SPEAKER ID="039" NAME="Georgios Koumoutsakos" AFFILIATION="PPE">
(EL) Г-жо председател, в началото искам да благодаря на докладчика за отличната работа и за представения текст за Сърбия. Подписването на Споразумението за стабилизиране и асоцииране е изключително важна стъпка за Сърбия и Европейския съюз. Следващият етап, следващата важна крачка за Сърбия е да получи статут на страна кандидатка. Смятам, че ще вземем решение по въпроса следващия месец декември. Да не забравяме, че 2011 г. е предизборна за Сърбия с парламентарни и местни избори, които се очаква да се проведат през месец март 2012 г.
<P>
Онези от нас, които имаха възможност да изслушат заместник министър-председателя г-н Đelić в комисията по външни работи вчера, станаха свидетели на решимостта на Сърбия да положи всички усилия, за да отговори на европейските критерии и предварителни условия. Също така видяхме положителната и конструктивна позиция на Сърбия и нейното правителство по отношение на основния въпрос за диалога с Прищина. Трябва да насърчим Сърбия.
<SPEAKER ID="040" NAME="RadvilMorkūnaitė-Mikulėnien" AFFILIATION="PPE">
(LT) Г-жо председател, като имаме предвид заключенията на Съвета относно напредъка на Сърбия в областта на реформите, следва да поздравим тази страна, но за съжаление има въпроси, които предизвикват загриженост. Тъй като Сърбия предприема стъпки към Европейския съюз, тя трябва да направи огромни усилия в някои области, по-конкретно, в подобряването на бизнес средата. Опитът на литовските инвеститори повдига уместни въпроси относно бизнес средата и защитата на инвестициите в Сърбия. Сръбското правителство обвини литовските дружества, които бяха инвестирали 34 милиона евро, в неизпълнение на задължения и нарушаване на споразумението между Сърбия и Литва за насърчаване на инвестициите и осигуряване на взаимна защита и прекрати договора за приватизация. Сърбия трябва да намери начин, за да гарантира прозрачност и предсказуема среда за бизнеса и да се справи с бюрократичните ограничения, правната несигурност и други подобни проблеми. Не е нужно да споменавам, че подкрепяме целите на Сърбия за интеграция в Европейския съюз и се надявам, че тя ще се справи с проблемите.
<SPEAKER ID="041" NAME="Csaba Sándor Tabajdi" AFFILIATION="S&amp;D">
(HU) Г-жо председател, г-жо Гьори, г-н Фюле, не само приключваме един процес, но се надявам, че ще можем да започнем преговори за присъединяване през тази година, тъй като Сърбия постигна много в последно време. Искам да спомена, че самият главен прокурор, г-н Brammertz определя сътрудничеството с Международния трибунал в Хага като безупречно. Дълго време това беше чувствителна тема. Същото се отнася и за партньорството с НАТО и особено важно в случая със Западните Балкани е, че политиката на Сърбия по отношение на малцинствата заслужава похвала и може да служи за пример за много от държавите-членки на ЕС, тъй като широко обхватната културна автономия, която се изразява в реално функциониране на съветите на различните национални малцинства, гарантира съхраняването на малцинствата. Освен това, напредъкът по въпроса за Косово, който е изключително труден и сложен от емоционална гледна точка, е много важен, но Сърбия има много добър подход...
<P>
(Председателят отнема думата на оратора)
<SPEAKER ID="042" NAME="Ivo Vajgl" AFFILIATION="ALDE">
(SL) Г-жо председател, докладът на моя колега, г-н Kacin, е реалистичен и същевременно насърчаващ.
<P>
Пълната интеграция на Сърбия в Европейския съюз е в интерес на европейската стабилност и сигурност. Интеграцията на тази държава ще премахне или поне ще бъде важна крачка в посока на премахването на сивата зона в Югоизточна Европа.
<P>
Подкрепям Сърбия в стратегическите й цели, за които ни информира заместник министър-председателят г-н Đelić.
<P>
Всичко е в ръцете на Сърбия и тя трябва да отговори на условията. Възползвам се от възможността да предам на сръбската общественост посланието, че генерал Младич е срам, а не гордост за сръбския народ.
<P>
Искам да подчертая, че приветствам стъпките, предприети от сръбското правителство и сръбското общество, за изграждане на добросъседски отношения. В същото време трябва да посоча, че границата е един от основните въпроси, когато става въпрос за отношения между съседи.
<SPEAKER ID="043" NAME="Ulrike Lunacek" AFFILIATION="Verts/ALE">
(DE) Г-жо председател, аз също искам да изразя подкрепата си за присъединяването на Сърбия към Европейския съюз и за идеята сръбският народ да има бъдеще в една обща Европа, също като целия регион на Западните Балкани. Аз също ще дам зелена светлина на Споразумението за стабилизиране и асоцииране, въпреки че в същото време трябва да изтъкна, че сътрудничеството на Сърбия с Международния наказателен трибунал за бивша Югославия (МНТБЮ) е все още незадоволително. Също така се надявам, че нашето изменение ще бъде подкрепено от мнозинството и че думите на г-н Brammertz ще важат и в бъдеще.
<P>
Искам да благодаря на г-н Kacin за доклада му, и на места за много положителното отразяване на напредъка, постигнат от Сърбия и в същото време за проблемите, които продължават да не са решени.
<P>
Сега за отношенията с Република Косово. Като докладчик на Парламента за Косово отправям призив към сръбската администрация. Вчера много внимателно слушах заместник министър-председателя, г-н Đelić, когато в началото той заяви, че Сърбия има желание да сключи това историческо споразумение, но че трябва и съвсем ясно да заяви, че диалогът между Република Сърбия и Република Косово...
<P>
(Председателят отнема думата на оратора)
<SPEAKER ID="044" NAME="Jaroslav Paška" AFFILIATION="EFD">
(SK) Г-жо председател, в началото искам да изразя подкрепата си за сключването на Споразумение за асоцииране със Сърбия.
<P>
Сърбия беше и продължава да бъде влиятелна балканска държава. Гражданите й обаче от дълги години плащат за грешките на политическите лидери, които вкараха страната в трудна политическа ситуация посредством рискованите си решения. Ако желаем да стабилизираме политическото положение на Балканите в дългосрочен план, трябва да имаме открити и коректни отношения с всички държави в региона.
<P>
Затова Сърбия трябва да бъде също такъв сериозен партньор като другите стабилни страни от региона, за да можем чрез открит диалог и добро сътрудничество да помогнем на жителите на страната да се интегрират възможно най-скоро и по възможно най-добър начин в общността от свободни и демократични европейски държави.
<SPEAKER ID="045" NAME="Krisztina Morvai" AFFILIATION="NI">
(HU) Г-жо председател, тъй като съм унгарка, унгарското председателство много ме радва и пожелавам на Съвета много успехи, но изказването за присъединяването на Сърбия към ЕС леко ме натъжи и остави у мен усещането, че нещо липсва. Това се дължи на факта, че изобщо не беше споменато за изключително грубото нарушение на правата на човека, извършено към сънародниците ни унгарци във Войводина и искам да попитам дали унгарското председателство или Комисията знаят за докладите на организациите за защита на правата на човека, както и за докладите на наблюдатели, първо, за случая с младежите от Темерин. Случаят с младежите от Темерин е крещящо нарушение на правата на човека, извършено чрез налагането на несъразмерно строга присъда от общо 61 години затвор за петима младежи за сбиване в кръчма, като те ще излежават присъдата в условия, подобни на тези в третия свят, подложени на мъчения и жестоко и безчовечно отношение. Това се подсилва от факта, че в същото време най-бруталните престъпления, извършени срещу унгарци не се разследват. Знаете ли, че...
<P>
(Председателят отнема думата на оратора)
<SPEAKER ID="046" NAME="Andreas Mölzer" AFFILIATION="NI">
(DE) Г-жо председател, противно на мнението на защитниците на ЕС, които носят розови очила, присъединяването към Съюза само по себе си не е достатъчно, за да се разрешат конфликтите просто така. Особено когато става въпрос за Турция, подала молба за членство, можем да видим, че ЕС прилага двойни стандарти. Сърбия все пак е готова да започне преговори с Косово, независимо че отношението на ЕС е явно непоследователно: в Босна множество етнически групи се заставят да образуват една мултикултурна държава, докато в Косово се счита за законно една етническа група да се отдели от държавата.
<P>
Сърбия не само изрази желание да разговаря с Косово, а също така се извини за геноцида в Сребреница. Въпреки това Белград все още е обвиняван, че недостатъчно сътрудничи с Международния наказателен трибунал за бивша Югославия в Хага. Нарушаването на правата на човека в Турция, където само обсъждането на арменския геноцид е достатъчно, за да заслужи наказание, изглежда е нещо, което може да се пренебрегне.
<P>
Обвиненията срещу министър-председателя на Косово, г-н Тачи, за търговия с човешки органи също показва, че военните престъпления не могат да се разглеждат едностранчиво. Тези обвинения трябва да бъдат изцяло изяснени. За присъединяването към ЕС е много важно Сърбия и Косово първо да разрешат споровете си.
<SPEAKER ID="047" NAME="Victor Boştinaru" AFFILIATION="S&amp;D">
(EN) Г-жо председател, Споразумението за стабилизиране и асоцииране представлява още една важна стъпка в процеса на интеграция към ЕС, предприета от Сърбия. Говорим за държава, чийто напредък през последните години е впечатляващ и мисля, че политическата и икономическата интеграция на основата на ССА ще даде последен тласък, необходим на Сърбия по пътя й към ЕС.
<P>
С оглед на важната роля, която Сърбия играе на Западните Балкани, ССА ще има положително въздействие не само върху ЕС и Сърбия, но и върху региона като цяло, като засили неговата сигурност, стабилност и развитие, а също така постави солидни основи за процеса на разширяване на Западните Балкани.
<P>
Надявам се, че след като получи зелена светлина от Европейския парламент, процесът на ССА може да бъде приключен в най-скоро време. Затова ще призова държавите-членки да гарантират, че процесът на ратификация ще протече гладко и възможно най-бързо.
<SPEAKER ID="048" NAME="Jarosław Kalinowski" AFFILIATION="PPE">
(PL) Г-жо председател, сътрудничеството с нашите европейски съседи е важен компонент на политиката на ЕС. По същия начин Сърбия е особен случай за всички държави на Балканския полуостров. Поради разпадането на Югославия през 90-те години на 20-ти век и последвалите войни, държавите се борят с икономическите и политическите проблеми до днес. Ролята на Европейския съюз е да подкрепя тези държави и да им помага. Историята ни учи, че политическото положение в региона се отразява на целия континент и че чувстваме последиците дълго време.
<P>
Европа носи частична отговорност за случилото се. По тази причина имаме засилено морално задължение към страните в региона и споразуменията, за които говорим днес (сътрудничество във всички области и мерки, които да улеснят живота на гражданите там) са от съществена важност, не на последно място, за да гарантират, че историята няма да се повтори.
<SPEAKER ID="049" NAME="Zoran Thaler" AFFILIATION="S&amp;D">
(SL) Г-жо председател, днес отново стана ясно, че една демократична и европейска Сърбия има много съюзници в Европейския съюз.
<P>
Факт е, че само демократична и проевропейска Сърбия има шанс да компенсира двадесетгодишното забавяне на развитието на демокрацията, икономиката и качеството на живота на гражданите.
<P>
Демократичното правителство на Сърбия и президента Тадич заслужават нашата подкрепа. Сърбия има ключова роля за стабилността на Балканите. Една модерна, европейска Сърбия носи основна отговорност в това отношение.
<P>
Тя носи отговорност, преди всичко, да гарантира стабилно, европейско, мирно и по-добро бъдеще на своята съседка, Босна и Херцеговина, и второ, да постигне исторически компромис с живеещия в съседство албански народ.
<P>
И двете споменати цели са цели и на настоящото правителство на Сърбия, така че нека работим заедно с него и да подкрепим тези цели.
<SPEAKER ID="050" NAME="Andrzej Grzyb" AFFILIATION="PPE">
(PL) Г-жо председател, членът на Комисията, г-н Фюле, каза, че всичко е в ръцете на Сърбия и правилният избор зависи от нея. Това несъмнено е така, но в същото време трябва да внимаваме, защото като нови държави-членки знаем, че процесът следва да се насърчи. Сърбия направи правилния избор чрез подписването на Споразумението за стабилизиране и асоцииране. Тя се ангажира с предприемането на редица несъмнено трудни реформи. Като Европейски парламент ние трябва да насърчим реформите, защото не само правителството, но най-вече обществото трябва да направи правилния европейски избор. Когато наблюдавах референдума за конституцията, казах на сърбите и на европейските си колеги "вижте Белград и тези хора, сърбите, те са европейци и следва да им помогнем по пътя на реформите”. Смятам, че всичко, което се случва в процеса на ратифицирането на Споразумението за стабилизиране и асоцииране, както и резолюцията на Европейския парламент, може да помогне в голяма степен по този път.
<SPEAKER ID="051" NAME="Щефан Фюле" LANGUAGE="EN">
Г-жо председател, искам да благодаря на уважаемите членове на ЕП за това интересно разискване, което показа конструктивната подкрепа на Парламента за процеса на интеграция на Сърбия в Европейския съюз. Подкрепата, оказана от Парламента за процеса на ратификация на ССА е важен сигнал за Сърбия и ще допринесе за засилването на усилията по пътя към Европейския съюз.
<P>
Разрешете ми накратко да се спра на някои въпроси, които бяха поставени по време на разискването. Първо, към г-н Belder относно Санджак, по-скоро бих говорил за политизиране на проблема с представителството на мюсюлманите, отколкото за надигане на радикалния ислямизъм. Във връзка с това ние очакваме следващите избори в Националния съвет на Босна през месец април тази година, които следва да бъдат мирни и приобщаващи и ще спомогнат да се засили диалогът и да се избегне радикализацията.
<P>
По въпроса за фонда за развитие, ние провеждаме близък диалог със Сърбия и с други държави в региона на Западните Балкани по отношение на най-доброто използване на ИПП и как да го направим още по-ефективно. В момента се провежда дебат относно подкрепата за технологичното развитие.
<P>
Във връзка с въпроса на г-жа Morvai, позволете ми да кажа, че обръщаме особено внимание на въпроса за правата на човека и също така на защитата на правата на малцинствата. Ще й пиша по повод на конкретен случай, който тя спомена.
<P>
Аз лично съм много окуражен от сериозния и конструктивен подход на Сърбия към настоящия етап на процеса на разширяване. Докато вчера говорехме за загрижеността си, днес говорим за това, че Сърбия е поела по правилния път във връзка, например, с важния въпрос за реформата на съдебната система. Това е добра основа за Сърбия пълноцено да използва възможностите на интеграцията, които 2011 г. предлага.
<SPEAKER ID="052" NAME="Енико Гьори" LANGUAGE="HU">
Г-жо председател, г-н Ðeliæ, г-н член на Комисията, госпожи и господа, много благодаря за отличното разискване. Прекрасни коментари бяха направени по повод на отличния доклад и фактът, че мнозинството от повдигнатите въпроси тук, бяха включени в доклада, за мен доказва високото качество на доклада, затова смятам, че той беше много добра основа за обсъждане.
<P>
Всички вие потвърдихте, че не става въпрос за завършен процес, а за начало. След това начало, считам, че въпросите, които повдигнахте по време на разискването, ще бъдат обсъдени. Направен е значителен напредък и това е причината да достигнем до този етап от процеса, а има още много да се прави. Вие самите поставихте много въпроси, като задълбочаването на демокрацията, бежанците, развитието на бизнес среда, проблеми, свързани с безвизовите пътувания или положението на малцинствата.
<P>
Разбрахме, че е направена сериозна крачка напред във връзка с политиката по отношение на малцинствата в Сърбия, както посочи г-н Tabajdi и в същото време критериите от Копенхаген са в сила и Комисията обърна внимание по този повод. Това е важен показател за нас и ние ще наблюдаваме внимателно всяко движение и всяка оценка, която правим.
<P>
Също така беше казано, че положението е несигурно. Напълно съм съгласна и по тази причина е особено важно да насърчим Сърбия да върви по този път. Г-н Brok и г-н Swoboda говориха за същото. Смятам, че най-същественото в случая, както спомена и г-н Nicolai, е решението, взето от Сърбия и изразяващо собствената й воля, а именно, че тя се ангажира с Европейския съюз и членството в него, а ние ще подкрепим процеса по всички възможни начини. Фактът, че те по собствена воля избраха този път е гаранция, че Сърбия ще вземе необходимите мерки. Наистина съм уверена, г-жо председател, че след всестранното разискване, Парламентът ще одобри Споразумението за стабилизиране и асоцииране.
<SPEAKER ID="053" NAME="Jelko Kacin" LANGUAGE="SL">
Г-жо председател, днешното интересно разискване е най-доброто доказателство за живия интерес и подкрепата за Сърбия в Европейския парламент и в другите европейски институции.
<P>
Сред предизвикателствата, които Сърбия наследи от войните от 90-те години на 20-ти век, днес тя преди всичко полага основите на принципите на правовата държава.
<P>
Реформата на съдебната система, която започна през 2009 г., в много отношения е незавършена, но това изисква системни поправки.
<P>
Принципите на правовата държава са основният критерий от Копенхаген. Сърбия трябва гарантира независимостта, компетентността и ефикасността на съдебните органи с цел да осигури правната сигурност и икономическото развитие.
<P>
Приветстваме последните усилия на Белград да разбере тези предизвикателства. Реституцията, т.е. връщането на конфискуваното имущество и защитата на частната собственост е един от елементите на това.
<P>
Очаквам пристигането на председателя на Националната асамблея на Сърбия, който ще посети Европейския парламент още този месец. Необходимо е да засилим ролята и отговорността на парламента на Сърбия и неговите членове.
<P>
Също така необходимо е по-добре да привличаме сръбската опозиция, която следва да поеме повече отговорности за успеха на процеса на интеграция на Сърбия.
<P>
Отговорите на правителството на Сърбия на въпросите на Европейската комисия, които министър-председателят г-н Cvetković ще връчи на члена на Комисията, г-н Фюле, този месец, ще бъде историческа стъпка за сръбската държава и всички нейни граждани.
<P>
Смятам, че тази стъпка ще бъде изключително важна и успешна и затова също желая на унгарското председателство много успехи в насърчаването на проевропейските сили в Сърбия.
<P>
Зная, че службата за европейска интеграция при правителството на Сърбия, начело с г-жа Milica Delević, върши отлична работа и по тази причина сътрудничеството няма да бъде трудно.
<P>
В допълнение присъствието днес на г-н Božo Đelić, заместник министър-председател и министър на науката, е доказателство за живия интерес от страна на правителството на Сърбия към нашата работа и към бъдещето на Сърбия в Европейския съюз.
<P>
В заключение искам да споделя с вас една мисъл.
<P>
Преди по-малко от три години Сърбия беше на ръба на изолация, която сама си беше наложила. Днес тази опасност отмина и Сърбия е стъпила твърдо на пътя към Европейския съюз. С какви темпове ще напредва зависи единствено от Сърбия.
<P>
С настоящата резолюция ние насърчаваме Сърбия по историческия й път и изпращаме ясен сигнал към нея, че оценяваме успехите й и признаваме предизвикателствата, които стоят пред държавата.
<SPEAKER ID="054" NAME="Председател">
Общото разискване приключи.
<P>
Комисията по външни работи внесе предложение за резолюция в заключение на разискванията. Гласуването ще се състои утре в 12,30 ч.
<P>
Писмени изявления (член 149 от Правилника)
<SPEAKER ID="055" NAME="Jiří Maštálka" LANGUAGE="CS">
Приветствам и подкрепям всички стъпки, водещи към бързата интеграция на Сърбия в ЕС, тъй като мнозинството от сърбите искат тази интеграция. В същото време обаче искам да кажа, че повечето от недостатъците, за които сърбите са критикувани в проекторезолюцията на Европейския парламент имат своите корени в предходните години на деструктивна ангажираност на някои държави-членки от ЕС на Балканите и пряката агресия от страна на НАТО срещу Сърбия. Следва да улесним присъединяването на Сърбия към ЕС, тъй като членството не е награда за тази държава, а шанс за ЕС да даде приноса си за решаването на много от проблемите, които той самият е причинил, пряко или косвено. Искам настоятелно да привлека вниманието към необходимостта от изключително разумен и балансиран подход към етническите малцинства в Сърбия. Проекторезолюцията на Европейския парламент признава "допълнителните усилия в отговор на стремежите на албанското малцинство” в Сърбия и говори за зачитането на "тяхното право на областна автономност”. Ако проблемите на малцинствата следва да се "решават” посредством създаването на колективно законодателство, което им предоставя специални права, това ще бъде "решение” с катастрофални последици за държавата, която го прилага, като това се отнася и за Сърбия. Единственият начин за гарантиране на правата на малцинствата е да се насърчават и защитават последователно индивидуалните права на човека.
<SPEAKER ID="056" NAME="Csanád Szegedi" LANGUAGE="HU">
На 16 ноември 2010 г. Унгария ратифицира Споразумението между ЕО и Република Сърбия за стабилизиране и асоцииране. В подготовката си за настоящия мандат на председателството на ЕС Унгария не се поучи от историческата си грешка, когато можеше да постави условие за присъединяването на Румъния, свързано с регионалната автономия за етническите унгарски малцинства в Трансилвания. Последиците от тази пропусната възможност се усещат и до днес. Унгарските гробища се оскверняват, в Трансилвания се извършва мълчалив геноцид на унгарците. Чрез Споразумението между ЕО и Република Сърбия за стабилизиране и асоцииране Европейският съюз и министерството на външните работи на Унгария трябва да прилагат защитата на малцинствата. Има голям натиск върху Европейския съюз да покаже на държавите кандидатки, че присъединяването към ЕС е постижима цел, като ускори споразуменията за асоцииране. Йобик подкрепя, например, присъединяването на Хърватска, като държава, отговаряща на критериите, но категорично се противопоставя на по-нататъшните, прибързани стъпки в подкрепа на Сърбия. По-голяма степен на автономност на етническото унгарско малцинство, включително пълна регионална и културна автономност, трябва да бъде условието за продължаването на процеса на присъединяване. Не трябва да отхвърляме идеята да се позволи на хората от Войводина да изразят волята си по отношение на регионалния им статут чрез референдум, като това в някаква степен ще бъде компенсация за незаличимите рани, нанесени на унгарците в Трианон.
<P>
(Заседанието, прекъснато в 10,25 ч., се възобновява в 10,30 ч.)
