<CHAPTER ID="014">
Едноминутни изказвания по въпроси с политическа значимост
<SPEAKER ID="036" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="037" NAME="Elena Băsescu" AFFILIATION="PPE">
(RO) На 8 февруари 2010 г. Румъния прие предложението на президента на Съединените американски щати да участва в разгръщането на системата за противоракетна отбрана на САЩ. Това е доказателство за доверието към моята страна, като се има предвид и показаният от румънската армия професионализъм в Афганистан и в Ирак. На румънска територия ще бъдат разположени три батареи с по осем ракети всяка. Според договорения с американската страна график тази система за отбрана трябва да влезе в експлоатация от 2015 г.
<P>
Смятам, че темата за противоракетната отбрана трябва да стане актуална и да се включи в програмата на Европейския съюз, тъй като ние трябва да сме информирани за риска от разрастване на програмите за балистични ракети.
<P>
Трябва да посоча, че новата система не е насочена към Русия. Всъщност някои от коментарите и исканията на Москва бяха взети под внимание при определянето на новата архитектура на американската система. В непосредствено следващия период ще започнат двустранни преговори за подписване на необходимите споразумения, които ще трябва да бъдат ратифицирани от румънския парламент.
<P>
Благодаря ви.
<SPEAKER ID="038" NAME="Georgios Papastamkos" AFFILIATION="PPE">
(EL) Г-н председател, аз приемам, че възстановяването на публичните финанси на държава-членка от еврозоната е отговорност на самата еврозона. Необходима е обаче координирана намеса за защита на общата валута срещу спекулации.
<P>
Страшната финансова криза в Гърция и финансовият дисбаланс в други държави-членки откроиха нуждата от политически направлявано европейско икономическо управление. В моя въпрос към Комисията от 17 февруари 2010 г. предложих да бъде създаден Европейски валутен фонд. С радост установявам, че членът на Комисията г-н Рен мисли в тази посока. Ще очакваме интегрираното предложение на Комисията.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Г-н председател, съдия от Централния наказателен съд в Испания потвърди онова, което много от нас вече знаеха, а именно че президентът на Венецуела, Уго Чавес, сътрудничи с терористи от ЕТА и FARC. Това доказва, че г-н Чавес е в таен заговор с терористи, предоставя убежище на терористи и убийци на венецуелска земя и им помага, като им дава официални постове в правителството на страната. Г-н Чавес сътрудничи основно с престъпници от ЕТА.
<P>
Като баск, испанец и европеец аз бих искал да изоблича и да заклеймя безобразното поведение на диктатора Уго Чавес. Настоятелно призовавам европейските институции да предприемат всички необходими мерки, за да заклеймят г-н Чавес и по този начин да заклеймят и неговите политики, подкрепящи тероризма.
<P>
Искам също така да припомня на правителството на г-н Родригес Сапатеро, което понастоящем осъществява ротационното председателство на Европейския съюз, че няма смисъл да се държи приятелски и безхарактерно с г-н Чавес, както досега. Няма смисъл също така и да се изразяват привързаност, братски жестове и сътрудничество, защото когато испанското правителство се отметне от думите си и се унижи пред г-н Чавес, както наскоро направи, това се равнява на санкциониране на жертвите на тероризма, пренебрегване на испанската правосъдна система и следователно засягане на свободата и демокрацията.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Независимо че фонд "Солидарност" на Европейския съюз като цяло функционира добре, придобитият през ранните години на неговото въвеждане опит сочи, че продължават да съществуват значителни ограничения и слабости в действието на фонда. Те са свързани с недостатъчно бързото осигуряване на финансиране, степента на прозрачност на критериите за прибягване към фонда в случаи на регионални бедствия, както и ограниченията до природни бедствия.
<P>
Трябва да ви припомня, че Румъния получи финансова подкрепа от Европейския съюз за проектите, изпълнявани в засегнатите от наводнения области. Ресурсите от фонда обаче бяха отпуснати със закъснение спрямо времето, в което щеше да бъде постигната максимална ефективност.
<P>
Като се има предвид това, смятам, че възможността за оказване на помощ под формата на схема за авансови плащания, основани на първоначална преценка на преките загуби, на засегната от бедствие страна по нейно искане би била високо ценено от засегнатите региони улеснение непосредствено след настъпването на бедствие.
<P>
Благодаря ви.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Г-н председател, Фидел Кастро и неговите олигарси отдавна предадоха идеалите на кубинската революция. Тези идеали се споделяха от хора по целия свят, най-вече от цвета на международната младеж, вдъхновявана от тях.
<P>
Днес обаче диктатурата на братята Кастро се отличава с липса на състрадание към политическите затворници и тези, които са в затвора заради убежденията си, както и към собствения им народ. Това ми напомня на периода, когато Франко беше на смъртното си легло, именно поради лошото третиране на политическите затворници, приравнявани към обикновени престъпници, и поради същата натрапчива омраза към изгнаниците.
<P>
Кастро свърши като Франко и като всички останали врагове на свободата, окопали се във властта. Независимо от всичко ние трябва да спасяваме човешкия живот и да показваме солидарност с онези, които се борят и страдат. Това е наш дълг като европейци, ангажирани с демокрацията, свободата и правата на човека.
<SPEAKER ID="042" NAME="Gianni Vattimo" AFFILIATION="ALDE">
(IT) Г-н председател, госпожи и господа, знаем, че Комисията и испанското председателство ускоряват твърде много ритъма на преговорите с някои страни от Централна и Южна Америка с цел сключването на споразумения за асоцииране преди срещата на високо равнище през май между Европейския съюз и Латинска Америка.
<P>
Като един от заместник-председателите на Евролат бих искал да привлека вниманието на Парламента към факта, че при някои от тези държави е налице риск от ускоряване на преговорите при пренебрегване на важни аспекти, свързани с правата на човека и спазването на правата на човека в различни региони. Например в Колумбия убийствата на профсъюзни дейци продължават да се случват почти ежедневно. В Хондурас, с който договаряме споразумение, управлява правителство, дошло на власт вследствие на военен преврат миналата година. В Гватемала също има подобни проблеми, които не са свързани с правата на човека, но засягат някои аспекти на споразуменията, които се пропускат.
<P>
Смятам, че е важно Комисията и председателството да действат по-предпазливо.
<SPEAKER ID="043" NAME="Diana Wallis" AFFILIATION="ALDE">
(EN) Г-н председател, като се има предвид, че е Международният ден на жената, аз исках да поставя един въпрос, свързан конкретно с женското здраве, който продължава да бъде системно пренебрегван. Бях взела думата тук преди две или три години по въпроса за една тиха, невидима, болезнена и осакатяваща женска болест - ендометриоза: това е болест, която засяга живота, семействата и плодовитостта; понякога жените дори нямат шанса да станат майки. Може би избягваме да говорим за нея, тъй като е свързана с женската менструация; понякога дори не искаме да я назоваваме. Аз обаче ще повторя пак името й: ендометриоза.
<P>
Причината за нея все още не е известна, все още няма известно лечение и тя продължава да засяга всяка десета жена, като случаите се увеличават. Тази седмица е и седмица за повишаване на осведомеността за ендометриозата в Европа. Кога ще се отнесем сериозно към тези жени, техните семейства и страданието им? Добре е, че сте тук, г-н член на Комисията, за да чуете това; може би подходящо и целенасочено финансиране - и то, надявам се, преди следващата година.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Г-н председател, госпожи и господа, засегнахте въпроса за бурята "Синтия", която неотдавна удари Западна Европа, причинявайки смъртта на близо 60 души и значителни материални щети.
<P>
Днес изпитвам голяма тъга, но и гняв, защото тази човешка катастрофа можеше да бъде избегната или най-малкото въздействието й можеше да бъде ограничено. До неотдавна във Франция и днес в цяла Европа крайбрежните ивици и застрашените от наводняване зони биваха разработвани въпреки и в нарушение на действащото европейско и, разбира се, национално законодателство.
<P>
Те често са обекти по "Натура 2000" и защитата им от урбанизиране е от основно значение за ограничаване на въздействията на подобни природни явления. Ние сме тези, които трябва да проявим повече отговорност, да осигурим стриктното спазване на правната уредба на Общността - по-специално на директивата за птиците и директивата за естествените местообитания - от държавите-членки и да обусловим използването на структурните фондове с изискванията за устойчивост, безопасност и биоразнообразие.
<P>
Стратегията "ЕС 2020" е уникална възможност за преопределяне на нашите взаимоотношения с околната среда.
<P>
(Председателят отнема думата на оратора)
<SPEAKER ID="045" NAME="Ivo Strejček" AFFILIATION="ECR">
(CS) Г-н председател, госпожи и господа, големи чешки медии съобщиха миналата седмица, че германската транспортна полиция е въвела много по-стриктни проверки за чешки водачи на автомобили от германската страна на границата. Според съобщенията проверките са по-чести и значително по-задълбочени. Според свидетели положението се влошава от факта, че от някои хора дори се иска да дават проби урина по време на проверките при условия, представляващи оскърбление за човешкото достойнство. Следователно не се касае за рутинни проверки на пътя, съчетани с проверяването на пътните документи или на документите във връзка с техническите параметри или произхода на преводното средство. Чешките граждани, които пътуват свободно в рамките на Шенгенското пространство, не бива да бъдат считани за втора категория граждани. Те са пълноправни, равни и суверенни граждани на държава-членка на Европейския съюз и трябва да бъдат третирани като такива. Г-н председател, бих искал да Ви помоля да предадете тази информация на съответните органи, които да я разгледат и да предприемат необходимите мерки.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
(EN) Г-н председател, Европейският ден за борба със затлъстяването е инициатива, която обединява организации на здравни професионалисти, пациенти, а също политически организации в подкрепа на европейските граждани, страдащи от наднормено тегло и затлъстяване. Нейната цел е да се определи 22 май като ежегоден Европейски ден за борба със затлъстяването, да се повишава осведомеността за нуждата от действия на европейско равнище и да се гарантира, че пациентите, страдащи от наднормено тегло и затлъстяване, ще могат да заявят позицията си.
<P>
Затлъстяването е болест, а не проблем. Всяка държава-членка трябва да посрещне предизвикателството и да осигури ефективна подкрепа на тази група от населението. Според Световната здравна организация статистиката за затлъстяването на целия европейски континент, а не само в ЕС, е смайваща и достига епидемични пропорции. Ако не се предприеме нищо, към 2020 г. в региона ще има около 150 милиона затлъстели възрастни хора - 20% от населението, и 15 милиона затлъстели деца и младежи - 10% от населението. Ето защо ние трябва да подкрепим гласа на пациентите, страдащи от наднормено тегло и затлъстяване.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Г-н председател, днес ние честваме стогодишнината от обявяването на Международния ден на жената, който се превърна в символ на революционна борба. В световния ден на действие на жените за техните права и срещу всякакви форми на дискриминация аз поздравявам всички жени, но най-вече всички онези, които все още са жертви на дискриминация, неравенство и различни видове насилие.
<P>
Днес също така е важно да се подчертае актуалността на тази битка за равенство в законите и в живота, като се има предвид, че кризата на капитализма има специфични последици в живота на жените, които са главните жертви на несигурна и зле платена работа или на бедността. Повечето от тези 85 милиона души, които живеят в бедност в Европейския съюз, са жени.
<P>
Ето защо, докато отбелязваме този ден и призоваваме всички жени да не се отказват от мечтите си, ние отново изтъкваме важността на борбата срещу несправедливостта и дискриминацията, която разкрива нови хоризонти за по-добър живот в равенство.
<SPEAKER ID="048" NAME="John Bufton" AFFILIATION="EFD">
(EN) Г-н председател, бих искал да привлека вниманието Ви към факта, че днес фактически ще бъде проведен референдум в Уелс. Ако щете вярвайте, но става дума за референдум. Конституцията не ни разрешава такъв, Договорът от Лисабон не ни разрешава такъв, но ние ще проведем референдум в Уелс за повече правомощия на Уелското събрание - парламента на Уелс.
<P>
Това е въпросът, който ще се разглежда, но има и нещо неочаквано. Всички политически партии в Уелс - лейбъристи, Партия на Уелс, либерални демократи и консерватори - подкрепят това и желаят повече правомощия. Е, аз имам новина за тях: аз пък не го подкрепям.
<P>
Те се отнасят с хората в Уелс като с глупаци. Днес, когато независимостта ще бъде следващият въпрос на дневен ред, ние може да стигнем дотам да имаме цели 80 членове в Събранието. В Уелс има социални домове под заплаха, училища, застрашени от затваряне, пътищата ни са като на страна от Третия свят и въпреки това нашата политическа класа в Кардиф, както и тук, е твърдо решена да прокара тази безумна идея.
<P>
Приветствам това, че ще има референдум, но се надявам, че почтеният уелски народ ще се мобилизира и ще гласува "против".
<SPEAKER ID="049" NAME="Miroslav Mikolášik" AFFILIATION="PPE">
(SK) Позволете ми да изразя дълбокото си съчувствие и солидарност с жертвите на природното бедствие в Мадейра.
<P>
Извънредната ситуация изисква гъвкаво действие, за да се посрещнат бързо основните нужди на хората и да се осигури материална помощ, както и за бързо възстановяване на засегнатата ключова инфраструктура. Надявам се, че португалските власти ще оценят размера на щетите възможно най-скоро и че няма да има формални административни пречки за осигуряване на финансова помощ от фонд "Солидарност" на Европейския съюз.
<P>
Тъй като мобилизирането на средства от фонд "Солидарност" изисква одобрение от Европейския парламент, аз вярвам, че парламентът ще даде пример, като отговори бързо и приеме резолюция в този смисъл. Позволете ми да изразя своята солидарност и по отношение на катастрофата, предизвикана в Западна Франция от неотдавнашните проливни дъждове във Ванде.
<SPEAKER ID="050" NAME="Lena Kolarska-Bobińska" AFFILIATION="PPE">
(EN) Г-н председател, неотдавна в Европейския парламент приехме резолюция за Украйна, в която поставяхме въпроси относно връчването от бившия президент на Украйна на висока правителствена награда на Степан Бандера, водач на борбата за независимост на страната. Този параграф от нашата резолюция предизвика много критики в Западна Украйна.
<P>
Бих искала да кажа, че тази резолюция не е поставяла под въпрос целта на Бандера за независима Украйна. Действително резолюцията подкрепя каузата за силна, обединена и свободна Украйна, която се ползва с пълната подкрепа на Европейския съюз и на моята родна Полша, но в нея се изразяваше известно съжаление, че наградата е била дадена, без да се държи в достатъчна степен сметка за трагичните обстоятелства на военновременната борба за независима Украйна. Имаше се предвид етническото прочистване, извършвано и в името на Бандера.
<P>
По мое мнение онова, което липсваше при даването на наградата на Бандера, беше изразяване на съжаление за невинните жертви в борбата. Само тогава тя би могла да послужи в пълна степен на целта за независима Украйна, живееща в мир със съседите си. Наградата трябваше да бъде придружена с усилие за помирение със семействата.
<P>
(Председателят отнема думата на оратора)
<SPEAKER ID="051" NAME="Csaba Sógor" AFFILIATION="PPE">
(HU) Законът за езика в Словакия напоследък стана предмет на редица критични коментари. Сега бих искал да привлека вашето внимание към становището на правната служба на Европейската комисия. Според него законът за езика и процедурата за неговото прилагане в настоящата им форма са несъвместими с основните права и относимите документи на Съвета на Европа, и дори със закона на Словакия за защита на малцинствата. В становището се изразява съжаление за недостатъчно разумните и пропорционални езикови изисквания. Според него законът застрашава свободното движение на работници, което е едно от най-големите достижения на европейската интеграция, и представлява също така заплаха за функционирането на интегрирания вътрешен пазар на Европейския съюз. В допълнение измененият закон за езика е обявен от правната служба за нарушаващ Директивата за аудио-визуалните медийни услуги и член 56 от Договора за функционирането на Европейския съюз, който се отнася до свободното предоставяне на услуги. В доклада се казва, че разделът относно здравните институции може на практика да доведе до дискриминация и че доколкото са засегнати основните права, правилата защитават интересите на държавата в много по-голяма степен, отколкото правата на индивидите. Отправям искане Комисията да предприеме необходимите стъпки да гарантира, че общностното законодателство непременно ще продължи да изпълнява своята водеща роля.
<SPEAKER ID="052" NAME="Rovana Plumb" AFFILIATION="S&amp;D">
(RO) Трябва да повдигна въпроса за участието на жените на пазара на труда. Данните от Евростат потвърждават една насърчителна тенденция. Докато през 70-те години на XX век жените осигуряват по-малко от 30% от пазара на труда в Европа, през 2008 г. този процент достига 43%, а общата криза го увеличи до приблизително 50%.
<P>
Румъния също е част от тази тенденция в резултат на икономическата криза, която засегна стопанския сектор, където работят главно мъже. Същевременно на пазара на труда съществува дискриминация в заплащането на жените и мъжете. Затова е важно в предвидения от Комисията законодателен пакет да бъдат включени цели за премахване на тази разлика в заплащането между жените и мъжете в името на по-голямото участие на жените на пазара на труда. Този законодателен пакет трябва също така да фигурира в Стратегията "ЕС 2020".
<SPEAKER ID="053" NAME="Evelyn Regner" AFFILIATION="S&amp;D">
(DE) Г-н председател, неотдавнашните събития в Турция за пореден път потвърдиха, че все още липсват достатъчно гаранции за правата на профсъюзите и на работниците. В продължение на повече от два месеца 12 000 служители на днес приватизирания бивш държавен тютюнев монополист Tekel се бориха срещу масовите съкращения, намаленото работно време и изгубването на придобитите от тях социални права.
<P>
На няколко пъти по време на стачката президентът Ердоган заплаши, че ще изпрати полицията да разчисти протестните лагери в Анкара. В началото на стачката полицията нападна работниците със сълзотворен газ и водомети.
<P>
Бих искала да Ви помоля да се обърнете към турските власти с искане да се отнасят към профсъюзите като към социални партньори с еднакви права и да приемат законодателни разпоредби, които да гарантират безусловна защита на правата на профсъюзите. Тези права трябва да са съобразени със стандартите на ЕС и конвенциите на Международната организация на труда.
<SPEAKER ID="054" NAME="Luigi de Magistris" AFFILIATION="ALDE">
(IT) Г-н председател, госпожи и господа, неотдавна се случи поредна екологична катастрофа в Италия, по поречието на реките Ламбро и По. Също така неотдавна Съдът на Европейския съюз в Люксембург осъди Италия за застрашаване на общественото здраве с незаконното изхвърляне на отпадъци и неспособност да контролира събирането на отпадъците в Кампаня. Наскоро беше съобщено за увеличаването на случаите на левкемия в Таранто вследствие на дейността на стоманопреработвателното предприятие Ilva, махането на азбеста от училищата и диоксините в Кампаня. Това е постоянно продължаващо екологично бедствие.
<P>
Настоятелно питам Комисията какво възнамерява да предприеме, за да гарантира италианското правителство да се съобразява със стандартите от европейските директиви, особено с оглед на неотдавнашното решение на Съда на Европейския съюз, което остро осъжда Италия за неспособността й да се справи с отпадъците в Кампаня. В продължение на седмици и месеци град Неапол беше посмешището на света.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Г-н председател, Лондонската конференция за Афганистан доведе до вълна от паника в афганистанското общество, като жените са особено изплашени. Мирният план, приет от 70 държави, включва фонд за подпомагане на реинтегрирането на талибаните, а през идните месеци се предвижда събирането на Loya Jirga - съвет за мира - за да може помирението да стане действително.
<P>
Жените не искат и не бива да плащат цената за това помирение. Талибаните продължават да изискват отнемане на правата на жените и връщането на шериата. Може да се опасяваме, че Loya Jirga ще измени Конституцията и членовете, които защитават правата на жените, ще изчезнат, по-специално член 22 от глава 2.
<P>
Днес, 8 март 2010 г., аз тържествено изисквам Европейският съюз да действа като гарант за бъдещето на афганистанските жени, тъй като не можем да позволим възстановяването на най-антиженския режим в историята.
<SPEAKER ID="057" NAME="Simon Busuttil" AFFILIATION="PPE">
(MT) Дипломатическият инцидент между Швейцария и Либия ескалира и придобива много сериозни последици за много граждани на Европейския съюз, които искат да пътуват до Либия, но на които се отказва влизане в страната. По-специално работниците, които се трудят в Либия, както и европейските инвеститори, които не могат да пратят своите работници там, страдат от отрицателните последици. Междувременно работниците, които вече са в Либия, се опитват да останат там възможно най-дълго, за да наваксат вместо онези, които все още не могат да влязат в страната. Европейският съюз няма нищо общо с този инцидент и се оказа заложник в проблем между две трети страни. Ето защо призовавам Европейския съюз да предприеме всички възможни мерки за решаване на този въпрос възможно най-скоро.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Г-н председател, испанското правителство поиска от правителството на Венецуела обяснение след решение на съда, което се позовава на твърдения за сътрудничество между правителството на Венецуела и ЕТА.
<P>
Г-н Iturgaiz трябва да актуализира сведенията, с които разполага, тъй като в събота правителството на Венецуела и правителството на Испания издадоха съвместно съобщение по този въпрос. В това съобщение и двете правителства отново потвърдиха намерението си за пълно сътрудничество и съвместна работа за борба с тероризма.
<P>
Всички трябва да приветстваме това намерение и да поздравим правителството на Венецуела за изразеното от него желание за сътрудничество с правителството на Испания в борбата с тероризма и с ЕТА, вместо да отправяме подстрекателски послания или да се опитваме да извличаме политически капитал от толкова сериозни въпроси като тероризма.
<P>
Смятам, че е важно да се зачита независимостта на съдебната власт, на дипломатическите отношения и най-вече на сътрудничеството между държавите, докато се стремим да продължим с жизненоважната ни борба с тероризма.
<SPEAKER ID="059" NAME="Olle Schmidt" AFFILIATION="ALDE">
(SV) Г-н председател, в събота народът на Исландия каза решително "не" на споразумението "Icesave". Само седмица по-рано Комисията препоръча ЕС да започне преговори за членство с Исландия.
<P>
Действително финансовите министри в Лондон и Хага са прави от своя страна, но независимо от това те носят значителна отговорност. Потребителите, които са били достатъчно неразумни, за да инвестират в "Icesave", също имат право на някаква компенсация за загубите си. Същевременно исканията им трябва да бъдат разумни и пропорционални. Сега ни трябват нови преговори с правителствата в Лондон и в Хага.
<P>
Исландците трябва да се почувстват добре приети в ЕС, но разбира се, те никога няма да гласуват за членство в ЕС, ако финансовите министри в Лондон и в Хага могат да определят съдбата на Исландия. На британските и нидерландските финансови министерства не бива да се позволява да контролират Европейския съюз. Време е ЕС да предприеме действия и да покаже солидарност с исландците.
<P>
Бих искал да цитирам от Хавамал ("Речите на Високия") думите на Великия Один от "Поетическата Еда": (Ораторът говори на исландски)
<P>
Това е на исландски и значи: "Трябва да решаваме проблемите заедно."
<SPEAKER ID="061" NAME="Yannick Jadot" AFFILIATION="Verts/ALE">
(FR) Г-н председател, през нощта на 27 срещу 28 февруари бурята "Синтия" удари особено силно западната част на Франция и отне много живота на много хора. Естествено в мислите си ние сме с пострадалите и с всички онези, които се мобилизираха, за да им помагат. Призоваваме съвсем ясно Европейската комисия да осигури бърз достъп до средствата от фонд "Солидарност", за да се помогне на най-силно засегнатите хора. Трябва обаче и да си извлечем поуки от тази трагедия.
<P>
Как е възможно между пет и шест милиона души във Франция да живеят в застрашени от наводняване зони? Очевидно е налице натиск от лобито на собствениците на недвижими имоти, но е също така вярно, че преди няколко месеца президентът Саркози отправи призив за разрешаване на строителството в застрашените от наводняване зони. Следователно отговорността е на политиците.
<P>
Ние призоваваме всяко европейско съфинансиране във връзка с реконструирането и възстановяването да бъде обусловено от спазването на закона: закона за крайбрежията и плановете за превенция във връзка с риска от наводнения. Разбира се, ние също така за пореден път призоваваме да се окаже бърза подкрепа на всички най-засегнати сектори, по-специално на развъдниците за стриди.
<SPEAKER ID="062" NAME="Ashley Fox" AFFILIATION="ECR">
(EN) Г-н председател, в моя избирателен район, Девън, Buckfast Abbey произвежда подсилено с алкохол вино от 1890 г. насам. За съжаление обаче днес това вино е обект на нападки от някои политици лейбъристи. Те предпочитат да винят един алкохолен продукт за нарастващите прояви на антисоциално поведение, отколкото да приемат провала на своите социални политики.
<P>
Виното от Buckfast очевидно трябва да бъде забранено, защото съдържа както алкохол, така и кофеин. Ако това стане, каква ще е следващата стъпка? Ще се забрани ли на младежите да смесват "Ред Бул" с водка? Ще бъде ли забранено ирландското кафе? Как ще се контролира всичко това?
<P>
Нашата държава сякаш се е побъркала. Призивите за забраняване на един продукт няма да решат проблема с безотговорната употреба на алкохол. Трябва да имаме доверие на потребителите, така че те да могат да употребяват такива напитки, каквито сами са избрали. Мнозинството не бива да бъде наказвано за действията на невежото малцинство.
<P>
Действително ли някой си мисли, че ако виното "Buckfast" бъде забранено, хулиганите, които сега злоупотребяват с него, ще започнат да пият чай?
<SPEAKER ID="063" NAME="Rui Tavares" AFFILIATION="GUE/NGL">
(PT) Г-н председател, преди една или две години, когато еврото беше силно, "Уолстрийт джърнъл" залагаше на неговия провал и обясняваше как може да се случи това. Там пишеше, че евровите икономики са много различни и че ще е достатъчно само да се провали най-уязвимата от тях.
<P>
Именно това стана и днес всички се оплакват от чуждестранни спекуланти. По-добре би било обаче, ако се оплакваха от самите себе си, ако се оплакваха от европейските лидери. Никой не ни е принуждавал да образуваме паричен съюз без политически съюз и без социална сплотеност. Също така никой не ни е заставял да се колебаем и да се олюляваме, когато така наречените "периферни" икономики бъдат атакувани.
<P>
Нека го кажем съвсем ясно: няма "периферни" икономики. Когато една еврова икономика е атакувана, самото евро е атакувано. Съюзът е атакуван и трябва да отговори солидарно; със същата тази солидарност, която беше от значение за Източна Европа и за Германия при обединението й.
<P>
Ако не го направим от солидарност днес, ще трябва да го сторим от гледна точка на собствения си интерес по-късно, като се има предвид размерът на тези пазари, размерите на техните дългове и експозицията на централноевропейските банки в тях. По-добре да го направим от солидарност.
<SPEAKER ID="064" NAME="John Stuart Agnew" AFFILIATION="EFD">
(EN) Г-н председател, политиката на ЕС за "повсеместна хармонизация" създава много проблеми, един от които е свързан с рейтинга за инструментални метеорологични условия за частни пилоти в Обединеното кралство. Това е рейтинг от жизнено значение, който позволява на получилите годност по него пилоти да летят в облаци и при лоша видимост, което не се разрешава от лиценза за частен пилот. Той е уникален за Обединеното кралство поради нашите капризни метеорологични условия, а също така има добри показатели в областта на безопасността.
<P>
При разработването на хармонизиран европейски лиценз за пилот Европейската агенция за авиационна безопасност възнамерява да отмени рейтинга за инструментални метеорологични условия, като по този начин ще остави много частни пилоти в невъзможност да летят, освен ако не гарантират безоблачно небе за цялата продължителност на полета си. Все едно някой да може да гарантира, че Англия ще спечели Световната купа с дузпа. След изгубването на визуалната перспектива един неподготвен пилот разполага с около 50 секунди, за да си я възвърне, преди да изгуби контрол над апарата си. Ето защо премахването на рейтинга за инструментални метеорологични условия е сериозна заплаха за безопасността и за бъдещето на частните полети.
<P>
Европейската агенция за авиационна безопасност трябва да премисли отново нещата. Това е поредният пример за разумен и практичен британски закон, който бива подчинен на прекомерно и скъпо европейско законодателство.
<SPEAKER ID="065" NAME="Angelika Werthmann" AFFILIATION="NI">
(DE) Г-н председател, госпожи и господа, една от Целите на хилядолетието за развитие е намаляването наполовина на бедността в света. Комисията обяви 2010 г. за Европейска година за борба с бедността и социалното изключване. Шестнадесет процента от европейците - това означава 79 милиона души - живеят под прага на бедността. Седемдесет и девет милиона европейци трябва да свързват двата края само с 60% от средния доход в техните страни. Когато човек е беден, той губи възможността да дава своя принос в големи сектори от гражданското общество. Когато човек е беден, той страда. Стратегиите за 2010 г. като Европейска година за борба с бедността и социалното изключване трябва да имат въздействие дори по време на икономическата криза.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Г-н председател, госпожи и господа, взех думата, за да посоча и заклеймя изпълнението на испанския правителствен закон за крайбрежието, и по-специално неговото въздействие върху остров Форментера. Форментера е един от Балеарските острови. Дължината му е 19 километра, а периметърът - 69 километра.
<P>
Изпълнението на този закон ще има положителен ефект в областите, опустошени от градското развитие. То обаче няма да е полезно за остров Форментера, тъй като изисква премахване на повечето от туристическите съоръжения на острова, което означава, че ще бъдат засегнати малки семейни предприятия. Тези съоръжения дават прехрана на острова и са законно построени преди 30-40 години. Например мога да посоча хотел "Rocabella", който беше първият хотел на острова, или бар-ресторантът, известен като "Синият бар", който е с международна известност и допринесе за рекламата на острова в чужбина. Седемдесет процента от тези съоръжения ще бъдат засегнати от изпълнението на посочения по-горе закон, независимо че са построени законосъобразно на времето. Всичко, което ще постигне този закон, е да разреши конфискацията.
<P>
Ето защо ние призоваваме за справедлива разграничителна система за остров Форментера. Призовавам испанското правителство да предприеме ново определяне на границите, което зачита частната собственост и се съобразява с множеството решения по този въпрос на Съда по правата на човека в Страсбург. Закон с обратно действие като този не бива никога повече да бъде приеман. Той причинява големи вреди. Трябва по-специално да се има предвид, че всички тези съоръжения са били построени с грижа за околната среда. Освен това бреговата ивица е защитена от националното и местното законодателство. Не се разрешава строителство на 300 метра от брега и не се разрешава увеличаване на капацитетите на хотелите.
<SPEAKER ID="067" NAME="Proinsias De Rossa" AFFILIATION="S&amp;D">
(EN) Г-н председател, полученият наскоро от г-н председателя Buzek отговор на министър-председателя Нетаняху, с който се обосновава неговият отказ да разреши влизането на делегация от Парламента в Газа през декември миналата година, изисква рязък отговор. Той може да възразява срещу нашите срещи с палестинци в Газа и в Източен Ерусалим, но няма право да ги възпрепятства - нито да се намесва в демократичните права на Парламента.
<P>
Върховният представител г-жа Аштън трябва да настоява енергично в своето намерение да посети Газа; тя трябва да притисне Израел да прекрати обсадата и хуманитарната криза, която Голдстоун описа като незаконно колективно наказване на населението.
<P>
Накрая бих искал да приветствам споразумението за непреки преговори, но съм сериозно обезпокоен, че нарастващото напрежение около религиозни обекти в Източен Ерусалим и в Хеброн би могло да унищожи възможността за напредък. Считам, че върховният представител г-жа Аштън трябва да действа за намаляването на това напрежение.
<SPEAKER ID="068" NAME="Tunne Kelam" AFFILIATION="PPE">
(EN) Г-н председател, както любезно ни напомни председателят на Парламента, на 11 март Литва и Естония отбелязват 20-годишнината от приемането на два основни правни акта.
<P>
Литовският Върховен съвет прие декларация за независимост, а в Талин първата сесия на Конгреса на Естония прие декларация за възстановяване на законната държавна власт в тази все още окупирана от съветската власт страна.
<P>
Конгресът на Естония представи уникална демократична алтернатива на съществуващите съветски институции. Той беше избран от 90% от новорегистрираните естонски граждани и обединяваше абсолютното мнозинство естонци, представяни от близо 30 политически партии и движения в стремеж за възстановяване на реалната независимост и националната държава. Този стремеж пожъна успех до голяма степен и благодарение на солидарността на Европа.
<SPEAKER ID="069" NAME="Corina Creţu" AFFILIATION="S&amp;D">
(EN) Г-н председател, Вие сте толкова стриктен, но според мен за тези едноминутни изказвания поне днес, на Международния ден на жената, Парламентът би трябвало да прояви великодушие към жените.
<P>
(RO) Днес бих искала да привлека вниманието ви към редица случаи на дискриминация срещу румънци в Европа, които за съжаление напоследък постоянно се увеличават. Съвсем наскоро говорителят на полицията в Копенхаген направи редица расистки и ксенофобски изказвания срещу румънци, а същевременно датската преса клейми цял един народ за престъпление, вероятно извършено от румънски имигрант.
<P>
В началото на годината 13-годишно румънско момиче се самоуби в Италия, оставяйки шокиращо писмо за дискриминацията, на която е било подложено от съучениците си. Вие също така може би сте видели афишите, разлепени неотдавна във влаковете на френската национална железопътна компания SNCF, с които се призовават пътниците да съобщават за всякакви действия, извършени от румънци, на националната агенция за сигурност на SNCF.
<P>
Смятам, че всички ще се съгласите, че всеки, който нарушава закона, трябва да бъде наказан. Да се заклеймява обаче цял народ по този начин е неприемливо. Действително случаите, които ви посочих тук, илюстрират влошаването на климата на междуетническо съжителство в страни с демократична традиция. Такива прояви са несъвместими с принципите, залегнали в основата на Европейския съюз, и сериозно накърняват духа на Европейската общност, като разкриват съществуването на уродлива желязна завеса между гражданите на ЕС.
<SPEAKER ID="071" NAME="Seán Kelly" AFFILIATION="PPE">
(GA) Г-н председател, искам да кажа няколко думи за Атлантическата стратегия.
<P>
(EN) През изминалите седмици и месеци слушах с интерес и действително одобрение дискусиите относно Дунавската и Балтийската стратегия, но нищо не чух за Атлантическа стратегия. Смятам, че тук също има голямо поле за развитие.
<P>
Стратегията 2020 очерта много ясно, че никоя държава не може да се развива сама, и без съмнение страните по атлантическото крайбрежие, като Ирландия, Великобритания, Франция, Португалия и Испания, могат да постигнат огромен напредък в много области, по-специално енергия от разположени в морето инсталации, морски изследвания, рибарство, морско и корабно строителство, пристанища и биоразнообразие. Искам да призова испанското председателство да направи това приоритет през идните месеци.
<P>
(GA) Ако успеят да направят това до края на тяхното председателство, то ще е наистина много значимо постижение.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) През последните три месеца в Португалия се случиха шест много сериозни морски произшествия, в които загинаха 13 рибари. В осем от случаите телата все още не са открити; напълно са изгубени корабите, унищожено е препитанието на много други хора.
<P>
Рибарските общности в Castelo de Neive, Matosinhos, Setúbal, Areosa, Peniche и Caminha са в траур; бих искала с днешното си изказване да изразя своята съпричастност.
<P>
Сравнително суровата зима не позволи много дни за риболов, а слабата подкрепа за рибарите, оставащи на брега, ги принуди да излизат в морето при неблагоприятни условия. Остарелите в някои случаи кораби, липсата на безопасност на борда и на добро обучение по безопасност увеличават възможността за възникване на произшествия. Това положение е неприемливо и трябва спешно да бъде променено.
<P>
В този контекст създаването на условия, които могат да осигурят безопасността на рибарите, трябва да бъде една от основните цели на реформата на общата политика в областта на рибарството чрез инвестиции в модернизиране на корабите, засилване на мерките за безопасност, обучение на рибарите във връзка с основните норми за безопасност и осигуряване на достойни условия на живот за тях, когато условията в морето са такива, че е препоръчително да не се излиза в него.
<SPEAKER ID="075" NAME="Alajos Mészáros" AFFILIATION="PPE">
(EN) Г-н председател, моето изказване разглежда необходимостта от единен подход към признаването на Косово. С приемането на Договора от Лисабон нашите държави-членки поеха много нови ангажименти. Един от тях е новият интегриран и единен подход в работата по въпросите на външните отношения и политиката на съседство.
<P>
Досега Косово е признато като независима държава от 65 страни в света, включително 24 от 28-те държави-членки на НАТО и 22 от 27-те държави-членки на ЕС. Сега е моментът да насърчим колебаещите се държави-членки, а именно Кипър, Гърция, Румъния, Словакия и Испания, да оставят настрана своите опасения по този въпрос и да се присъединят към мнозинството, като признаят Косово възможно най-скоро. Това ще бъде важен знак за нарастващото единство и интеграция на ЕС.
<SPEAKER ID="076" NAME="Andrew Henry William Brons" AFFILIATION="NI">
(EN) Г-н председател, глобалният капитализъм размества хората по света - някои законно, други незаконно - сякаш са само консумативи в производството.
<P>
Той движи из света стоки и дори услуги с цел да подбие цените на поредната си жертва, като затваря фабрики, земеделски стопанства и офиси и изхвърля работниците на бунището.
<P>
Той движи финансови средства по целия свят, като затваря работни места в Европа и в развитите държави и ги отваря на места, където разходите за работни заплати съставляват нищожна част от разходите.
<P>
Прегръдката на глобалния капитализъм в Европа е прегръдка, която ще задуши всички нас. Когато има икономическа криза, политиците дружно заклеймяват протекционизма. Само протекционизмът обаче ще ни позволи да възстановим производствените си бази и да гарантираме на своите народи препитание. Икономиките съществуват, или би трябвало да съществуват, за да служат на народите. Ние не съществуваме, за да служим на икономическите сили.
<P>
Няма как Европа да се съревновава с Третия свят, без да стане част от него, и именно това вече е в ход.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Г-н председател, съжалявам, че някои от присъстващите в Парламента днес решиха да поздравят г-н Чавес, който е в сговор с терористи и включи лидери на ЕТА в своето правителство. Моята група и аз, когато трябва да избираме между г-н Чавес и съдия от Централния наказателен съд, какъвто е г-н Velasco, от държава, ръководена от принципите на правовата държава, без колебание подкрепяме съдията.
<P>
Нещо повече, ако г-н Родригес Сапатеро спре да се държи приятелски с г-н Чавес и да се унижава пред него, а вместо това започне да го третира като това, което г-н Чавес е, а именно поддръжник на терористи, доверието в испанската външна политика на международната арена ще се увеличи.
<SPEAKER ID="078" NAME="Franz Obermayr" AFFILIATION="NI">
(DE) Г-н председател, още веднъж бих искал да се върна към дискусията в последното разискване по едноминутните изказвания, в която изразихме нашето безпокойство от факта, че е очевидно неясно кога идва редът за изказване на някого и че когато някой е отправил пет искания за изказване, би било добре да знае кога ще е неговият ред. Такова искане беше внесено от няколко колеги. Тогава то изглежда беше посрещнато с разбиране. Не разбирам защо очевидно не сме си взели поука от това и не се опитаме да направим нещата по-лесни за членовете на ЕП, защо не обявим ясна процедура и не се придържаме към нея. Аз подадох заявка в 17,00 ч. и не мога да разбера особено добре процедурата.
<SPEAKER ID="079" NAME="Председател">
Спазваме процедурата, но трябва да имате предвид, че са внесени повече от 60 искания, а имаме 30 минути за тази процедура. Дадохме думата на около 35 от вас.
<P>
Ще запишем Вашето име и мога да Ви обещая, че следващия път ще бъдете измежду първите, но това е начинът, по който работим. Бих искал да дам думата на всички вас, но за съжаление не разполагаме с толкова време.
<SPEAKER ID="080" NAME="László Tőkés  (PPE">
). - (HU) Г-н председател, аз имам същото оплакване. В продължение на шест месеца не ми е давана думата. Не знам какво е правилото. Винаги присъстваме по време на разискванията и седим тук без полза.
<P>
(EN) Вече половин година не съм имал възможност да се изкажа. Не са ми известни никакви правила, така че седя тук напразно.
<SPEAKER ID="082" NAME="Председател">
Г-н Tőkés, лично аз съм Ви давал думата поне веднъж. Не мисля, че е коректно да казвате как никога не Ви е давана думата.
<P>
Бих искал да напомня на членовете на Парламента да подават заявките си доста преди да започнем, защото ние изготвяме списък. Мога да Ви уверя, че следващия път ще бъдете сред първите.
