<CHAPTER ID="004">
Решение за неотложна процедура
<SPEAKER ID="009" NAME="Paolo De Castro" LANGUAGE="IT">
Г-н председател, г-н член на Комисията, госпожи и господа, ето че пак обсъждаме кризата в сектора млекопроизводство.
<P>
Продължаваме да сме загрижени поради драматичния характер на кризата, точно както европейските фермери продължават да изразяват затрудненията си и да дават гласност на страховете си за бъдещето. Парламентът вече изрази вижданията си по въпроса като прие както резолюция с нашите предложения, така и предложението на Комисията за удължаване на интервенционния период за млякото на прах и маслото, към което ние добавихме искането за мярката относно частното складиране на сирене. По това време ние посочихме, че мерките, предложени от Комисията, съвсем не са достатъчни.
<P>
Сега трябва да решим дали да одобрим неотложната процедура за включване на сектора млекопроизводство към обхвата на действие на член 186 от Общия регламент за ООП, а именно възможността Комисията да реши, в случай на криза на пазара, да приложи спешни мерки, без да се премине през нормалната процедура в Парламента. Вчера вечерта беше проведено извънредно заседание на комисията по земеделие и развитие на селските райони за обсъждане на въпроса, на което присъства г-жа Фишер Бьол.
<P>
Първо, аз и комисията, която имам честта да председателствам, искаме да благодарим на члена на Комисията за идването й при нас в Парламента веднага след приключване на Съвета по селско стопанство, който се проведе в Люксембург. Това бе жест на подчертано внимание, който ние оценихме.
<P>
Разискването вчера вечерта беше много оживено, г-н председател, и нашите колеги отправиха много критики. На първо място беше посочено, че Комисията много се забави с действията си и не схвана добре сериозността на развиващата се криза.
<P>
След това беше повдигнато възражението, че член 186 лишава Парламента от правомощията му при вземането на решения, развързвайки по този начин ръцете на Комисията. Беше казано също, че Комисията е следвало да предостави повече средства за справяне с кризата. Това са основателни поводи за загриженост, с които отчасти сме съгласни.
<P>
При все това, г-н председател, се чувствам длъжен да призная, че Комисията положи значителни усилия и постигна напредък, което показва, че тя приема сериозно мнението и желанията на Парламента. Тя обясни как възнамерява да използва фонда от 280 млн. евро - който, напомням ви, ще гласуваме този четвъртък във връзка с одобряването на бюджета за 2010 г. - и представи някои от мерките, които ще приложи, като например частно складиране на сирене и увеличаване на тавана за помощите de minimis от 7 500 евро на 15 000 евро, както бе изискано в резолюцията ни, която приехме през септември.
<P>
Макар да съм наясно, че всичко това все още не е достатъчно, все пак съм на мнение, г-н председател, че днес следва да гласуваме в подкрепа на неотложната процедура. Европейските земеделски стопани очакват незабавни отговори, а вече беше изгубено прекалено много време.
<P>
Днес следва да поемем отговорността за ускоряване на нещата, за да посрещнем кризата лице в лице. Нека покажем, госпожи и господа, същата отговорност, която присъства изцяло в подготовката ни за влизане в сила на Договора от Лисабон, който включва съвместно вземане на решение по селскостопански въпроси.
<SPEAKER ID="010" NAME="Martin Häusling" AFFILIATION="Verts/ALE">
(DE) Г-н председател, госпожи и господа, ние се обявяваме против неотложната процедура не защото не считаме, че има спешна необходимост от мерки, а защото считаме, че Комисията не прилага правилните мерки и не желае, и не е способна да намери изход от сегашната криза в сектора млекопроизводство.
<P>
Комисията не е част от решението на проблема, а тя всъщност е проблемът. Затова трябва да посочим, че Комисията сама причини част от проблемите, като завиши количеството мляко. Тя не реагира по никакъв начин с месеци, докато кризата продължаваше. Неотдавна преди четири седмици членът на Комисията ни заяви, че няма проблеми, че пазарът ще се подобри и че трябва да имаме търпение. От всички Комисии именно на тази Комисия ние ще предадем правомощията си и от всички Комисии именно от тази Комисия ще очакваме помощ. Не, аз не мисля че това е правилният начин на действие.
<P>
Дори и вчера Комисията не съумя да ни каже за какво трябва да се изразходват допълнителните средства. Комисията говори за преструктуриране. През последните години преструктуриране означаваше само все по-малък брой млекопроизводители. Комисията не съумя да обясни и как възнамерява да подпомогне организациите на производителите, за да продължат занапред. Не, тя желае да продължи да изплаща възстановявания при износ. Не чухме също отговор как да затвърдим позицията на производителите в борбата им срещу супермаркетите. Вчера Комисията не съумя да предложи каквото и да било решение и по този въпрос. В светлината на всичко това силно се съмняваме, че Комисията работи с пълна отдаденост за намиране на изход от кризата. Ние ще дадем свобода на действие на Комисията, без да знаем какво тя прави, как го прави и с какво възнамерява да го направи.
<P>
Един друг въпрос обаче беше основната причина за решението ни да отхвърлим процедурата. Ние, Парламентът, отдавна се борим за повече права - особено в областта на селското стопанство. И така, както всеки момент очакваме Договорът от Лисабон да бъде ратифициран, първото нещо, което правим, е отново да отстъпим тези права! Просто не бива да се допуска това да се случи. Като нов член на Парламента това ми изглежда малко необичайно. Трябва да упражняваме правата си, трябва да провеждаме разискванията си в залата и трябва да държим ръцете си на кормилото. Ние също носим отговорност и с радост приемам това. Не трябва обаче да се отказваме от каквато и да е отговорност. По-скоро, като парламентаристи, тази отговорност е призванието ни. Трябва да окажем на млекопроизводителите сериозна и дългосрочна подкрепа.
<P>
(Ръкопляскания)
<SPEAKER ID="011" NAME="Albert Deß" AFFILIATION="PPE">
(DE) Г-н председател, госпожи и господа, искането за прилагане на неотложна процедура, внесено от Комисията, със сигурност не е лишено от недостатъци. Мога отчасти да се съглася с казаното от оратора преди мен. Ако сега обаче не одобрим искането за прилагане на неотложна процедура, това би изпратило съвсем неправилни сигнали на млекопроизводителите, които очакват поне първоначални мерки. Ето защо подкрепям искането за прилагане на неотложна процедура.
<P>
В хода на процедурата ще имаме възможността да подобрим предложението чрез внасяне на изменения и, както спомена г-н Häusling, да отстъпим правомощия. Случаят безспорно е такъв, че има възможност да се включи ограничение във времето за тези правомощия, така че да дадем на Комисията правомощия за две години и тогава отново да вземем решение по въпроса. Поради това искам вашата подкрепа за включване на искането за прилагане на неотложна процедура в дневния ред.
<P>
(Ръкопляскания)
