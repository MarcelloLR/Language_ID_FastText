<CHAPTER ID="026">
Интернет на нещата (кратко представяне)
<SPEAKER ID="204" NAME="Председател">
Следващата точка е докладът на Maria Badia i Cutchet, от името на комисията по промишленост, изследвания и енергетика, относно интернет на нещата -.
<SPEAKER ID="205" NAME="Maria Badia i Cutchet" LANGUAGE="ES">
Г-жо председател, г-жо член на Комисията, честно казано, не смятам, че ще използвам четирите си минути, защото по това време на нощта и с толкова много присъстващи членове на парламента не е необходимо да се дават дълги обяснения. Бих искала обаче да заявя, че това е доклад по една тема, която напълно ще революционизира отношенията между хората и нещата и между самите неща през следващите 10 или 15 години: ново приложение на интернет.
<P>
Бих искала да приветствам съобщението, изготвено от Комисията, и своевременното му представяне, защото става дума за факта, че можем да предвидим някои от последиците на това ново приложение, което предлага много предимства. Те биха могли да подобрят много аспекти от живота ни и да разкрият възможности за нови предприятия и подобрения в производството.
<P>
Очевидно е обаче, че те носят и рискове. По отношение на доклада, по който работих с докладчиците в сянка от други политически групи, на които благодаря за тяхната работа, нашето намерение беше потребителите да разполагат с цялата сигурност и лична неприкосновеност, които искат при използването на тези нови технологии. Разглеждахме дали правната рамка обхваща всички възможности на тези нови приложения и понастоящем това изглежда е така, но беше взето решение, че следва да се изготвя постоянна оценка. Тъй като тези приложения се включват в различни аспекти на живота ни, те трябва да бъдат оценени, за да се гарантира, че сигурността и личната неприкосновеност на потребителите наистина са защитени, от гледна точка на тяхното здраве, но и от гледна точка на личната неприкосновеност и много други въпроси.
<P>
Смятам, че това е един добър подход. Това е само началото. Може би, като изключим това, което се казва в доклада, г-жо член на Комисията, следва да помислим как да информираме потребителите правилно, така че те наистина да знаят с какво си имат работа. Истината е, че когато говорим за интернет на нещата, не само потребителите, но и по-голямата част от членовете на Парламента, които не се занимават с тези въпроси, ни гледат сякаш ни питат "какво е това". Не е ли така?
<P>
Смятам, че би било интересно, като изключим всички възможности и отговорности, включени в доклада, както и в съобщението Ви, да помислим как ще обясним на хората, на обществеността, на потребителите, какво представлява интернет на нещата, какво могат да правят с тези приложения и как е защитена сигурността и личната им неприкосновеност. Смятам, че това е основният въпрос за новото приложение: обществото да му има доверие и да се чувства в безопасност.
<SPEAKER ID="206" NAME="Lena Kolarska-Bobińska" AFFILIATION="PPE">
(PL) Г-жо председател, интернет на нещата е част от програмата в областта на цифровите технологии. Една от основните цели на програмата е универсален достъп до интернет и борба с цифровото изключване. За съжаление, в Европа в момента има много големи различия по отношение на достъпа до интернет. Полша изостава от много европейски държави - само 13% от домакинствата там имат достъп до широколентов интернет. Затова плановете на програмата в областта на цифровите технологии за въвеждане на универсален достъп до интернет до 2013 г. са изключително важни за нас.
<P>
Когато говорим за интернет на нещата, не трябва да забравяме да не увеличаваме разликите, които вече съществуват по отношение на достъпа до интернет. Защото има опасения, че към съществуващите различия ще бъдат добавени нови, както и че в Европа ще възникне нова вълна на цифрово изключване. Някои хора, които тепърва ще навлязат в света на интернет, ще изостанат изключително много от тези, които вече използват нови технологии, които са добре запознати с този свят и знаят как да използват възможностите му. Затова, когато говорим за интернет на нещата, не трябва да забравяме какво предизвикателство представлява това за Европейската комисия, така че разликите в достъпа до програмата в областта на цифровите технологии да не се задълбочат.
<SPEAKER ID="207" NAME="Silvia-Adriana Ţicău" AFFILIATION="S&amp;D">
(RO) За да се постигне икономическо възстановяване в Европа, трябва да бъдат направени инвестиции в нови информационни и комуникационни технологии като средство за стимулиране на икономическия растеж.
<P>
Интернет на нещата може да осигури средство за задоволяване на потребностите на възрастните и хората с увреждания и да се гарантират надеждни грижи. Трябва обаче да подчертая необходимостта от изпълнение на мерки, насочени към гарантиране на защитата на личната неприкосновеност, по-лесно инсталиране и работа на съответните системи и предоставяне на информация на потребителите за наличните услуги.
<P>
Призоваваме Комисията да следи стриктно изпълнението на вече приетите на европейско равнище разпоредби в този сектор. Също така, искаме до края на годината тя да представи график с насоките, които възнамерява да предложи на общностно равнище, с цел укрепване на сигурността на интернет на нещата и приложенията за радиочестотна идентификация (RFID).
<P>
Комисията трябва и да положи допълнителни усилия, за да се гарантира, че технологиите, свързани с интернет на нещата, отговарят на изискванията на потребителите, като например способността за изключване на възможността за проследяване, както и че се зачитат индивидуалните права и свободи.
<SPEAKER ID="208" NAME="Georgios Papanikolaou" AFFILIATION="PPE">
(EL) Г-жо председател, бих искал да благодаря на докладчика за отличната й работа. Всъщност разискването представлява разискване за бъдещето. В известен смисъл говорим за революция в общуването, общуване между хората и нещата и общуване между самите устройства.
<P>
В същото време обаче с предизвикателствата, повдигнати от темата, която разискваме - и прави чест на Парламента, че провеждаме разискването днес и че са налице всички тези действия и този доклад - трябва да видим и опасностите, които се крият в нея, като се има предвид че се използват технологии за радиочестотно разпознаване, които включват достъп до личния живот на потребителите. Опасността, която възниква, е ясна: достъпът, от една страна, и защитата, от друга, широколентовия достъп до интернет срещу личната неприкосновеност.
<P>
Проблемите са ясни. Кой ще управлява новата технология? Какво ще се случи с чувствителните лични данни? Колко защитени ще бъдат личните ни данни в крайна сметка? Колко висока ще бъде сигурността?
<P>
Необходим е баланс в тази нова технология, необходима е технология, която е надеждна, технология, която при обработването на данните напълно ще зачита основните права и принципите на защита на личните данни.
<SPEAKER ID="209" NAME="Zuzana Roithová" AFFILIATION="PPE">
(CS) В продължение на повече от 10 години видяхме как интернет постепенно променя нашия свят и навиците ни, а ние сме едва на прага на възможностите на супер-цифровата революция. Доволна съм от доклада на г-жа Badia i Cutchet, защото той изтъква, че се нуждаем от ново европейско законодателство в подкрепа на развитието на допълнителна мрежова структура за интернет на нещата, което да гарантира оперативна съвместимост между различните системи и да предвижва по-големите рискове за сигурността на киберпространството. Необходима е обаче и висококачествена и своевременна оценка на въздействието на по-голямото количество радиовълни върху здравето на хора и животни, включително птици и дребни животни в градовете. На всяка опаковка потребителите следва да научат къде се намират пасивните и активните RFID транспондери, какъв е техният обхват на четене и какви данни се получават и предават. Следва да гарантираме, че гражданите могат да използват и живеят с микрочипове безопасно, което означава да защитим чиповете им от вируси и злоупотреба с данни, но и да позволим на хората да деактивират чиповете, които са вградени в нещата, които ни заобикалят. Не трябва да позволяваме интернет на нещата да се развие без разпоредби, които да предвиждат предпазни мерки. Това е ясен политически сигнал и задача за Европейската комисия.
<SPEAKER ID="210" NAME="Jaroslav Paška" AFFILIATION="EFD">
(SK) Бих искал да подкрепя доклада, който наистина позволява въвеждането на новите технологии и технологиите на бъдещето. Чрез използването на тези технологии в промишленото производство, животът на гражданите ни наистина ще се промени и ще настъпи и промяна в характеристиките и оценката или оповестяването на свойствата на отделните продукти и стоки.
<P>
Във връзка с новите технологии обаче е необходимо много сериозно да се разгледа въпросът за защитата на личната неприкосновеност на гражданите чрез законодателство, защото технологиите дават възможност за наблюдение и проследяване не само на продукти, но и на потребителите на тези продукти. Затова е много важно да се гарантира, че технологиите, които ще бъдат въведени в действие, са правно подкрепени по такъв начин, че няма да нарушат личната неприкосновеност на потребителите.
<SPEAKER ID="211" NAME="Нели Крус">
заместник-председател на Комисията. - (EN) Г-жо председател, с голямо възхищение към г-жа Badia i Cutchet, искам да подчертая, че споделяме едно и също мнение и че Парламентът е възприел активна и важна роля и наистина глобална цел - не само местна за тази част на света - за насърчаване на интернет на нещата. Това е доста добре формулирано във Вашия доклад, и по-специално отделеното внимание върху значимите събития, които следва да окажат огромно влияние върху ежедневието на европейските граждани през следващите десетилетия. Бях впечатлена от другите членове на Парламента, които изразиха уважението си към доклада на г-жа Badia i Cutchet и които подчертаха значението му за европейските граждани.
<P>
С право беше споменато, че става въпрос и за общуване, защото трябва да обърнем по-голямо внимание на този много важен въпрос. Затова поздравления за пионерската роля при посочването на основните предизвикателства на интернет на нещата. Бих искала да повторя, че докладчикът е свършил чудесна работа при изтъкването на редица важни въпроси на обществения ред.
<P>
Споделям мнението й, че Европейският съюз следва да осигури регулаторна и правна рамка и аз неотдавна говорих в тази област за ценностната рамка, която защитава европейските граждани и която същевременно насърчава както публичните, така и частните инвестиции на сектора в интернет на нещата.
<P>
За да може интернет на нещата да се развие ефективно и да постигне обещаното, от една страна, е необходим обществен дебат, и от друга страна - условия за инвестиции.
<P>
Също така определено трябва да се избегне вероятността хората да смятат, че интернет на нещата им е наложен насила. Не става въпрос за задължение; става въпрос за получаване на възможност, предизвикателство, така да се каже, и евентуално въздействие. Това е чудесно. Трябва да си даваме сметка за решенията, които вземаме, и същевременно трябва да дадем на изследователите и предприятията перспектива за средносрочни и дългосрочни инвестиции, като се създадат равни условия и набор от общи правила. Смятам, че това е едно от предизвикателствата, пред които са изправени Парламентът и Комисията.
<P>
След създаването на програмата е време да запретнем ръкави, така да се каже, и да се започне изпълнението. Започнахме работа, защото сега в действителност е време за изпълнението и от 14-те насоки за действие, посочени в съобщението ни относно интернет на нещата, щастлива съм да обявя, че по някои от тях вече се работи.
<P>
В момента се провежда изследване на екологичните аспекти на радиочестотната идентификация и се провежда институционален диалог. А в по-дългосрочен план, първата вълна от осем изследователски проекта, финансирани от Европейския съюз, ще започнат тази година и това несъмнено ще създаде безпрецедентни полезни взаимодействия в бъдеще.
<P>
Има и някои други действия като управлението на интернет на нещата, правото на заглушаване на чиповете, лична неприкосновеност, защита на личните данни, стандарти и сигурност, които ще изискват устойчива ангажираност на време и колективно усилие.
<P>
И затова реших да сформирам експертна група, която ще трябва да разгледа тези въпроси, и не само тези, но и други въпроси. Тя ще бъде съставена от представители на гражданското общество, промишлеността, регулаторните агенции, университетите, правителствата. Това, което имам предвид, е, че те ще се срещат всяко тримесечие в продължение на над две години, а техните доклади за напредъка, разбира се, ще ви бъдат представени.
<P>
В заключение, вече става въпрос за общуване, както и за действително изпълнение на това, което сме обещали на хората. И само за да дам кратък отговор на членовете на Парламента, съвсем ясно е, че Комисията излезе с изявление, че всеки европеец следва да бъде представен цифрово през 2013 г. и дадохме на това изявление статут на "това смятаме" или по-скоро "това ще направим" и "това можем да направим". Имам привилегията да бъда поканена в комисията по промишленост, изследвания и енергетика (ITRE) и в комисията за култура и е съвсем ясно, че трябва съобщим, че това е списъкът, по който трябва да се работи.
<P>
Има една насока, която е очевидна, а именно, че всеки европеец следва да бъде представен цифрово, като това гарантира, че опасението ви дали това може да бъде направено е формулирано ясно.
<P>
По въпроса за защитата на личните данни на хората, защитата е важен аспект от нашата програма в областта на цифровите технологии. Става въпрос за доверие и сигурност. Ако нямате доверие, тогава не можете да очаквате хората да използват това явление, така че това един кръг, в който трябва да се справим с всички тези аспекти и след това наистина да дадем възможност, която представлява предизвикателство за европейските граждани.
<SPEAKER ID="212" NAME="Председател">
Разискването приключи.
<P>
Гласуването ще се проведе утре (вторник, 15 юни 2010 г.).
<P>
Писмени изявления (член 149)
<SPEAKER ID="992" NAME="George Sabin Cutaş  " LANGUAGE="RO">
Интернет на нещата е една ИТ архитектура, съставена от мрежа от предмети, свързани помежду си посредством RFID технологии и интернет. Ползата от тези иновации е, че те улесняват търговията на стоки и услуги и предават информация за предметите, които ни заобикалят, в реално време. Основните аспекти на регулаторната рамка в тази област включва насърчаване на инвестициите, за да се даде възможност на европейските дружества да се възползват от добавената стойност, която се предоставя от тези иновации, и да се създаде система за управление на ИТ структурите, което ще позволи на потребителите да се предостави подходящата информация и да се гарантира, че личните данни на европейските граждани са защитени. Следователно считам, че е задача на Европейската комисия да продължи да финансира проектите, свързани с интернет на нещата, под егидата на Седмата рамкова програма за конкурентоспособност и иновации, както и да създаде прозрачна, надеждна система на управление за интернет на нещата.
<SPEAKER ID="991" NAME="Marian-Jean Marinescu  " LANGUAGE="RO">
Технологиите, свързани с интернет на нещата, ще насърчат постигането на значителен напредък в областта на здравеопазването, транспорта, енергийната ефективност, опазването на околната среда, търговията на дребно и борбата срещу фалшифицирането. Развитието на нови приложения за интернет на нещата ще зависи от доверието на европейските потребителите в системата. Ефективната сигурност е една от основните характеристики на всяко развитие, за което има вероятност да представлява риск за личните данни. Комисията трябва да положи допълнителни усилия, за да се гарантира, че технологиите, свързани с интернет на нещата, отговарят на изискванията на потребителите (по-специално, възможността за деактивиране на проследяването), и зачитат правата и свободите на хората. В бъдеще Европейската комисия трябва да извърши по-задълбочена оценка на тази технологии, особено по отношение на въздействието върху здравето на хората от радиовълни и други средства за активиране на технологиите за идентификация. Комисията ще трябва да разработи прозрачна система въз основа на принципа на зачитане на личната неприкосновеност от самия етап на проектиране, което позволява наличието на средства за идентификация и проследяване да бъде изрично посочено, като в същото време се гарантира на потребителите и упълномощените органи възможност да се проверят достоверността на данните и начина на действие на системата, както и да се гарантира, че данните ще бъдат достъпни само за упълномощени потребители.
