<CHAPTER ID="018">
Едноминутни изказвания по въпроси с политическа значимост
<SPEAKER ID="187" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="188" NAME="Elena Băsescu" AFFILIATION="PPE">
(RO) Ние приветстваме подписването на Споразумението за проекта "Набуко”на 13 юли в Анкара. Газта обаче не е единственият енергиен ресурс на разположение на европейските държави. Ние трябва да възприемем същия подход относно снабдяването на Европа със суров нефт чрез насърчаване на развиване на южния коридор.
<P>
Тук е внесен проект, който може да придобие същата стратегическа важност като "Набуко”. Имам предвид общоевропейския петролопровод Констанца - Триест. Този петролопровод ще пренася петролни ресурси от района на Каспийско море през терминала Супса в Грузия и след това по тръбопровод от пристанището в Констанца до Триест.
<P>
Ние можем да гарантираме енергийна сигурност за нашите държави и граждани единствено чрез разнообразяване на източниците за доставка и маршрутите за пренос на петрол и газ. Вземайки предвид това, Румъния започва разработването на пристанищен терминал в Констанца, с възможност за приемане на втечнен природен газ, който след това ще се разпределя за други потребители в Европа.
<SPEAKER ID="189" NAME="Marc Tarabella" AFFILIATION="S&amp;D">
(FR) Г-н председател, аз ще използвам определеното ни време за изказване от една минута, за да обърна внимание на положителните последствия, както всички в Парламента знаят, от положителния вот на ирландския народ за Конституционния договор. Този вот означава, че специално в комисия като тази по земеделие, както и на пленарните заседания на Парламента, ние ще вземаме съвместни решения. Следователно Парламентът ще бъде на равни начала със Съвета, което, от гледна точка на демокрацията, очевидно представлява огромен напредък.
<P>
Искам да използвам възможността да посоча, че тъй като преобладаващото мнозинство от нашите ирландски приятели днес каза "да" на Конституционния договор, а полският президент, според това, което председателят на нашия Парламент току-що каза, също ще подпише договора, единственото, което е необходимо, е "да" от чешкия президент. Ето защо аз бих искал нашите колеги от различните политически групи, в рамките на съответните ни компетентности, да се опитат да предадат на техните чешки колеги посланието, че договорът наистина трябва да бъде подписан, още повече че чешкият парламент вече каза "да". Това, което президентът остава да направи, е да подпише този документ и така да изведе демокрацията напред в неговата държава, за да напредне още повече нашата демокрация в Европа.
<SPEAKER ID="190" NAME="Luigi de Magistris" AFFILIATION="ALDE">
(IT) Г-н председател, аз искам да говоря за трагедията в Месина, за която председателят на Европейския парламент ни напомни днес, и за десетките жертви там. Съобщава се за още една трагедия в Италия. Италианският министър-председател дори твърди, че това било предвидима трагедия. Може и да е била предвидима, но нищо не е било направено, за да бъде предотвратена. Нищо не е било направено, защото този район се управлява от бетона, от бетонната мафия, от горската мафия с нейните горски пожари.
<P>
Европейският парламент обаче следва да съсредоточи вниманието си преди всичко към начина, по който публични средства, а също и отпусканата от Европейския съюз помощ, могат да бъдат инвестирани в различни форми на регионално развитие, за да се гарантира правилно извършване на строителните работи и отстраняване на екологичните щети. В повечето случаи тези публични средства накрая се озовават в джоба на престъпни групи, корумпирани политици и мафията.
<P>
Затова през този законодателен мандат вниманието трябва да се съсредоточи върху това, какво се случва с публичните средства, които наистина следва да се използват за възстановяване на природата, за защита на природните ресурси, за екологосъобразно икономическо развитие и за създаване на работни места. Не трябва да има повече потресаващи трагедии като тази в Месина.
<SPEAKER ID="191" NAME="Ryszard Czarnecki" AFFILIATION="ECR">
(PL) Г-н председател, искам да се изкажа в защита на полското малцинство в Литва, което неотдавна беше подложено на дискриминация. Налице е болезнен парадокс, който се състои в това, че поляците в Литва, които в някои региони съставляват мнозинството от населението, бяха в по-добро положение преди присъединяването на Литва към Европейския съюз, отколкото сега, когато Литва е държава-членка на ЕС.
<P>
На органите на самоуправление на регион Salcininkai е даден срок до 14 октомври за премахване на табелите на улици с полски имена, което е в нарушение на европейските стандарти и Европейската харта за местно самоуправление. През март 2008 г. по силата на литовското законодателство беше ограничена свободата за осъществяване на дейност на полската училищна система. В рамките на година и половина бяха затворени четири училища с общо 45 паралелки и още 107 паралелки са заплашени от закриване. Насилствено се налага промяна на полските фамилни имена, за да звучат като литовски. И накрая, на много поляци още не е върната собствеността, която им е била отнета от комунистите, от Съветския съюз след 1939 г. или 1944 г.
<P>
Аз призовавам Европейския парламент да защити поляците в Литва в съответствие с европейските стандарти за правата на човека и правата на малцинствата.
<SPEAKER ID="192" NAME="João Ferreira" AFFILIATION="GUE/NGL">
(PT) Г-н председател, правят се оптимистични изявления относно обявяването на началото на края на кризата. За съжаление, тези изявления противоречат на ежедневната реалност. Илюстрация на моите думи е положението в северните части на Португалия. Само в област Брага през последните седмици бяха закрити най-малко 10 дружества, в резултат на което повече от 300 работници останаха без работа. Много други са изправени пред опасността от закриване.
<P>
Положението е особено сериозно в текстилния сектор и сектора на облеклата, които са едни от най-сериозно засегнатите сектори в Европейския съюз при нарастващата либерализация на световната търговия. В това трагично положение са необходими спешни решения, различни от политическите насоки, които са го причинили.
<P>
От първостепенно значение е да бъдат приложени мерки за защита, по-специално в сектори, които да бъдат посочени от държавите-членки, за да могат тези дружества да задържат и поддържат работните си места и да продължат да работят. Необходимо е също така да се пристъпи към създаването на програма на Общността, въпрос, който вече е бил предмет на резолюция на Парламента, за подкрепа на текстилния сектор с достатъчно средства, насочена специално към най-необлагодетелстваните райони, които зависят от този сектор.
<SPEAKER ID="193" NAME="Paul Nuttall" AFFILIATION="EFD">
(EN) Г-н председател, искам да насоча вниманието Ви към непочтения и недемократичен начин, по който лампата с нажежаема жичка беше забранена в целия Европейски съюз. Първоначалната директива предостави на Европейската комисия мерки за прилагане, което всъщност означаваше, че приемането на разпоредбата се разрешава без съгласието на това подобие на парламент или на моя истински парламент в Уестминстър. Забраната представляваше негласно споразумение на политическия елит.
<P>
Хората бяха заобиколени, но Европейският съюз е много добър в това. Вижте само какво се случи с Договора от Лисабон. За съжаление, това можа да стане поради тайното споразумение на Британската консервативна партия, която е д-р Джекил и г-н Хайд за британската политика, когато става дума за европейски въпрос. Те казват едно във Великобритания, а вършат точно обратното в комисията.
<P>
В заключение, в навечерието на Първата световна война, министърът на външните работи на Великобритания сър Едуард Грей се страхувал, че светлините над цяла Европа ще угаснат. Браво на Европейския съюз, защото с ненаучния култ към предизвиканото от човека изменение на климата, вие наистина доказвате правотата на злощастното пророчество на сър Едуард.
<SPEAKER ID="194" NAME="Krisztina Morvai" AFFILIATION="NI">
(EN) Г-н председател, днес се казаха много неща за Договора от Лисабон и за това, как укрепва солидарността между европейците. От името на унгарския народ аз искам да отправя към вас призив за солидарност, защото според надеждна информация, получена от високопоставени членове на унгарската полиция, които имат отношение към правата на човека, на третата годишнина от така наречения "кървав понеделник" от 2006 г. (23 октомври) унгарската полиция отново ще упражни масивно насилие срещу унгарския народ по време на нашите демонстрации или прояви за отбелязване на годишнината.
<P>
Искам да призова членовете на Европейския парламент да ни окажат подкрепа и да дойдат в Будапеща на този ден като наблюдатели по правата на човека. Иска ми се и вашите избиратели да ви помолят да го направите. Моля ви, потърсете в интернет информация за нарушаването на правата на човека и масовите прояви на полицейска бруталност в Унгария и направете така, че това никога повече да не се повтаря. Моля ви, елате и проявете солидарността, за която днес толкова често се споменава.
<SPEAKER ID="195" NAME="György Schöpflin" AFFILIATION="PPE">
(HU) Аз искам да спомена словашкия закон за езика, който предизвиква големи тревоги от момента на неговото приемане. През последните няколко седмици стана ясно, че тези тревоги са оправдани, защото макар предвидените в този закон наказания още да не се прилагат, на държавните служители е наредено да говорят само на словашки език. Това означава, че на пощенските служители, пожарникарите и полицаите, чийто роден език е унгарският, не се позволява да използват собствения си език през работно време.
<P>
Ето защо, ако аз говоря на полицай на унгарски в Словакия, той е длъжен да ми отговори на словашки, дори родният му език да е унгарски, и независимо от факта, че аз не разбирам неговия отговор. Между другото, положението е същото, ако се опитам да говоря на английски. Бих искал да предложа ново рекламно послание за словашкия хотелиерски и ресторантьорски сектор: ние в Словакия обичаме да бъдем посещавани от чуждестранни туристи, при условие че научат словашки език, преди да стъпят в нашата държава. Добре дошли в Абсурдистан
<SPEAKER ID="196" NAME="Monika Flašíková Beňová" AFFILIATION="S&amp;D">
(SK) Предвиждах, очаквах повече нападки срещу Словашката република, тъй като едноминутните изказвания предоставят идеална възможност на колегите от Унгария или колегите с унгарска националност да отправят нападки срещу Словашката република.
<P>
Трябва да кажа, че това силно ме безпокои, защото аз всъщност очаквам от Европейския парламент да решава проблемите, които стоят пред Европейския съюз. Ние няколко пъти протегнахме приятелска ръка към колегите ни в ЕП от партия Fidesz и от други партии по време на пленарни сесии на Европейския парламент в желанието си да обсъдим нерешени проблеми или въпроси с тях. Това направихме и в случая със закона за езика, и трябва да кажа, че съм много разочарована, г-н председател, че нито един от нашите колеги в ЕП от Унгария или от унгарския етнос, не откликна на предложението, а моите колеги от SMK (това е партия от Словашката република) дори предпочетоха да напуснат сесията, когато ние повдигнахме темата.
<P>
Аз също така посетих уебсайта на парламента на Словашката република, където може да се прочете целият закон. Законът по никакъв начин не застрашава правото на етническите малцинства да използват собствения си език.
<SPEAKER ID="197" NAME="Ramon Tremosa I Balcells" AFFILIATION="ALDE">
(EN) Г-н председател, испанското правителство е решило, че високоскоростната железопътна линия от Барселона до Перпинян следва да минава точно под катедралата "Саграда фамилия", като излага на опасност паметник, определен за обект на Световното наследство на ЮНЕСКО през 1984 г. и посетен от три милиона туристи миналата година. Построяването на нов тунел в непосредствена близост до основите на катедралата "Саграда фамилия" може да доведе до непоправима вреда на сградата.
<P>
Според испанското правителство няма проблем, но тази година се случиха редица инциденти с машините за пробиване на тунели за нова линия на метрото в Барселона при подобно състояние на земята. Една машина за пробиване на тунели остана блокирана няколко месеца близо до река Лобрегат и никой не знаеше как да намери изход от положението. Искам да докладвам на европейските институции за опасността от срутване на "Саграда фамилия". За да се запази този европейски шедьовър от общ интерес, моля ви, проучете въпроса, спрете работите, извършвани от испанското правителство, и променете маршрута на тунела.
<SPEAKER ID="198" NAME="Oldřich Vlasák" AFFILIATION="ECR">
(CS) Г-н председател, госпожи и господа, искам да насоча вниманието ви към проблема със забавянето на поканата към Независимите синдикати на локомотивните машинисти в Европа (ALE) за присъединяване към железопътната секция на комитета за социален диалог. От 2005 г. тази структура обединява повече от 100 000 членове на 16 европейски членски организации на локомотивните машинисти и се стреми да бъде признат за пълноправен социален партньор в комитета за социален диалог в железопътния сектор. Независимо от дългите преговори с Европейската федерация на транспортните работници, която понастоящем е единственият представител на интересите на служителите в този комитет, все още не е намерен компромис, който да даде на ALE възможност да защитава пряко интересите на своите членове. По мое мнение това е много неблагоприятно положение. Смятам, че социалният диалог, така както е одобрен от Европейския парламент, следва да позволява плурализъм. Категорично считам, че никоя организация, нито дори такава, която представлява 80% от служителите в европейския железопътен сектор, няма право на монополно положение и затова призовавам всички страни, включително Европейската комисия, да проправят пътя за по-нататъшни преговори.
<SPEAKER ID="199" NAME="Georgios Toussas  " LANGUAGE="EL">
Г-н председател, директивите на Европейския съюз и законите на държавите-членки относно осемчасовия работен ден и реакционното преструктуриране най-общо създават средновековни условия на труд, като предизвикват гняв сред работниците и водят до демонстрации. Европейската комисия е заливана ежедневно с протести от страна на разгневени земеделски стопани и изпълнени с негодувание работници.
<P>
Например работното време на кабинните екипажи и пилотите по въздушните линии, така както е предвидено в Регламент (ЕО) № 1899/2006, превишава 14 часа работа на ден и така застрашава живота на работниците и на пътниците, както е доказано от многобройни научни изследвания.
<P>
Европейският съюз отказва да вземе предвид научните изследвания, защото се подчинява на нарежданията на монополни групировки, които отказват да пожертват дори едно единствено евро от техните печалби за здравето на работниците и безопасността на полетите.
<P>
Ние призоваваме за намаляване на работното време на пилотите и кабинните екипажи по въздушните линии и за удовлетворяване на справедливите искания на работниците. Освен това Европейската комисия има ангажимент както към Европейския парламент, така и към работниците.
<SPEAKER ID="200" NAME="Martin Ehrenhauser" AFFILIATION="NI">
(DE) Г-н председател, целият процес на ратификация на Договора от Лисабон за конституционна реформа беше трагедия за демокрацията, а така също и за Европейския съюз. Вероятно ще ми позволите като нов и млад член на ЕП да кажа, че чрез референдумите за всички граждани в Европейския съюз ние имахме историческата възможност да свържем най-елитарния изработен проект на Европейския съюз с хората в Европа. Вие имахте възможността да използвате референдумите, за да вдъхнете живот и смисъл на емоционално съсипания Европейски съюз. Вие обаче не използвахте тази възможност. Точно обратното, просто казахте "не" на по-пряката демокрация и "не" на участието на гражданите.
<P>
Всичко, което мога да кажа е, че не това аз наричам демокрация. Демокрацията изисква разделение на властите и ясно разграничаване на опозицията и правителството. Това подкрепяме ние и за това се борим.
<SPEAKER ID="201" NAME="László Tőkés" AFFILIATION="PPE">
(HU) Г-н председател, нека започна с думите, че това, което каза г-жа Beňová, не е вярно. Петима млади унгарци вече прекараха пет години в затвор в Сърбия след пиянска свада в южния град Темерин. На тях са им постановени присъди от 10 до 15 години лишаване от свобода. Те са осъдени общо на 61 години и техният случай беше използван от националистите като предизборна пропаганда. Дори тези, които са извършили военни престъпления по време на Балканската война, не са получили такива сурови присъди. През същия този период, на около 300 унгарци е нанесен побой в Сърбия, без това да предизвика никакви правни последствия. При това положение съотношението е 300 към 1.
<P>
През януари 2005 г. Европейският парламент изпрати в Сърбия делегация за установяване на фактите. Ние обаче чакаме от тогава подкомисията по правата на човека да обсъди доклада от разследването на бруталния побой на унгарците. Призовавам Парламента и председателя Jerzy Buzek да действат за освобождаване на младежите от Темерин от затвора. Европейският съюз трябва да постави на Сърбия като предварително условие за присъединяването й да управлява своята съдебна система без дискриминация и вместо да издава присъди, основаващи се на предубеждение, да залови истинските злодеи - сръбските военнопрестъпници.
<SPEAKER ID="202" NAME="Zigmantas Balčytis" AFFILIATION="S&amp;D">
(EN) Г-н председател, моята страна Литва прилича на Ирландия в много отношения и казаното от нейния народ "да" за Договора от Лисабон ясно демонстрира желанието на всички наши граждани за по-силна и по-ефективна Европа. То показва ясно, че ние не можем да действаме самостоятелно във време на криза и да гарантираме благоденствие за нашия народ.
<P>
Повече от всякога Общността трябва да бъде единна, а основата за това е солидарността между държавите-членки. Европа изживява труден период и реформите, предложени в Договора от Лисабон, ще дадат тласък за изграждане на по-ефективна институционална структура, която несъмнено ще доведе до по-съгласувана политика в много области. Това наистина е голямо постижение както за Европа, така и за всеки един от нас.
<P>
Още веднъж поздравявам ирландския народ за неговата решимост за постигане на по-добър и по-благоденстващ Съюз.
<SPEAKER ID="203" NAME="Frédérique Ries" AFFILIATION="ALDE">
(FR) Г-н председател, в понеделник, и това не може да е убягнало от вниманието на никого, млекопроизводители от четирите краища на Европа още веднъж демонстрираха в Брюксел, за да изразят, да известят тяхното отчаяние и нещастието, пред което са изправени с рязкото падане на цените на млякото, което не им позволява да вършат работата си. Нещо повече, тяхното бъдеще е изложено на риск.
<P>
Днес призивът за нова форма на регулиране се подкрепя от голямо мнозинство от държавите-членки, производителите на мляко и млечни продукти Г-20, както ще ги наричаме отсега нататък. Смятам, че сега повече от всякога е настъпило времето да се вземат решения и че това със сигурност ще се случи на следващото заседание - този път официално - на Съвета на министрите на земеделието, което ще се проведе на 19 октомври в Люксембург. Това е абсолютно неотложно. Криза от такъв мащаб не трябва да се превръща в предмет на проучване на комисия, както стана преди два дни.
<P>
Съвсем накратко, аз имам два въпроса към председателя Buzek, които вярвам, че вие ще му предадете. Разбрах, че тази сутрин той се е срещнал със Сесилия Малмстрьом - шведския министър по европейските въпроси. Бих искала да знам дали тя е могла да му потвърди ангажимента на председателството да намери спешно решение на тази криза в духа на резолюцията, в подкрепа на която гласувахме на последната месечна сесия в Страсбург.
<P>
Накрая, нека спомена групата на високо равнище, мозъчния тръст, който беше основан онзи ден. Преди и с влизането в сила на Договора от Лисабон ние знаем, че нашият Парламент ще се превърне в орган за съвместно вземане на решения, в съзаконодател. Аз считам, че би имало смисъл да бъдем включени в работата на тази група на високо равнище.
<SPEAKER ID="204" NAME="Laima Liucija Andrikien" AFFILIATION="PPE">
(LT) През август Marijus Ivanilovas, тридесет и пет годишен литовец, директор на печатницата на ежедневника "Республика", с други думи, човек с постоянна работа и доход, беше задържан в Беларус, недалеч от Минск, и вече два месеца е в затвор в град Жодино в Беларус без съд или доказателство за неговата вина. Преди няколко дни срокът за задържане на г-н Ivanilovas беше удължен, тъй като в рамките на два месеца органите на режима не успяха да открият никакво доказателство за неговата вина. Важно е също така да се посочи, че още от детството си г-н Ivanilovas страда от бронхиална астма. Според информацията, с която разполагат родителите му, той е в килия с 26 затворници, но само с 6 легла и хората в килията постоянно пушат. Marijus страда от астматични пристъпи, но не му е разрешено да получава лекарствата си, нито да се среща с негови близки или дори с литовския консул. Г-н председател, това се случва в съседна на нас страна. Ето как е третиран гражданин на държавата-членка на ЕС Литва. Аз Ви призовавам да вземете мерки в рамките на Вашите правомощия, за да се гарантира незабавното освобождаване на Marijus Ivanilovas, тъй като няма доказателства за неговата вина и обвинението срещу него е необосновано. На г-н Ivanilovas трябва да бъде позволено да се върне в Литва. Той се нуждае от спешни медицински грижи.
<SPEAKER ID="205" NAME="Daciana Octavia Sârbu" AFFILIATION="S&amp;D">
(RO) Миналия декември Европейският съюз пое историческия ангажимент да намали въглеродните емисии, като по такъв начин потвърди водещата си позиция по отношение на усилията за борба срещу изменението на климата.
<P>
Ние можем да се гордеем с ролята, която изигра Европейският парламент при приемането на законодателство, съдържащо не само разпоредби за намаляване на нивото на замърсяването, но също и специфични мерки, които да ни позволят да изпълним тези ангажименти. Това ще помогне за определяне на повишаването на глобалната температура.
<P>
По време на преговорите в Копенхаген през декември ние трябва да получим твърди ангажименти по отношение на намаляване на емисиите и на размера на финансовата помощ за развиващите се страни, за да им дадем възможност да смекчат въздействието на изменението на климата и да се приспособят към него. В Съединените американски щати обаче законодателството в областта на изменението на климата не може да бъде прието преди Конференцията в Копенхаген, въпреки че администрацията на президента Обама ще положи усилия за провеждане на преговори, но без ясен мандат.
<P>
Не трябва да пропуснем да се възползваме от общата позиция на Европейския съюз. За нас е от първостепенна важност да бъдем единни и да насърчаваме другите държави да следват нашия пример в изпълнение на задачата за намаляване на емисиите.
<SPEAKER ID="206" NAME="Sergej Kozlík" AFFILIATION="ALDE">
(SK) Унгарските представители подвеждат европейското обществено мнение с много неистини. Те твърдят например, че гражданите могат да бъдат глобявани за използване на малцинствен език, че лекарите с унгарска националност могат да работят само на официалния словашки език или че религиозните служби могат да бъдат отслужвани само на официалния език.
<P>
Чухме унгарски членове на Парламента да говорят безсмислици за полицаите, на които не се позволявало да отговарят на унгарски или на английски език на туристите. В това няма нищо вярно. Напротив, измененият закон дава по-големи възможности от преди за използване на етнически малцинствени езици. Изменението не възпрепятства личното общуване между гражданите и не създава възможност за налагане на глоби на отделните лица. Съответствието на изменения закон с международните стандарти е потвърдено от европейските органи в областта на малцинствата - от Върховния комисар на ОССЕ по националните малцинства Кнут Волебек и члена на Комисията на ЕС Леонард Орбан. По мое мнение унгарската общност експлоатира тази кауза в опит за прикриване на нарастващия екстремизъм и избиването на роми в Унгария.
<SPEAKER ID="207" NAME="Joanna Senyszyn" AFFILIATION="S&amp;D">
(PL) Г-н председател, за съжаление, трябва да ви информирам, че правата на хората, които напускат католическата църква в Полша, се нарушават. Противно на тяхната воля, личните им данни не се заличават от енорийските архиви, а напротив, продължават да се използват. Това е инструкцията относно защитата на личните данни в дейността на католическата църква в Полша. Частта от инструкцията, за която говорим, не се основава на действащия Закон за защита на личните данни, а - тук слушайте внимателно - на разпоредбите на Кодекса на каноническото право.
<P>
Как така в Полша, която твърди, че подкрепя принципите на правовата държава, каноническото право има предимство пред закон, създаден от националния парламент? Защо Кодексът на каноническото право урежда правата на граждани, които не са католици? Как е възможно генералният инспектор за защита на личните данни да няма никакви правомощия да проверява архивите на църквата? Има само едно обяснение. Полша е религиозна държава. Европейският парламент следва да реагира на това.
<SPEAKER ID="208" NAME="Cristian Silviu Buşoi" AFFILIATION="ALDE">
(RO) Темата на моето изказване днес е свързана с най-важното събитие, което се е случвало напоследък в Европейския съюз, а именно, успешния резултат от референдума за ратифициране на Договора от Лисабон, организиран от Ирландия.
<P>
Аз също така искам да споделя чувствата на моите колеги, които днес имаха възможност да поздравят ирландците за ясния сигнал, който дадоха за решението им да продължат с процеса на европейска интеграция на политическо равнище. Те не се поддадоха на популистки изявления, в които се обръщаше внимание на някои от отрицателните последствия, защото Договорът съвсем очевидно ще накара европейските институции да работят по-ефективно и демократично.
<P>
Аз също така считам, че чешкият президент е длъжен да зачита ангажиментите, поети по време на преговорите за Договора, и да не забавя без основания неговото прилагане. Ние се нуждаем от този Договор, за да бъде затворена главата за институционалното устройство в развитието на ЕС поне за малко, така че да можем да се ангажираме повече с политиките на ЕС. Последните две държави - Полша и Чешката република, трябва да ратифицират Договора възможно най-скоро, за да може да се извършат назначенията на новите постове, предвидени според Договора, както на равнище Комисия, така и на равнище Съвет.
<SPEAKER ID="209" NAME="Edit Bauer" AFFILIATION="PPE">
(HU) На последното заседание на Парламента се казаха много неща за словашкия закон за езика, както се случва и днес. Това не е съвпадение. Въпросният закон ограничава степента, до която малцинствата могат да използват своя собствен език, в разрез с различните изявления, които бяха направени, въпреки че е вярно, че малцинствените езици могат също да се използват в много малка област на обществения живот. Не е вярно обаче, че ние избягваме да разискваме въпроса, защото, ако някой се опита да постигне съгласие по този въпрос за пет минути в присъствието на 10 журналисти, вероятно няма да успее. Аз бих искала да обърна внимание на факта, че поради това, че е незадоволително и недобросъвестно изготвен, този закон създава допълнителна правна несигурност, защото в рамките на два дни словашкото Министерство на културата даде три различни обяснения на някои членове от закона.
<P>
Законът внушава страх на хората. Ние вече знаем за няколко случая, в които работодатели нареждат на техните служители да говорят на словашки език. Изпитвам дълбоко съжаление, че се налага да повдигна този въпрос в Парламента. Надявам се, че Договорът от Лисабон ще ни предостави възможност да решим по подходящ начин въпросите за правата на човека и правата на малцинствата.
<SPEAKER ID="210" NAME="Josefa Andrés Barea" AFFILIATION="S&amp;D">
(ES) Г-н председател, пиратството е проблем, който безпокои Парламента, държавите-членки и, естествено, Испания, тъй като в момента испански риболовен кораб с 36-членен екипаж на борда е завзет във водите на Индийския океан.
<P>
Първото, което искам да направя, е да изразя съчувствие към членовете на екипажа и техните семейства, и естествено, да дам своята подкрепа за испанското правителство в усилията му за бързото им освобождаване.
<P>
Ние обаче не говорим за проблем, който засяга специално флотилията на Испания за улов на риба тон, а за проблем, който засяга три държави - Франция, Италия и Испания, които ловят риба в международни води, извън пределите на изключителната икономическа зона на Сомалия. Във връзка с това ще бъде необходима международна реакция и съвместни европейски превантивни и ответни мерки. Това означава отпускане на повече средства за подобрената операция "Аталанта", която вече се извършва и която е успешна по отношение на намаляване на броя на отвлечените плавателни съдове през 2009 г. в сравнение с 2008 г.
<P>
Накрая искам да засегна въпроса за подкрепата, която следва да дадем за провеждане на международна среща на най-високо равнище по въпросите за пиратството в Сомалия, защото ние трябва да подобрим международните отношения с оглед изглаждане на тези проблеми на място и защото трябва да подобрим международния диалог.
<SPEAKER ID="211" NAME="Chris Davies" AFFILIATION="ALDE">
(EN) Г-н председател, много колеги в залата днес поздравиха ирландския народ за проявения здравия разум да отхвърли призивите на Nigel Farage и на Партията за независимост на Обединеното кралство и да гласува съкрушително в подкрепа на Договора от Лисабон.
<P>
Вероятно колегите следва да изкажат съчувствие и на британците, защото ние трябва ежедневно да търпим г-н Farage. Той нарича мнозинство от две към едно в Ирландия "победа на хулигани". Опасявам се, че неговите думи са доста типични за човек, който си служи с изопачаване на фактите и измама, а понякога и с откровени лъжи по отношение на Европейския съюз. Тези думи твърде често не се оспорват от журналистите.
<P>
Хиперболата обаче може да се превърне в безумие. Сега той сравнява кампанията в Ирландия с бруталността на последните избори в Зимбабве. Той описва Договора, който дава на всяка държава-членка правото да се оттегли от Съюза, като край на независимостта. Въпреки това ние следва да бъдем състрадателни. Парламентът има медицинска служба. Г-н председател, аз Ви приканвам да поискате от хората с бели престилки да предложат услугите си на нашия колега. От неговите уста могат да потекат нелепости за Европа, но те могат да помогнат да се гарантира, че той няма да се задави от това.
<SPEAKER ID="212" NAME="Czesław Adam Siekierski" AFFILIATION="PPE">
(PL) Бих искал тук, в Европейския парламент, да спомена изявлението, направено от полски и германски епископи на седемдесетата годишнина от избухването на Втората световна война. В този конкретен момент, когато мислите на много хора са отправени към онези травмиращи събития, ни се посочва, че следва да положим специални грижи за младото поколение, за да може то да научи по подходящ начин пълната истина за историята и въз основа на тази истина да изгради общо бъдеще.
<P>
Не може да не си припомним първото писмо от полските епископи до германските епископи през 1965 г., в което се насърчава помирението и създаването на отношения на партньорство между нашите държави.
<P>
Днес, както и тогава, ние сме загрижени за изграждането на доверие и приятелски отношения между нашите нации. Въпреки че сме стъпили на общ път към помирението обаче, днес ние се намираме на различно място. Нека заедно да създадем обща Европа, Европа на сътрудничество и приятелство, Европа на ценности, които се коренят в християнството и са основата за изграждането на Европа от основателите на Европейската общност. Ето защо за благото на нашето общо бъдеще ние трябва сериозно да вземем под внимание предупрежденията и препоръките, съдържащи се в съвместното изявление на полските и германските епископи.
<SPEAKER ID="213" NAME="Csaba Sándor Tabajdi" AFFILIATION="S&amp;D">
(HU) Госпожи и господа, днес вече се казаха много неща относно малцинствените въпроси. Аз искам да ви дам положителен пример в тази област. Сърбия е приела закон за културната автономия, който е единствен по рода си в цяла Европа и който е положителен не само за Европейския съюз, но също така и за цяла Европа.
<P>
Според този закон 13 малцинства, включително словаци, румънци, унгарци и други националности, могат да избират пряко техни собствени национални съвети. Тези национални съвети се финансират от бюджета и при условията на културна автономия могат да управляват и контролират съответните институции. Другият урок, който следва да бъде научен, е че малцинствата са били включени в изработването на закона. Ето защо Сърбия може да даде пример на много държави-членки на ЕС като Франция, Словакия и други по отношение на това, как да гарантират правата на малцинствата със закон. Това също така помага на Сърбия да направи голяма крачка по пътя към европейската интеграция.
<SPEAKER ID="214" NAME="Iuliu Winkler" AFFILIATION="PPE">
(EN) Г-н председател, като унгарски член на Парламента от Румъния, аз няма да говоря днес за словашкия език, въпреки че, страхувам се, имам основателна причина да го направя. Вместо това аз искам да говоря за нашето решение днес за създаване на специална комисия по икономическата криза.
<P>
Това решение доказва отговорността на нашия Парламент пред най-голямото предизвикателство, пред което Европа е изправена днес. Специалната комисия ще потвърди позицията на Европейския съюз относно новото глобално финансово управление, но също така ще взаимодейства с държавите-членки с цел най-добро прилагане на мерките на Общността, предназначени да гарантират устойчив икономически растеж.
<P>
За новите държави-членки от централната и източната част на Европа е от особено практическо значение да получат необходимата помощ за икономическо възстановяване. Координирането на усилията за възстановяване следва да бъде по-ефикасно, а засилената координация е отговорност не само на правителствата, но също така и на Брюксел.
<P>
Изправени сме пред най-сложната икономическа перспектива, придружена от заплахата от социални вълнения. Ето защо Европейският съюз трябва да реагира по най-ефикасен начин на влошаващото се положение в региона и Парламентът трябва да се прояви като водач по този въпрос.
<SPEAKER ID="215" NAME="Izaskun Bilbao Barandica" AFFILIATION="ALDE">
(ES) Г-н председател, преди няколко дни 36 души бяха отвлечени, докато ловяха риба във водите на Индийския океан под егидата на споразумение, одобрено от Европейската комисия.
<P>
На 15 септември аз осъдих опасното положение, безпомощността и беззащитността на тези работници. Предложих някои конкретни мерки, но нищо не беше направено.
<P>
За съжаление, сега сме в положение да говорим за онези, които са отвлечени и държани в плен от пиратите.
<P>
Ето защо аз приканвам Европейската комисия да прояви твърдост и да препоръча на държавите-членки да поставят войници на риболовните кораби, както и да отправи тази препоръка към испанското правителство, защото мярката се оказа ефикасна. Франция предприема такива действия и ние виждаме резултатите.
<P>
В своя резолюция Парламентът призна, че секторът рибарство е беззащитен, защото се дава предимство на търговския флот. Служител на Европейската комисия също призна това в навечерието на похищението и затова ние искаме защитата да бъде разширена, за да обхване и риболовните плавателни съдове.
<P>
Аз също така призовавам председателя да изрази и предаде нашето съчувствие и подкрепа на отвлечените моряци и техните семейства и да покани капитана в Парламента, щом бъде освободен.
<SPEAKER ID="216" NAME="Ádám Kósa" AFFILIATION="PPE">
(HU) Много неща се казаха досега за малцинствата. Аз искам да насоча вниманието също така към 50 милиона души с увреждания, които живеят в Европейския съюз и които считам за най-голямото малцинство. Финансовата криза удря най-силно тях. Искам да подчертая, че тези хора винаги са първите, които загубват работата си и чиито доходи намаляват. Те нямат почти никакви възможности да изкарват прехраната си и жизненото им равнище рязко спада, а да не говорим за постоянно намаляващата подкрепа за социалните организации, които ги представляват.
<P>
Най-голямата поука от настоящата криза е, че е разумно да се инвестира в хората, включително на индивидуалeн принцип, дори това да е вместо други видове инвестиции. Лицата, които вземат политически и икономически решения, имат отговорността да проявяват внимание към хората с увреждания. Затова аз ви призовавам да направите всичко по силите си за тях, така че те да получат по-справедливо отношение от вас. Подчертавам този въпрос, защото 50 милиона души могат да имат огромно влияние в Европейския съюз и е в наш интерес да гарантираме равни възможности в обществото.
<SPEAKER ID="217" NAME="Nessa Childers" AFFILIATION="S&amp;D">
(EN) Г-н председател, разбира се, аз се радвам, че Договорът от Лисабон беше одобрен в моята страна. Въпреки това обаче, този следобед стана ясно, че разискването относно Договора за реформа се води на границата на реалността и умопомрачението и ние не трябва да оставаме бездейни. Реалността се състои в това, че през последните десетилетия светът се е променил из основи, тъй като сега много по-голяма част от него се конкурира с нас на глобалния пазар.
<P>
Много просто, Европа трябва трябва да има по-последователно поведение, ако иска да просперира. Сега Договорът задължава европейските институции да бъдат по-демократични и по-отзивчиви към отделните европейски граждани. Това се подчертава в Хартата на основните права на Европейския съюз. Ние не можем да си позволим лукса да действаме само в интерес на нашите собствени държави, а трябва да укрепим Съюза, който всеки един от нас представлява. Трябва да продължаваме да информираме кои сме и какви сме, както направихме в нашия референдум.
<SPEAKER ID="218" NAME="Iosif Matula" AFFILIATION="PPE">
(RO) В настоящата икономическа криза европейските фондове са ключови инструменти за по-слабо развитите региони в държавите-членки по отношение на помощта, която им се оказва за постигане на целите за сближаване.
<P>
Дълъг и не непременно лесен процес стои между момента, когато тези цели се определят, и момента, когато средствата от тези фондове действително се поемат от бенефициерите. Процесът се забавя и от редица бюрократични разпоредби на ЕС. През времето, в което ние, членовете на Парламента, подчертаваме последствията от икономическата криза и приемаме мерки за ускоряване на процеса и опростяване на разпоредбите за достъп до тези фондове, държавите-членки могат само слабо да се ползват от тези мерки, и то не в пълен размер.
<P>
По този въпрос искам да спомена конкретен пример от Румъния. Проектите, които се финансират от Европейския социален фонд и са насочени към подобряване на условията на работниците и увеличаване на броя на служителите в определени дружества, все още се натъкват на проблеми при тяхното изпълнение.
<P>
Искам да призова за ускоряване на мерките, насочени към опростяване на процедурите за достъп до фондовете, с оглед създаването на работни места в регионите на Европа.
<SPEAKER ID="219" NAME="Alan Kelly" AFFILIATION="S&amp;D">
(EN) Г-н председател, изключително настоятелно призовавам Парламента да се погрижи за възможно най-скорошно отпускане на обещаните 14,8 млн. евро на работниците в централната и западната част на Ирландия, в райони като Лимерик, Кери и Типърари, които работят за Dell Computers и нейните доставчици. Тези средства бяха обещани от председателя на Комисията по линия на Европейския фонд за приспособяване към глобализацията при неотдавнашното му посещение в Лимерик. По този въпрос няма връщане назад и каквито и да са разногласията относно протокола и начина на управление на фонда, те трябва незабавно да бъдат преодолени. Парламентът не следва да забавя тези средства, които ще дадат на региона така необходимите му икономически стимули. В определен момент беше изчислено, че Dell и неговите доставчици са осигурили работа на един на всеки пет души навсякъде в централната и западната част на Ирландия, така че този район е силно засегнат.
<P>
Ето защо аз настоятелно призовавам Комисията да преразгледа правилата за държавната помощ. Те са разработени през 2006 г., преди загубите на Dell и други предприятия да предизвикат силния шок. Настоятелно призовавам Комисията да включи централната и западната част на Ирландия като район със сериозна безработица в прегледа на правилата за държавна помощ следващата година, за да може районът да отговори на условията за така необходимото финансиране от ЕС.
<SPEAKER ID="220" NAME="Csaba Sógor" AFFILIATION="PPE">
(HU) Г-н председател, ролята на Европейския парламент, цитирам неговия председател, е да посредничи при необходимост между спорещи страни и държави. Парламентът следва не само да участва в потушаването на пожари, но и да допринася за предотвратяването им.
<P>
Например Парламентът следва да приеме рамков закон за малцинствата, който да гарантира техните права. Малцинствата имат право да се чувстват сигурни. Такъв рамков закон ще помогне да се гарантира, че малцинствата не са оставени на благоволението на правителства, екстремистки организации и на действието на закони като словашкия закон за езика, който наказва малцинствата за това, че използват родния си език. Неприемливо е в Европейския съюз организации на малцинства да бъдат забранявани, табели с наименования на места на два езика да бъдат пребоядисвани и екстремистки организации да организират провокационни демонстрации против малцинствата.
<P>
Част от ролята на Европейския парламент е да прилага законодателство, което защитава правата на човека, предотвратява дискриминацията и гарантира пълноценен живот на малцинствата в техните родни страни.
<SPEAKER ID="221" NAME="Ricardo Cortés Lastra" AFFILIATION="S&amp;D">
(ES) Г-н председател, въпреки отвличането на испанския риболовен плавателен съд "Алакрана" от пирати в Индийския океан, аз искам да насоча вниманието към твърдата решимост на испанското правителство с подкрепата на Европейския съюз да освободи 36-членния екипаж, от който 16 испанци, да ги върне невредими и да предаде похитителите на съда.
<P>
Благодарение на европейската операция "Аталанта", която започна през декември 2008 г. по инициатива на Франция и Испания, към които се присъединиха и други държави от Европейския съюз, сега в района са разположени значителни сили. Разширяването на защитената зона обаче не обхваща мястото, където рибарите ловят риба, и по тази причина ние призоваваме корабните оператори да не напускат пределите на зоната на сигурност; призоваваме Европейския съюз и неговите държави-членки да разрешат разширяване на зоната на действие на операция "Аталанта" на юг и отпускане на повече средства, за да се гарантира свободното движение на двадесетте хиляди плавателни съда, които прекосяват океан с повърхност три пъти по-голяма от тази на Средиземно море.
<P>
Въпреки че разположените сили гарантират достъп за търговските кораби, превозващи 227 000 тона за Сомалия по програмата по изхранване на ООН, ние трябва да се опитаме да подсигурим работата на десетките европейски риболовни плавателни съдове, които ловят риба в района.
<P>
Накрая, настоятелно призоваваме държавите-членки да мобилизират техните информационни и разузнавателни служби, за да потърсят и арестуват посредниците, които дават тайна информация на пиратите и получават заплащане за освобождаване, като действат от европейска земя.
<SPEAKER ID="222" NAME="Seán Kelly" AFFILIATION="PPE">
(EN) Г-н председател, през последните два часа и през последните две седмици в Ирландия се говори много за недостатъчната комуникация и за необходимостта от приближаване на Европа до хората.
<P>
Искам да направя едно предложение. Считам, че в някой бъдещ момент следва да го обсъдим в Парламента, по-конкретно, за да се знае мнението на членовете на Парламента за това, как Комисията и самите те могат да участват в тази област, тъй като се оказа, че в миналото националните правителства не са били склонни да вярват на Европейския съюз за това, което прави, в резултат на което хората не са информирани по въпроса.
<P>
Сега ние имаме по-големи правомощия и възможности и следва да се възползваме от тях, за да обсъдим този въпрос в Парламента и да излезем с предложения за начини, чрез които можем да помогнем за преодоляване на този недостиг и да доближим Европа до нейните хора. Това ще бъде задача, по която наистина си струва да се работи.
<SPEAKER ID="223" NAME="Silvia-Adriana Ţicău" AFFILIATION="S&amp;D">
(RO) През юни 2009 г. Европейският съвет призова Европейската комисия да подготви и да представи до края на 2010 г. стратегия за Дунавския регион.
<P>
Европейската комисия и държавите-членки следва да приемат обща европейска стратегия, която ще съчетава настоящи инициативи относно Дунав и ще засили значението на реката като част от политиките на Европейския съюз. Стратегията за Дунавския регион следва да бъде съсредоточена върху общи цели и проекти в областта на транспорта, енергетиката, околната среда и културното сътрудничество.
<P>
Миналата година комисията по транспорт и туризъм на Европейския парламент организира делегация до Дунавския регион, за да разкрие потенциала, който предлага тази река, и да го подкрепи като част от политиките на ЕС. Едно от основните заключения, направени от делегацията, беше за създаване в Европейския парламент на междупарламентарна група за популяризиране на река Дунав. Създаването на междупарламентарната група помага на Европейския парламент да потвърди своя ангажимент да участва и активно да подкрепя разработването на стратегия за Дунавския регион, както и нейното прилагане.
<SPEAKER ID="224" NAME="Teresa Riera Madurell" AFFILIATION="S&amp;D">
(ES) Г-н председател, искам да насоча вниманието на Парламента към факта, че на 27 септември беше отбелязан тридесетият Международен ден на туризма, проведен под мотото "Туризъм - да отпразнуваме разнообразието", в момент, когато всички ние се надяваме на бързо влизане в сила на Договора от Лисабон, който включва туризма като нова област на действие на Европейския съюз.
<P>
Едно от предизвикателствата на сектора е да се обогати асортиментът на събитията в туризма, предлагани в целия свят, без дискриминация.
<P>
Както се посочва в Декларацията от Монреал, достъпът до туризъм и отдих за целия свят непременно означава участие в борбата срещу неравенството и изключването на хора с различна култура, с ограничени средства или възможности, или на тези, които живеят в развиващите се страни.
<P>
Парламентът е осъществил тази амбиция в пилотен проект за социален туризъм, който Комисията ще разработи тази година. Друга причина за действията на Парламента е, че социалният туризъм помага за повишаване на равнището на заетост чрез борба срещу сезонния характер на сектора, който е един от основните му проблеми, и укрепва равенството, създава повече работни места и работни места в по-дългосрочен план.
<P>
Госпожи и господа, това е нашата цел.
<SPEAKER ID="225" NAME="María Paloma Muñiz De Urquiza" AFFILIATION="S&amp;D">
(ES) Г-н председател, само преди няколко часа в Херат в Афганистан беше убит Cristo Ancor Cabello. Той беше испански войник от Международните сили за поддържане на сигурността, действащи с мандат на ООН, в които войници от най-различни националности изпълняват една много трудна задача за подобряване на условията на живот и сигурността на гражданското население на Афганистан, което заслужава нашата благодарност.
<P>
Г-н председател, аз Ви моля да предадете на неговото семейство съболезнованията на Европейския парламент, както и нашата подкрепа и съчувствие към неговите колеги, сред които има петима ранени.
<P>
Г-н председател, аз искам също така да добавя, че испанското правителство поддържа твърдия си ангажимент да гарантира сигурността на всички войски, изпълняващи мирни мисии, разположени в чужбина, не само в Афганистан, но и на други места в света.
<SPEAKER ID="226" NAME="Vasilica Viorica Dăncilă" AFFILIATION="S&amp;D">
(RO) Последните два кръга на разширяване на Европейския съюз донесоха многобройни ползи както за старите, така и за новите държави-членки, като същевременно поставиха и редица предизвикателства.
<P>
Две години след присъединяването си към Европейския съюз Румъния е една от държавите с най-нисък коефициент на успеваемост по отношение на достъпа до европейските фондове. Процедурата за достъп до европейските средства е доста сложна и неразбираема. Структурните и кохезионните фондове предоставят финансови лостове, които могат да улеснят икономическото възстановяване, особено по време на настоящата криза.
<P>
На фона на тази обстановка считам, че ние се нуждаем от прости правила за достъп до структурните фондове, така че европейските средства да могат да достигат до бенефициерите във възможно най-кратък срок. Трябва да се обърне специално внимание на отстраняването на всички трудности, които пречат на достъпа до фондовете на Общността и подтикват хората да се отказват от получаване на финансова подкрепа от ЕС.
<P>
Ние трябва да насърчаваме усилията на европейско равнище с цел опростяване на процедурите за достъп до средствата, определени за Румъния, за да ускорим тяхното отпускане и бързо усвояване.
<SPEAKER ID="227" NAME="Председател">
С това разглеждането на тази точка от дневния ред приключва.
<P>
(Заседанието, прекъснато в 20,40 ч., се възобновява в 21,00 ч.)
