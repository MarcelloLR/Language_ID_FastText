<CHAPTER ID="010-01">
1. Случаят на Ai WeiWei в Китай (гласуване)
<SPEAKER ID="343" NAME="Председател">
Следващата точка е разискването относно шестте предложения за резолюция относно случая на Ai Weiwei в Китай.
<SPEAKER ID="344" NAME="Guy Verhofstadt" LANGUAGE="EN">
Г-н председател, за първи път взимам участие в провеждано в четвъртък следобед разискване, затова считам, че има какво да науча за Председателския съвет по отношение на по-интересното провеждане на пленарна сесия.
<P>
Доволен съм, че този въпрос беше включен в дневния ред, защото случаят на г-н Ai Weiwei е доста драматичен, тъй като последната информация, с която разполагаме, показва със сигурност, че китайските органи нямат никакво намерение да го освободят. Най-доброто, което можем да направим, е да одобрим неотложната резолюция, която съгласувахме заедно, така че да можем да окажем по-силен натиск върху китайските органи.
<P>
Трябва да ви призная, че имам своите съмнения, че тази резолюция ще промени нещо по отношение на китайската комунистическа партия и китайските органи. Това, което ние и китайците всъщност правим по отношение на правата на човека, е надиграване. Ние говорим за правата на човека, те заявяват, че ще отворят диалог и ние мислим, че нещата са се променили. Нищо няма да се промени. Това е реалността. Първо беше случаят с носителя на Нобелова награда за мир, който не можа да присъства на срещата в Осло. Сега е налице случаят с г-н Ai Weiwie, който е известен художник и е един от последните дисиденти, който имаше възможността да каже нещо.
<P>
Единственото, което можем да кажем, е да осъдим в неотложна резолюция това, което се случва. Във всеки случай аз се надявах, че можем да попитаме защо следва да продължаваме нашето участие във форуми, организирани от Китайската комунистическа партия с нашите политически партии. Изразявам съжаление, че липсва достатъчна подкрепа от страна на другите групи, за да постигнем съгласие по отношение на това. Можеше поне да се договорим за принципа да не продължаваме да участваме във форуми с Китайската комунистическа партия, ако г-н Weiwei, както и други дисиденти, не бъдат освободени. Най-малко по тази причина се надявах на подкрепа от всички групи тук - наред с внесените от Зелените изменения, дори и ако най-добрите от тях бяха премахнати. Да, вярно е, те внесоха фантастични изменения и премахнаха най-добрите от тях! Добре, не беше по тяхна вина, но очевидно по вина на други.
<P>
(Прекъсване от председателя)
<P>
Може и да съм надвишил с минута обичайното си време за изказване, но в случая на г-н Ai Weiwei очевидно на него ще му отнеме повече от десет години. Ако можем да се изкажем в подкрепа на някого, който може да бъде в затвора в продължение на години, една минута повече не е твърде много, г-н председател!
<SPEAKER ID="345" NAME="Bernd Posselt" AFFILIATION="PPE">
(DE) Г-н председател, не знам колко често присъства г-н Verhofstadt. Исках да го запитам дали не следва, може би, да присъства по-често, тъй като тогава ще види, че тук сесиите винаги са доста интересни. Наистина е достойно за съжаление, че има хора, които не присъстват, но това е нещо, което може да се промени. Заседанията са изключително интересни.
<SPEAKER ID="346" NAME="Rui Tavares" LANGUAGE="PT">
Г-н председател, госпожи и господа, съвсем ясно помня първия път, когато видях творба на китайския творец Ai Weiwei. По това време, някъде през 2000 г., водех лекции по история на изкуството в Лисабон, и там, в една антология на съвременните художници, беше поместен неговият полилей с големината на стая, преобърнат и счупен. Изглеждаше едновременно изключително красив и донякъде трогателен и тъжен. Това изображение по някакъв начин отразява един образ на Китай: способен да се покаже като разкошен, богат, развит и да представи себе си пред света, както по време на церемонията по откриване на Олимпийските игри. Китай е изискан, но има нещо наистина разбито в своята същност. Това нещо са волята, свободата на словото и самият дух на китайския народ.
<P>
Днес сме се събрали, за да обсъдим случая на твореца, г-н Ai Weiwei, и да изискаме от китайските органи той да бъде освободен, да му позволят да говори с адвоката и съпругата си и да отправят своите обвинения, ако изобщо разполагат с такива, а не изфабрикувани на място обвинения. Преди всичко ние сме се събрали тук да заявим, че творческият дух на този творец, неговото въображение и чувство за хумор ще пребъдат след тези на неговите тъмничари.
<SPEAKER ID="347" NAME="Charles Tannock" LANGUAGE="EN">
Г-н председател, отново разискваме Китай и нетърпимостта на правителство към несъгласие. Както знаем от проведеното миналия месец разискване относно проявите на вандализъм от страна на комунистическия режим спрямо древния град Кашгар, Китай енергично се опитва да потисне всеки културен израз, който не отговаря на това, което комунистическите управници считат за подходящо.
<P>
Г-н Ai Weiwei е наследник на великолепните и антични художествени традиции на Китай. Той е използвал творческия си талант и за да повиши осведомеността относно ограничените права на човека в Китай и смъртта на политическата свобода. Очевидно в Китай се наблюдава и липса на свобода на изразяване. Как иначе режимът може да обясни ареста на г-н Ai по обвинения в икономически престъпления и понеже не е изпълнил точните процедури за излитане във връзка с пътуване до Тайван. Очевидно става дума за димна завеса. Всъщност истинската причина за задържането стана ясна по късно от заплашителна уводна статия в държавния вестник "Глобал таймс" (Global Times), в която се казва, че г-н Ai ще плати цената за своята съпротива.
<P>
Ние сме отвратени от позорното отношение от страна на китайското правителство спрямо този изключителен художник. Ние в Парламента призоваваме за незабавното му освобождаване и за пореден път изразяваме съжаление, че Китай стига до такива крайности спрямо тези, които се осмеляват да говорят за своите основни права на човека.
<SPEAKER ID="348" NAME="Cristian Dan Preda" LANGUAGE="RO">
Г-н председател, преди повече от година в тази пленарна зала обсъждахме присъдата за лишаване от свобода на Liu Xiaobo. Сега обсъждаме второ лице, подписало Харта 08, което беше задържано от китайските органи.
<P>
Както вече беше споменато, Ai Weiwei не само е известен художник, но е и един от най-големите критици на комунистическия режим. Той е арестуван в неделя и няма изгледи да бъде освободен. Наистина, в допълнение към това, днес станахме свидетели на това, как китайските органи поддържат версията, че арестуването му се дължи на икономически, а не на политически причини, което очевидно е чиста лъжа.
<P>
Както е добре известно, Ai Weiwei е бил възпрепятстван да присъства на церемонията по връчването на Нобеловата награда. Неговият арест е признак на една по-широкоразпространена тенденция за потискане на активистите за правата на човека. В нашата резолюция сме включили цял списък с хора, чиито имена според мен лейди Аштън трябва да споменава при всеки удобен случай. Считам, че ние трябва да преоценим нашия диалог относно правата на човека в по-общ план.
<SPEAKER ID="349" NAME="Heidi Hautala" LANGUAGE="EN">
Г-н председател, не е съвпадение прилагането на все по-репресивни мерки срещу китайски журналисти, дисиденти, активисти за правата на човека и адвокати след или по време на сътресенията от революциите в Северна Африка. Неотдавна е била забранена употребата на думата "жасмин" в китайския интернет.
<P>
Днешната новина, която г-н Preda подчерта, е изключително важна, засега виждаме как диктатори копират едни от други и сравняват бележки. Можем да видим, че методите, които Русия използва срещу Ходорковски и Лебедев, са използвани от Венецуела и Казахстан срещу бизнесмени, които имат твърде лесен достъп до политическо влияние и които искат да сформират опозиционни партии: всички те са наказвани по обвинения в икономически престъпления. Наказването по обвинения в икономически престъпления е другото име за политически репресии. Трябва да сме наясно, че това не се е случвало често преди в Китай: това е повратен момент, който не предвещава нищо хубаво.
<P>
Важно е членовете на Европейския парламент да споменават имената на преследвани активисти, когато пътуват до Китай и по време на срещи с китайските си колеги, както и да настояват за право на посещение в затвора. Наясно сме, че много от преследваните лица са подложени на ужасни изтезания в китайски затвори, понякога и на места, които ние наричаме "черни затвори", чието местоположение е напълно неизвестно.
<P>
Това следва да напомни на всички делегации на Европейския парламент, че всички те имат правото и задължението да изпълняват дълга си по отношение на правата на човека по време на посещения в различни държави. Ние призоваваме към незабавното освобождаване на Ai Weiwei.
<SPEAKER ID="350" NAME="Ana Gomes" LANGUAGE="PT">
Изчезването на Ai Weiwei трябва да бъде разглеждано във връзка с все по-отчаяните политически репресии, които китайските органи налагат. Всичко това е провокирано от техния страх, че революционният дух на арабския свят ще зарази китайското общество. Въпреки това ЕС може да допринесе. Нарушенията на правата на човека от страна на китайските органи трябва да бъдат постоянно обсъждана тема в политическия диалог с Китай и този диалог трябва да бъде преосмислен, за да се гарантира, че има конкретни резултати, по специално по отношение на решенията на съда, които задържат активистите за правата на човека в затворите.
<P>
При преговорите относно рамковото споразумение не може да бъде пренебрегнат въпроса за правата на човека, принизявайки всичко до търговски интереси. Преследвайки своите икономически интереси, самият ЕС има отговорността да окаже подкрепа на активисти като Ai Weiwei, Liu Xiaobo и Hu Jun, които смело са се борили за неотложни политически реформи в Китай, срещу потисничеството и за правата на човека и основните свободи. Китай, като постоянен член на Съвета за сигурност на ООН, има определи задължения по отношение на правата на човека, съдържащи се в Хартата на ООН, и отговаря за тях не само пред своите граждани, но и пред останалата част на света.
<SPEAKER ID="351" NAME="Sari Essayah" LANGUAGE="FI">
Г-н председател, аз съм изключително доволна, че ние в Европейския парламент бяхме в състояние толкова бързо да добавим настоящо нарушение на правата на човека към списъка на неотложните петиции.
<P>
Както знаем, случаят на Ai Weiwei всъщност не е единственото сериозно нарушение на правата на човека, за което Китайската комунистическа партия постоянно носи отговорност, но, както вече беше споменато по-рано от г-жа Hautala, демократичното движение в Китай получи нов тласък от въстанията в Северна Африка.
<P>
През последните няколко седмици длъжностните лица засилиха наблюденията си над критици на правителството и много дисиденти, активисти и адвокати по правата на човека са били поставени под домашен арест или им е наложено полицейско задържане. Както беше заявено от "Амнести интернешънъл", арестът на Ai Weiwei е тревожен обрат на събитията при нарасналите контраудари от страна на китайските органи срещу дисиденти. Сега не можем да позволим икономически интереси да размият въпроса относно правата на човека и да попречат на призива за незабавното освобождаване на лицата, лишени от свобода поради убежденията си.
<SPEAKER ID="352" NAME="Rosario Crocetta" LANGUAGE="IT">
Г-н председател, госпожи и господа, оправданието на Пекин за ареста на художника Ai Weiwei за икономически престъпления не е убедително, нито пък е необходимо подобно грубо отношение спрямо един свободен художник дисидент. Не звучи убедително, тъй като това е един от стотиците арести на опоненти на режима и част от системните репресии срещу всички прояви на несъгласие.
<P>
В момент на избухващи въстания в арабския свят ние се връщаме назад във времето към образите на жестоко насилие на площад Тянанмън срещу млади китайци, които, както и днешните жасминени революционери, настояват за свобода и демокрация.
<P>
Китай се отвори към Запада в икономическо отношение, без обаче да обвързва производството с изискванията за безопасност на труда и опазване на околната среда, и не е в състояние да приеме демокрацията и плурализма под каквато и да е форма. Това не е намеса от наша страна във вътрешните работи на Китай, както твърдят в Пекин, а е призив от страна на мъже и жени, на движения и партии, които възнамеряват да изградят един свят без нетърпимост на всеки континент.
<P>
Правителството на Пекин следва да обърне внимание на случващото се по света, за да осъзнае, че ако не настъпят промени, историческите събития и гражданите на Китай ще променят Китай.
<SPEAKER ID="353" NAME="Kristiina Ojuland" LANGUAGE="EN">
Г-н председател, все по-често получаваме тревожни съобщения относно положението на правата на човека в Китайската народна република. В Парламента този въпрос е включен в дневния ред на почти всяка сесия. Следвайки обичайния ред на репресиите, последната вече продължи едно известно време, което може да е знак за борба за власт между реформатори и поддръжници на твърдата политика в Комунистическата партия.
<P>
Правителството на Китай направи почти невъзможен достъпа до чуждестранни сайтове, блокира употребата на криптиращ софтуер, използван за прескачане на известната в разговорните среди "велика защитна стена на Китай", възпрепятства достъпа до Googlemail увеличи броя на арестите, включително на международно известния художник и критик на режима, Ai Weiwei. Необходими са решителни действия. Затова призовавам върховния представител, баронеса Аштън, да предприеме политически ход спрямо Китай. Ai Weiwei трябва незабавно да бъде освободен.
<SPEAKER ID="354" NAME="Eva Lichtenberger" LANGUAGE="DE">
Г-н председател, Ai Weiwei беше - и това е много тъжната истина - един от последните останали смели критици на управниците на Китай. Неговият арест без съмнение беше не само върхът на цяла вълна от арести на критици на режима, но и послание към всички останали, че дори световната известност не може да им осигури защита срещу това да бъдат върнати обратно в затвора или дори да изчезнат безследно. В същото време нашите председателства постоянно биват пренебрегвани в диалога относно правата на човека, който Европейският съюз води с китайски представители на всички равнища - любезно, но все пак пренебрегвани и незачитани.
<P>
За нас възниква въпросът каква стратегия може да бъде използвана в отговор на това. Считам, че ние в нашата китайска делегация трябва да реагираме и при следващото ни посещение в Китай и да заявим напълно ясно, че също искаме да посетим тези критици на режима, че искаме да ги видим - иначе в противен случай няма никакъв смисъл да продължаваме нашия диалог относно правата на човека. Нямаме никакво желание да говорим на тухлена стена.
<SPEAKER ID="355" NAME="Paul Murphy" LANGUAGE="EN">
Г-н председател, осъждам ареста на Ai Weiwei и призовавам за неговото незабавно освобождение. Задържането му е част от най-тежките прояви на полицейски репресии в Китай от десетилетия насам. От 2008 г. досега бюджетът за вътрешната сигурност на Китай, което е невероятно, е надвишил военния бюджет. Той сега възлиза на невероятните 95 млрд. щатски долара. Това финансира огромния апарат за държавни репресии, включително над 40 000 полицаи, чиято единствена задача е да патрулират Интернет за прояви на несъгласие.
<P>
Репресията се е увеличила, защото режимът се страхува от разпростирането на революцията от Близкия изток и Северна Африка. Режимът има основания да се страхува. Революциите там показват, че надигналата се работническа класа и надигналите се бедни са по-силни и от най-бруталните репресивни мерки, от най-репресивните режими.
<P>
Необходима е цялостна борба, по-точно създаването на независими, демократични масови организации на работническата класа. Борбата срещу диктатурата трябва да е обвързана с борбата за истинска социалистическа промяна в Китай, посредством което огромните богатства и ресурси в Китай да станат демократична публична собственост, а икономиката да бъде демократично планирана да повиши жизнения стандарт на обикновените хора.
<SPEAKER ID="356" NAME="Bernd Posselt" AFFILIATION="PPE">
(DE) Г-н председател, като художник Ai Weiwei даде лица на децата, станали жертви по време на земетресението в Съчуан. Като активист за граждански права той даде лице на Харта 08. Сега той дава лица на тези хора, които са изчезнали в тъмниците и затворите на Китай - хиляди от които са анонимни. Сто от тях са известни за нас и в този Парламент. Ние трябва да дадем глас на тези хора, които отстояват правата на човека, но които временно са накарани да мълчат.
<P>
Затова съвсем ясно заявявам, че, разбира се, разискванията и диалога относно въпросите за правата на човека са необходими. Разбирам тези, които заявяват, че нямат никакво желание да продължават да говорят на тухлена стена. Ако спрем обаче, тогава диктаторите ще получат това, което искат.
<P>
Имаше един велик реформатор, Zhou Enlai. Zhou Enlai не беше демократ, но той беше китайски патриот и той отвори страната си към света. Това, от което се нуждаем, е един демократичен Zhou Enlai, който да подготви страната си за едно отваряне към демокрацията. Ако страната не успее да изпълни демократичните реформи, тя ще се окаже в положението на същата криза като тази, която изживя през 30-те години на миналия век.
<P>
От интерес за Китай е да помогне за напредъка в областта на правата на човека и ние също трябва да подкрепим и тези инициативи.
<SPEAKER ID="357" NAME="Mitro Repo" AFFILIATION="S&amp;D">
(FI) Г-н председател, художникът Ai Weiwei, който постигна международно признание, е човек, който обогати китайската култура и изкуство. Вместо да го възнагради и да се отнесе към него с уважение, Китай го заключи в затвор.
<P>
Правата на човека не са само европейска концепция: те са универсални принципи, които са в основата на човешкото достойнство. Представителите на Службата за външна дейност на Европейския съюз и делегацията на ЕС в Китай трябва да изтъкнат случая на Ai Weiwei пред китайските органи на най-високо дипломатическо равнище.
<P>
Не трябва да позволим обаче диалогът с Китай относно правата на човека да остане само на равнище на дипломатически речи. Имайки предвид нееднократните нарушения на правата на човека и провалилата се ситуация в тази област, Европейският съюз трябва да си извади заключения и да преразгледа отношенията си с Китай. Диалогът относно правата на човека не трябва да бъде просто празни приказки: трябва да бъдат предприети положителни стъпки и трябва да има последващи действия и двустранно обсъждане.
<P>
Освен това културата и изкуството са ресурс, който обогатява обществото и го води напред както тук на Запад, така и на Север, Юг и Изток.
<SPEAKER ID="358" NAME="Seán Kelly" AFFILIATION="PPE">
(EN) Г-н председател, Китай е една енигма. От една страна, той се модернизира и последва примера на много западни практики, както видяхме по време на Олимпийските игри, на които имах привилегията да присъствам, и в действителност те бяха изключително успешни. Докато в едни моменти може да се забележи западното влияние обаче, в други Китай е архаичен, по конкретно във връзка с основните права, особено свободата на мнение. Случаят на Ai Weiwei е идеален пример. Имаме световноизвестен творец, който беше арестуван на 3-ти април без реална причина. Оттогава никой не е чувал нищо за него и това, разбира се, е изцяло и напълно недопустимо. Днес, тук, призоваваме за неговото връщане при съпругата му, приятелите и сътрудниците му. Защото едно нещо е сигурно - Ai Weiwei ще бъде запомнен и известен дълго след като тези, отговорни за ареста му, са забравени.
<SPEAKER ID="359" NAME="Peter Jahr" AFFILIATION="PPE">
(DE) Г-н председател, считам, че това, което правят в този случай китайците, е преднамерена политическа провокация, или, с други думи, политическо изпитание. То има за цел да изпита силата, решителността и авторитета на демократичните държави. Това е атака спрямо правата на човека. Вярно е, че трябва да има диалог, но именно по тази причина трябва да поясним на Китайската народна република, че по-нататъшното икономическо сътрудничество трябва да бъде свързано с по-нататъшното демократизиране на тяхната страна. Затова ние настояваме за освобождаването на Ai Weiwei.
<P>
Между другото, когато диктаторите опитват да избегнат обвиняването в политически процеси, те винаги прибягват до номера с престъпленията, свързани с укриване на данъци, или икономически престъпления. Така беше в бивша ГДР, така е в Русия и, за съжаление, така е и в Китайска народна република. Затова аз категорично подкрепям настоящата резолюция.
<SPEAKER ID="360" NAME="Gesine Meissner" AFFILIATION="ALDE">
(DE) Г-н председател, първо, бих искала да изразя своето съгласие с г-н Verhofstadt. Наистина е срамно, че тези разисквания по въпросите за правата на човека, които всъщност са много важни за нас европейците, които вярваме в ценностите, се провеждат винаги четвъртък следобед, когато повечето колеги вече са си тръгнали. Искам това да бъде отбелязано още веднъж в протокола. Това е нещо, което трябва да променим.
<P>
В момента обаче, ние разглеждаме въпросите, свързани с Китай, където малко или много сме безсилни, както вече беше казано. Г-жа Lichtenberger говори за тухлена стена. Г-н Posselt, между другото, аз не считам, че наистина е в интерес на Китай - както казахте - да подпомогне пробив в областта на правата на човека. Това очевидно не е в интерес на китайското правителство, въпреки че несъмнено е в интерес на китайския народ.
<P>
Днес говорим за много хора: Ai Weiwei и Liu Xiaobo вече бяха споменати. В миналото често разисквахме как можем да допринесем за пробив в областта на правата на човека. Не става въпрос само да дадем указания на баронеса Аштън при всеки удобен случай да се изказва срещу злоупотребите с правата на човека в Китай. Всички наши външни министри и представители трябва да го правят и ние трябва да сме сплотени в действията си. Считам, че това е единственият начин в действителност да окажем малко влияние върху Китай. В противен случай, от позицията на мощна икономическа сила, Китай ще ни настрои едни срещу други и няма да постигнем каквото и да било. Това би било много лошо, особено за засегнатите хора.
<SPEAKER ID="361" NAME="Марош Шефчович" LANGUAGE="EN">
Г-н председател, задържането на китайския художник Ai Weiwei на летището в Пекин на 3-ти април, когато той се опитва да отпътува за Хонконг, съвсем оправдано привлече международното внимание. Делегацията на Европейския съюз за Китай, както и публично изявление, веднага осъдиха нарастващото провеждане на своеволни арести срещу защитниците на правата на човека, адвокати и активисти в Китай и подчерта загрижеността на ЕС по отношение на Ai Weiwei.
<P>
В момента ние не разполагаме с информация относно местонахождението на г-н Ai и бих искал днес да подчертая, че представата на ЕС за своеволни арести и изчезването на хора е такава, че тя представлява сериозно нарушение на правата на човека и във всички случаи е недопустима. Призоваваме за незабавното освобождаване на Ai Weiwei.
<P>
Освен това, както става ясно от представената пред Парламента резолюция, задържането на Ai Weiwei е само един от многото нови случаи на своеволни арести и безследно изчезнали хора в Китай. Съобщава се, че от февруари насам няколко видни китайски адвокати, които често водят делата на подсъдими в случаи, засягащи правата на човека, са били арестувани от служителите на реда и от тогава никой не ги е виждал.
<P>
Притесненията относно това, как се отнасят с тях, само се подсилват още повече след случая с продължаващия да е в неизвестност адвокат Gao Zhisheng, който, с изключение на едно кратко появяване през април 2010 г., е в неизвестност от вече две години. Върховният представител изрази своето притеснение и по отношение на докладите, основани на проведените през април 2010 г. интервюта с г-н Gao, в които се твърди, че в началото на периода на неговото изчезване той е бил задържан в изолация на различни нерегламентирани места за задържане и подложен на неприемливо отношение
<P>
Освен това се съобщава, че през последните седмици значителен брой блогъри и политически активисти или са били обвинени в престъпления, като подриване на държавната власт, или са били задържани без обвинения.
<P>
Мога да уверя Парламента, че заместник-председателят/върховният представител, Катрин Аштън, проследява много внимателно развитията и ще постави тези въпроси пред китайските органи при първа възможност, както и че ЕС ще сподели своята загриженост пред китайските органи при следващия кръг от диалога между ЕС и Китай за правата на човека, за който сме предложили дати през май. Позволете ми да подкрепя изявлението на г-жа Meissner, че това, което е нужно, е единен глас, общо послание, което да е отправено не само от институциите на ЕС, но и от всички държави-членки на ЕС.
<SPEAKER ID="362" NAME="Председател">
Разискването приключи.
<P>
Гласуването ще се проведе след малко.
