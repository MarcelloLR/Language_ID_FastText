<CHAPTER ID="013">
Състояние на европейската система за предоставяне на убежище след последното решение на Европейския съд по правата на човека (разискване) 
<SPEAKER ID="438" NAME="Председател">
Следващата точка е разискването относно състоянието на европейската система за предоставяне на убежище след последното решение на Европейския съд по правата на човека.
<SPEAKER ID="439" NAME="Сесилия Малмстрьом">
член на Комисията. - (EN) Г-н председател, решение на Европейския съд по правата на човека от 21 януари по дело M.S.S. срещу Гърция и Белгия показва ясно, че ЕС спешно се нуждае от въвеждане на обща европейска система за предоставяне на убежище и че ние трябва да подкрепим държавите-членки в изпълнението на тяхното задължение да предоставят адекватна международна закрила.
<P>
Комисията винаги е твърдяла, че в прилагането на достиженията на правото на ЕС (acquis) - а Дъблинският регламент е важен елемент от действащото законодателство на ЕС (acquis) в областта на предоставяне на убежище - държавите-членки никога не се освобождават от задължението да гарантират защитата на основните права.
<P>
Решението не засяга принципите, залегнали в основата на функциониране на Дъблинската система - да има ясна система за определяне на държава-членка, отговаряща за разглеждането на молба за убежище, да се гарантира ефективен достъп до процедурите за определяне статута на бежанец и да се предотвратят злоупотреби с процедурите по предоставяне на убежище.
<P>
Въпреки това направената от Комисията оценка на Дъблинската система показа, че има възможност за подобрение. Още през 2008 г. Комисията предложи преработен Дъблински регламент за решаване на въпроса с установените празноти. Той беше насочен към повишаване на стандартите за съответните кандидати за убежище, както и на нивото на ефективност на Дъблинската система в полза на държавите-членки.
<P>
Аз приветствам силната подкрепа на Европейския парламент за предложенията на Комисията и приканвам Съвета и Европейския парламент да работят заедно за постигане на балансиран компромис, водещ до подобрен Регламент Дъблин ІІ.
<P>
Този компромис трябва да включва също и спешен механизъм за временно преустановяване на прехвърлянията в ситуации на изключителен и особен натиск върху системата за предоставяне на убежище, като последно средство. Той ще предоставя общо, комплексно решаване на случаи, които днес се третират по дискреционен начин, по лично усмотрение, с оглед да се изгради по-голямо доверие и истинска подкрепа между дъблинските партньори.
<P>
Комисията е запозната със слабостите на гръцката система за предоставяне на убежище, която е изправена срещу изключителен натиск поради големия брой смесени миграционни потоци на гръцка територия и липсата на подходяща и функционираща национална система за предоставяне на убежище. Вече взехме мерки, за да ги прегледаме.
<P>
Комисията започна производство по неизпълнение на задължения срещу Гърция през ноември 2009 г., като посочи тревогите си относно различни разпоредби на правото на ЕС. Самата Гърция пое ангажимент да реформира своята система за предоставяне на убежище на основата на план за действия, какъвто беше представен на Комисията през август миналата година, в който са изложени незабавни и дългосрочни мерки. Оттогава в Гърция са извършени важни законодателни промени.
<P>
Едновременно с това Комисията положи значителни усилия за подпомагане на Гърция, съвместно с държавите-членки, ВКБООН и агенциите на ЕС. Тази подкрепа съчетава значителна финансова и практическа помощ за реформиране на националната система за предоставяне на убежище, управление на границите и завръщанията, и по-ефикасно използване на средствата на ЕС за управление на миграцията, както и за по-добро сътрудничество със съседните държави, по-специално Турция.
<P>
Нека да завърша, като припомня, че нашият Съюз е основан върху ценностите зачитане на човешкото достойнство, свобода, демокрация, равенство, върховенство на закона и защита на основните права. Убежището е едно от правата на човека, което Европейският съюз се е ангажирал да зачита и подкрепя. Комисията пое твърд ангажимент да работи за справедлива, ефикасна и насочена към защита обща европейска система за предоставяне на убежище. Това е най-добрият начин за съвместна подкрепа на правата на човека като един от важните стълбове в областта на свободата, правосъдието и сигурността.
<SPEAKER ID="440" NAME="Manfred Weber" LANGUAGE="DE">
Г-н председател, г-жо Малмстрьом, политиката на предоставяне на убежище е много актуален въпрос, както стана ясно от неотдавнашните случаи в Лампедуза и в Гърция. Тази тема тревожи гражданите на Европа. Ние трябва да се гордеем с това, което сме постигнали в Европа, включително нашите общи стандарти, правилното обработване на молбите за предоставяне на убежище и нашия начин за работа с деца и семейства. Трябва да се гордеем с всичко това. Европа е пространство, което предлага помощ и партньорство на хора, подложени на гонения по целия свят. Въпреки това решаващият фактор е не това, което записваме на хартия в комисиите на парламента, в Комисията и Съвета, а това, което се случва в действителност. Наскоро Белгия и Гърция бяха осъдени от Европейския съд по правата на човека за неизпълнение и неспазване на съществуващото законодателство. Това показва ясно, че процесът на правоприлагане не работи.
<P>
Бих искал да помоля Комисията да напредва по-бързо във връзка със съществуващите си планове за действие. Ние трябва да можем да въведем и изпълним по-бързо важните стандарти в рамките на Европейския съюз. В конкретния случай на Гърция бих искал да посоча, че ние имаме граница, която може да бъде осигурена от двете страни. Разочарован съм от начина, по който постъпи нашият партньор Турция в това отношение. Ние сме подписали с Турция споразумение за обратно приемане, което изисква от страната да върши много по-малко, отколкото ще трябва да върши, ако е държава-членка на Европейския съюз. Ето защо аз считам, че ние следва да очакваме от Турция да положи по-големи усилия в тази област.
<P>
Никой не оспорва нашето чувство за солидарност. Ние искаме да предоставим практическа помощ по линия на Европейския фонд за бежанци и Frontex, както в случая на Гърция, където вече се предоставя помощ, така и в случая на Лампедуза в Италия. Европейската солидарност не се поставя под съмнение. Сега тя е по-необходима от всякога.
<SPEAKER ID="441" NAME="Stavros Lambrinidis" LANGUAGE="EL">
Г-н председател, както показа решението на Съда, ние всички сме в капана на Дъблин ІІ. В резултат на неравното разпределение на отговорността, държавите-членки влязоха в спор относно това, кой е отговорен, жалби хвърчат напред-назад в продължение на години, а нещастните бежанци са като хванати в капан по средата.
<P>
Напоследък 90% от имигрантите и лицата, търсещи убежище, в Европа пристигат през Гърция. Сега с Аржентина натискът се премести към Италия. Колко дълго някои партии ще настояват с претенциите си, че това е гръцки, италиански, малтийски или кипърски проблем? Нашите граници са европейските граници. Нашата политика на развитие, нашата външна политика, или по-скоро липсата им, са европейски въпроси.
<P>
Напоследък моята страна направи огромни стъпки към подобряване на положението с предоставяне на убежище, с твърдата помощ на Европейската комисия. Това обаче очевидно не е достатъчно. Новият Дъблински регламент трябва да спре масовите завръщания в първата държава-членка. Между държавите-членки трябва да се установи истинска, принципна солидарност. Това е, за което Парламентът призова. За някои членове на Съвета е дошло времето да спрат да играят на Пилат Понтийски и да си измиват ръцете.
<SPEAKER ID="442" NAME="Cecilia Wikström" LANGUAGE="SV">
Г-н председател, решението на Европейския съд по правата на човека показва ясно, че Белгия и Гърция са нарушили членове 3 и 13 от Европейската конвенция за защита на правата на човека и основните свободи. Така и двете държави носят вина за нечовешкото и унизително отношение към афгански бежанец, търсещ убежище, тъй като той беше прехвърлен от Белгия в Гърция. За съжаление, този случай далеч не е единственият. Решението на Европейския съд по правата на човека обаче служи за прецедент и затова е важно.
<P>
Като докладчик на Парламента за преразглеждането на Регламент Дъблин ІІ, аз приветствам това решение. То показва с необходимата яснота, че всички държави-членки трябва да спрат да прехвърлят хора в Гърция, докато положението там продължава да бъде такова, каквото е сега. То също така разкрива необходимостта от европейска солидарност. Ако имаме сериозно намерение да създадем обща система за предоставяне на убежище до 2012 г., ние трябва да поделяме отговорността и да си помагаме.
<P>
Бих искала да попитам Комисията дали това решение променя гледната точка на Комисията относно Дъблинската система като крайъгълен камък на общата система за предоставяне на убежище и бих искала да знам дали Комисията има достъп до статистическите данни, сочещи основанията, на които държавите-членки основават решенията за прехвърляне. Важно е да избягваме други случаи като този.
<P>
Парламентът има ясно становище относно Дъблинския регламент и сега ние чакаме с нетърпение кога ще можем да започнем преговорите. Наши приоритети са въпросът за задържането, механизмът за солидарност, правата на малцинствата и по-строгите разпоредби относно правната защита. Очаквам с нетърпение Вашия отговор, г-жо Малмстрьом, и продължаването на нашето отлично сътрудничество.
<SPEAKER ID="443" NAME="Judith Sargentini" LANGUAGE="NL">
Г-н председател, въпросът е: и така, какво да правим сега, когато Европейският съд по правата на човека (ЕСПЧ) каза "Вие не трябва да връщате повече лица, търсещи убежище, обратно в Гърция". Министърът на правосъдието в моята страна, Нидерландия, излезе с предложение за решение. Той каза: "Ще вземем много бързи мерки, за да помогнем на гърците да наблюдават по-строго своите граници, да създадат системата си за предоставяне на убежище и тогава просто можем да изпращаме всички дъблински ищци обратно в Гърция." Разбира се, това в крайна сметка изобщо не е никакво решение.
<P>
Тъй като всички партии в Парламента, от целия политически спектър, казаха, че трябва да въведем клауза за солидарност в Дъблинската система. Ако това не стане, южните държави винаги ще имат много по-тежка работа от моята собствена страна на Северно море, на бреговете на което не пристигат толкова лодки с бежанци.
<P>
Г-жо член на Комисията, от притока на имигранти в Лампедуза можем да съдим, че дори да е способна да работи много упорито, за да наблюдава своите граници, една страна трябва да бъде подготвена и за неочаквани събития. Съгласни ли сте с групата на Зелените/Европейски свободен алианс, че сега Дъблинската система е разбита на пух и прах и кога ще можем да видим някакво раздвижване в посока към изменение на Дъблинската система? Съгласни ли сте с нас, че това, което правиш на другите, се връща при теб, и че сега северните страни са принудени да покажат солидарност?
<P>
Бих искала още да чуя Вашето мнение относно решението на Съда в Страсбург от миналата седмица, в което се казва, че броят на случаите по член 39, с други думи, молби за спиране на депортирането, са се увеличили с 4 000% миналата година, защото хората виждат, че Дъблинската система просто не работи.
<P>
Последното, което бих искала да кажа, е, че в случая между службите за морска помощ (MSS) и белгийските органи според последните данни виновни са били белгийските органи. Те трябваше да платят най-големия финансов иск. Те бяха небрежни. Кога можем да очакваме изменения в Дъблинската система, така че тези хора да не бъдат излагани повече на нечовешки условия?
<P>
(Ораторът приема да отговори на въпрос, зададен чрез вдигане на синя карта, съгласно член 149, параграф 8 от правилника)
<SPEAKER ID="444" NAME="Barry Madlener" AFFILIATION="NI">
(NL) Г-н председател, г-жо Sargentini, защо не Ви чух да казвате, че Турция е страната, която се държи лошо, като позволява на всички тези хора да влязат на първо място в Турция? Защо не Ви чух да казвате, че прекалено усложненото европейско законодателство в областта на предоставянето на убежище е нарушавано от толкова много хора, от трафиканти на хора и авантюристи, само защото е прекалено сложно. Защо не казвате това?
<SPEAKER ID="445" NAME="Judith Sargentini" AFFILIATION="Verts/ALE">
(NL) Г-н председател, благодаря Ви, че ми давате възможност да отговоря на този въпрос.
<P>
Считам, че първо трябва да потърсим собствените си недостатъци. Европа е направила бъркотия от собствената си система за предоставяне на убежище. Докато продължаваме така и докато не проявим желание да помогнем на Гърция да се отърве веднъж завинаги от проблема с лицата, търсещи убежище, и да гарантираме, че имаме еднакви процедури за оценяване дали някой наистина е политически бежанец, ние никога няма да бъдем в състояние да прехвърлим вината на други.
<P>
Съгласна съм с вас, г-н Madlener, че трафикантите на хора трябва да бъдат арестувани и че Турция наистина трябва да създаде прилична система за предоставяне на убежище, разпознаваща политическите бежанци, които не са от Европейския съюз, а отвсякъде другаде. Казвайки това, първо бих потърсила собствените си грешки и бил сложила в ред собствената си къща.
<SPEAKER ID="446" NAME="Timothy Kirkhope" LANGUAGE="EN">
Г-н председател, бих казал на г-жа Малмстрьом, че е ясно, че имаме работа с неработеща система. Това, което е ясно, е че европейските съдилища и европейското законодателство са в конфликт. Ние вече не се занимаваме със ситуация, в която се прилага закон, а която по-скоро се тълкува по нов начин.
<P>
Считам, че Европейският съюз ще бъде напълно готов да се справи с предизвикателствата на имиграцията чрез гъвкава и нюансирана система, която не е диктаторска, не чрез по-хармонизирано европейско законодателство или решения в морален аспект на европейските съдилища, а чрез солидарност, сътрудничество или добро общуване сред европейските съседи.
<P>
Трябва да помним, че освобождаване от товар на едно място не означава просто преместването му на друго. Разбира се, ние имаме задължение към другите държави-членки на ЕС и към хората, търсещи по-сигурен и свободен живот, но последното решение на Съда сочи към по-големи проблеми, които са отношенията между европейските съдилища, европейските законодатели и държавите-членки, и техния контрол върху собствените им граници.
<P>
Г-жо член на Комисията, интересно ми е да науча как Комисията се опитва да се изправи пред тези проблеми в дългосрочен план. Бихте ли уверили Парламента, че няма да прибегнем до създаване на допълнително европейско законодателство, което без съмнение в даден момент в бъдещето ще бъде отхвърлено от Европейския съд, а вместо това да ни кажете как можем ефективно да подкрепим Гърция и други държави-членки, които в настоящия момент работят под такъв натиск?
<SPEAKER ID="447" NAME="Cornelis de Jong" LANGUAGE="NL">
Г-н председател, преди всичко нека да изкажа благодарност на г-жа Малмстрьом и да я подкрепя. Миналата седмица тя с право призова държавите-членки да предприемат отново действия относно целия пакет мерки в областта на убежището. Това наистина не е въпрос на избор.
<P>
Неочакваният приток на тунизийски бежанци е ново доказателство за това. Италия се сблъсква с възможно най-голямата трудност да гарантира, че процедурите за подходящо приемане и предоставяне на убежище са спазени. Ако другите държави-членки само стоят настрана и наблюдават, ще бъде само въпрос на време Европейският съд по правата на човека да реши, че прехвърлянето в Италия на молби за предоставяне на убежище трябва да спре, както всъщност направи в случая с Гърция.
<P>
Затова в интерес на всички е да разработим процедура за спешни случаи в рамките на Дъблинската система, както Комисията наистина предложи, и бързо да въведем обвързващи споразумения при приемането и висококачествена процедура за предоставяне на убежище.
<P>
Бих искал да разбера от г-жа Малмстрьом дали счита, че съответните членове на Парламента биха могли да й окажат допълнителна помощ в убеждаването на държавите-членки да предприемат така необходимите действия. Във всеки случай тя може да разчита на моята ангажираност.
<SPEAKER ID="448" NAME="Barry Madlener" AFFILIATION="NI">
(NL) Г-н председател, Нидерландия отново трябва да разчиства бъркотиите на Гърция! Нидерландските данъкоплатци трябваше да платят милиони евро, за да спасят тази почти фалирала държава, а сега сме натоварени с две хиляди лица, търсещи убежище, от Гърция, които не ни е позволено да връщаме обратно.
<P>
Нидерландия не иска тези хора, търсещи убежище. Нидерландия е страдала достатъчно и продължава да страда от масовата имиграция и проваления мултикултурен експеримент. Нидерландия иска по-малко имигранти, които нямат перспективи, а Европа трябва да започне да следва много по-строга имиграционна политика. В противен случай Европа ще свърши като Еврабия.
<P>
Гърция обаче също е жертва на нейната лоша съседка, Турция. Затова Гърция трябва да изгради стена, за да не пуска турски емигранти и имигранти, на които Турция е разрешила да преминат през територията й. Ние, разбира се, трябва да накажем Турция за предоставяне на незаконни имигранти право да преминат в Гърция.
<P>
Накрая, европейското законодателство за предоставяне на убежище трябва да бъде много по-строго. Нека да бъдем честни: 99% от лицата, търсещи убежище, всъщност изобщо не търсят убежище, а по-благоприятни икономически възможности, като нарушават нашите закони за предоставяне на убежище.
<SPEAKER ID="449" NAME="Georgios Papanikolaou" AFFILIATION="PPE">
(EL) Г-н председател, аз ще продължа разискването със следната хипотеза: видяхме размириците в средиземноморските и арабските държави. Знаем, че много граждани на тези държави се надяват на по-добра съдба в Европа. Това вече е неоспорим факт и аз се страхувам, че хипотезата, която ще развия, скоро ще стане още един такъв факт.
<P>
Гражданите тръгват от тези трети страни за Европа. Пристигат в Лампедуза - видяхме проблемите, които възникнаха там - или се опитват да стигнат до Гърция през Турция, използвайки улеснението да не кандидатстват за виза въз основа на споразумения, каквито много от тези трети държави имат с Турция. Други отиват в Малта, някои вероятно в Португалия и Испания. След това някои от тях кандидатстват за убежище. От само себе си се разбира, че тук отново ще се приложи Дъблин ІІ. Ние знаем, че дори тогава търсещите убежище да обжалват по тези въпроси, пак ще има присъди, точно както досега, постановени от националните съдилища, преди дори да се е стигнало до решение на Европейския съд. Така че нека да не се преструваме, че нещата стоят другояче.
<P>
После има и този момент: някои са арестувани и няма да имат право на убежище. Сигурен съм, че знаете, че на основата на споразумението, по което Комисията току-що обяви края на преговорите, за да може тези, които влизат през Турция, да бъдат върнати в Турция по споразумението за обратно приемане, ние ще трябва да чакаме две години за прилагане на споразумението, плюс три години, които са преходен период за гражданите на третата държава, което прави общо пет години. С други думи, задържаните през този период, поради кризата, пред която сме изправени, ще трябва да чакат до 2016 г. или 2017 г. Турция да ги приеме обратно.
<P>
Позволете ми да кажа, че с такова управление аз се страхувам, че в момента Европа не е годна за това.
<SPEAKER ID="450" NAME="Sylvie Guillaume" AFFILIATION="S&amp;D">
(FR) Г-н председател, считам че винаги има полза да си напомняме за броя на ангажиментите, и особено този, поет през октомври 2008 г. чрез Европейския пакт за имиграция и убежище, с който беше обявено, че е време да се поемат нови инициативи за приключване на въвеждането на общата европейска система за предоставяне на убежище и така да се предложи по-високо ниво на защита в рамките на Европейския съюз.
<P>
Повече от две години след това обещание предложенията на Комисията са на масата за преговори. Не може да не се забележи обаче, че Европейската система за предоставяне на убежище и процесът на хармонизиране някак се борят да видят бял свят.
<P>
По мое мнение последното решение на Европейския съд по правата на човека е важен превратен момент. То очевидно подчертава неуспехите на гръцката система за предоставяне на убежище, но също така изпраща силно послание в момент, когато Гърция започва да реформира своята система за убежище и едновременно с това да поема други видове инициативи.
<P>
Настрана от тази конкретна ситуация обаче, решението най-общо поставя под въпрос европейската система за предоставяне на убежище като цяло, особено относно един от основните й елементи - Дъблинския регламент - и неговата главна предпоставка - равностойните национални системи за убежище в рамките на Съюза. Това решение показва как, колкото и да е парадоксално, общата европейска система за предоставяне на убежище създава един вид несправедливост както за лицата, търсещи убежище, така и за държавите-членки.
<P>
След това решение е необходимо да се вземат незабавно ясни мерки. Докато Гърция очаква въвеждането на действаща система за предоставяне на убежище, държавите-членки трябва да спрат връщането обратно в Гърция на лицата, търсещи убежище, и да използват члена от този Регламент относно правото им да поемат отговорността за разглеждане на молба.
<P>
Решението на Европейския съд по правата на човека (ЕСПЧ) също така изпраща сигнал до всички заинтересовани страни. Считам, че това решение трябва да послужи като катализатор в процеса на хармонизация и преработване, и по-специално когато става въпрос за Дъблинския регламент.
<P>
На първо място решението, разбира се, се отнася до предлагания от Комисията механизъм за спиране на прехвърлянията, за който току-що споменах. От една страна, решението на ЕСПЧ хвърля нова светлина върху този механизъм, а от друга страна, върху вътрешноевропейската солидарност. Спирането на прехвърляния би следвало да поднови обсъжданията на механизма, както споменах, при ясно посочени условия.
<P>
Второ, настрана от въпросния механизъм, спирането на прехвърлянията трябва да послужи като лост, или поне се надявам, че ще послужи, за подкрепа, по време на преговорите, на другите изменения на регламента, предлагани от Комисията, както между другото и на тези относно гаранциите, посочени в инструмента.
<P>
Накрая, спирането на прехвърлянията, постановено от ЕСПЧ, би трябвало да ни позволи да започнем да мислим за присъщото състояние на уязвимост, в което се намират лицата, търсещи убежище. То също така трябва да създаде необходимост от въвеждане на механизъм на обжалване за спиране на прехвърлянето на лица, търсещи убежище, които подлежат на прехвърляне в резултат на прилагането на Дъблинския регламент.
<P>
Днес много предупредителни лампи светят в червено и ни казват, че е време да изменим този регламент и да изградим истинска обща система за предоставяне на убежище, основана на солидарност и отговорност.
<SPEAKER ID="451" NAME="Nadja Hirsch" AFFILIATION="ALDE">
(DE) Г-н председател, г-жо Малмстрьом, днес обсъждаме решението, постановено от Европейския съд по правата на човека. В основата си то е относно Белгия, но засяга всяка държава-членка на Европейския съюз. Германия също реши да не изпраща повече лица, търсещи убежище, в Гърция.
<P>
Както спомена един от колегите, ние трябва да се попитаме дали искаме да издигнем стена около Европа или дали искаме да поддържаме и развиваме правото на убежище - нещо, което аз като либерал силно подкрепям. Това обаче означава също, че на всяко лице, търсещо убежище, трябва да дадем възможност за правилно организиран процес. Трябва да осъзнаем, че е несправедливо и израз на липса на солидарност, ако позволим южните държави да понасят сами цялото бреме. Поради тяхното географско положение тези държави са изложени на засилен приток на бежанци. Случилото се в Лампедуза се дължи на настоящите събития в Тунис. Това положение обаче продължава и местните органи по предоставяне на убежище не могат да се справят с него.
<P>
Последната либерализация по отношение на Косово също доведе до огромен приток на лица, търсещи убежище, в Германия само преди няколко седмици. Ние имахме и друг проблем с това, че в началото не можахме да обработим както трябва всички молби. Ето защо, ако наистина искаме да запазим правото на убежище, ние трябва да преструктурираме системата, за да гарантираме, че тя ще предлага по-голяма солидарност в бъдеще. Дъблин ІІ не може да продължи да съществува в настоящата си форма.
<SPEAKER ID="452" NAME="Carmen Romero López" AFFILIATION="S&amp;D">
(ES) Г-н председател, госпожи и господа, афганският гражданин, споменат в решението на Съда по правата на човека, не е бил имигрант, не е злоупотребявал със системата и не е бил жертва на трафик на хора. Освен това той не е попадал под защитата на Женевската конвенция, защото не е бил преследван. Ето защо решението е важно поради това, че създава прецедент.
<P>
Колко души може би очакват решения, след като са обжалвали отхвърлянето на молби за предоставяне на убежище? Колко души биха могли да кандидатстват за обезщетение поради забавяне в съдебните процедури? Какво би се случило, ако имаше над хиляда решения, постановени от Европейския съд по правата на човека срещу държави-членки? Какво би се случило с репутацията на Европа?
<P>
Можем ли да продължаваме да се считаме за защитници на основните права, ако към лицата, търсещи убежище, които бягат от войни, се отнасяме по-лошо, отколкото към престъпници?
<P>
Г-жо член на Комисията, лицата, търсещи убежище, може да чакат за извършване на съдебните процедури в центрове за задържане - ако са бежанци или получават субсидиарна закрила - до седем месеца, без да имат процедурни права. Това човешко ли е?
<P>
Пакетът от мерки в областта на убежището е отлаган прекалено дълго и обща система за предоставяне на убежище не съществува, г-н Weber. Нито пък всички държави-членки имат еднакви процедури. Липсва солидарност и това е причина за положението, в което се намираме.
<P>
Афганският гражданин беше обезщетен за нанесени нематериални щети, не въз основа на Дъблинския регламент, но за какво обезщетение за нематериални щети могат да кандидатстват тези, които бягат от войни и прекарват години в прехвърляне от един в друг лагер? Ние се уморихме да говорим за злоупотреба и трафиканти на хора. Няма ли да се окаже, че всъщност искаме да погледнем на нещата другояче и да отречем съществуването на ситуация, която постоянно се мъчим да отричаме? Дъблинският регламент наистина може да бъде подобрен, но е необходимо да се направи много повече. Това е неотложно, г-жо член на Комисията.
<SPEAKER ID="453" NAME="Simon Busuttil" AFFILIATION="PPE">
(MT) Г-н председател, решението на Европейския съд не осъжда толкова много Белгия или Гърция, колкото осъжда Дъблинския регламент, защото именно този регламент позволи на Белгия да прехвърли афганския гражданин обратно в Гърция. Това не е справедливо. Не е справедливо, че граничещите страни носят бремето сами, без чужда помощ, защото - нека да бъда откровен - тези държави не са там, за да действат като полицаи или граничари за останалите държави в Европейския съюз.
<P>
Ето защо след решението, постановено от Европейския съд по правата на човека, става ясно, че когато държава-членка на Европейския съюз прехвърли лице, търсещо убежище, обратно в друга държава-членка, която е под огромен натиск, това е в нарушение на Европейската конвенция за защита на правата на човека и основните свободи.
<P>
Държави като Германия и Обединеното кралство вече са започнали да признават това и са спрели прехвърлянията. Въпреки това ние се нуждаем от незабавно изменение на Дъблинския регламент.
<SPEAKER ID="454" NAME="Kyriakos Mavronikolas" AFFILIATION="S&amp;D">
(EL) Г-н председател, причината, поради която считам за необходимо да се изкажа на днешното заседание, е тази, че въпросът с Кипър и имиграционният проблем, пред който сме изправени, не беше повдигнат.
<P>
Кипър - малка държава с население половин милион души - има ежедневен приток на имигранти, от които по 30 до 50 на ден, от население половин милион, пресичат "Зелената линия" на окупираните територии.
<P>
Ние нямаме центрове за задържане за лица, търсещи убежище,. В резултат на това ако тяхната молба бъде отхвърлена, ние не можем да ги изпратим обратно до страната, от която идват. Те влизат през окупираните територии, повечето от тях унищожават документите си и в основни линии тези имигранти остават на острова.
<SPEAKER ID="455" NAME="Gesine Meissner" AFFILIATION="ALDE">
(DE) Г-н председател, г-жо Малмстрьом, ние решително не се нуждаем от стени за решаване на проблема с предоставянето на убежище. Беше направено предложение да се издигне стена, поради което реших да се изкажа. Всеки, който каже нещо подобно, изобщо не е успял да разбере европейските ценности.
<P>
За нас всичкото това се отнася до защита на основните права и правата на човека. Ние не можем да кажем за хора, които са избягали от тяхната страна и са потърсили убежище в Европа по каквато и да било причина, и за хора, които доброволно са се качили на претоварена лодка и са подложили на риск живота си: "Ние искаме да изпратим тези хора обратно преди още да са пристигнали". На нас ни трябва разумен процес на предоставяне на убежище, който да функционира правилно. Не можем да оставим южните европейски държави, в които тези хора пристигат, да се справят сами с положението. По този въпрос аз съм напълно съгласна с мнението на моята колега г-жа Hirsch.
<P>
От друга гледна точка е погрешно да се каже, че ние искаме всички тези хора да останат извън и че не ги искаме в Европа. В Европа се извършва демографска промяна и в бъдеще ние ще се нуждаем от интеграция и също така от лица, търсещи убежище, които искат да останат тук. Това не е просто въпрос на човечност, а също така и на здрав разум. По тази причина трябва да излезем с решения за бързо решаване на проблема.
<SPEAKER ID="456" NAME="Andreas Mölzer" AFFILIATION="NI">
(DE) Г-н председател, според решението, взето от Европейския съд по правата на човека, системата за предоставяне на убежище н Гърция е нечовешка. Това е така, защото взимането на окончателно решение може да отнеме до пет години. Процедурите в цяла Европа обаче отнемат много време, защото се разправят лъжи, изгарят се или се подправят документи, пренебрегват се решения и системата за предоставяне на убежище чисто и просто се експлоатира и с нея се злоупотребява. Това важи особено за случаи, когато няма реална причина за търсене на убежище и след процес, продължаващ с години, кандидатът изведнъж претендира за правото на пребиваване по хуманитарни причини.
<P>
В светлината на провалилата се система за предоставяне на убежище на ЕС ние трябва най-накрая да бъдем честни и да признаем, че ЕС не може да приема икономически мигранти от цял свят, особено когато в същото време тя харчи милиарди евро за помощ за развитие и подкрепа на демокрацията в държавите, от които идват тези хора.
<P>
Ние най-накрая се нуждаем от ясно определение на правото на убежище, което е тясно свързано с Женевската конвенция, за да сложим край на икономическата миграция. То трябва също така да включва задължение от страна на лицата, търсещи убежище, да сътрудничат в процедурата. Това ще премахне правното основание за измама по хуманитарни причини.
<SPEAKER ID="457" NAME="Salvatore Iacolino" AFFILIATION="PPE">
(IT) Г-н председател, госпожи и господа, прогресивният отказ от визите, от една страна, и скорошното повишаване на миграционните потоци, от друга страна, означава, че пакетът мерки в областта на предоставяне на убежище трябва да получи приоритет в Съвета. Ако е подкрепена от Комисията, тази инициатива би имала положителен ефект, изразяващ се в регламентиране на един сложен въпрос и утвърждаване на единна стратегия за привеждане в сила на решението, с което се занимаваме днес, а така също и предоставяне на възможност за избягване на прехвърляния като тези, които обсъждаме днес.
<P>
Очевидно е, че подкрепяме защитаването на правата на човека, въпреки че свързваме това изискване със строга проверка на изискванията. Г-жо член на Комисията, тъй като положението стана неудържимо, ние трябва да започнем да търсим определен набор от правила и ясна нормативна рамка. Това е важна мярка, която съм уверен, че с Ваша помощ може да бъде изпратена за оценяване от Съвета в рамките на разумно кратък срок.
<SPEAKER ID="458" NAME="Nathalie Griesbeck" AFFILIATION="ALDE">
(FR) Г-н председател, моят въпрос ще бъде съвсем кратък, тъй като разискването е много задълбочено и аз имам чувството, че като оставим настрана някои крайности, ние споделяме една и съща тревога.
<P>
Бих искала да попитам г-жа Малмстрьом как възнамерява да се противопостави на нетрадиционната идея за издигане на стена между Турция и Гърция, дори това да се обяснява с изключително силния натиск, на който е подложена тази държава, и дори, както някои колеги казаха, условията да са изключително трудни за онези, които се озовават в центрове за задържане.
<P>
Дори държавите-членки да са свободни да правят техни собствени планове за строителство - та било това да означава и строителство на стена, макар че е нереалистично решение - ние, европейците сме особено свързани както конюнктурно с това, което се случва на остров Лампедуза и решенията на Европейския съд по правата на човека, така и структурно - с положението на страните в Юга.
<P>
Затова е настъпило време за неотложно преразглеждане на Дъблинския регламент, за да можем да поемем обща отговорност за такива ситуации в Европа, като покажем солидарност и хуманистичен подход. Ние ще можем да постигнем това само ако създадем истинска европейска система за предоставяне на убежище - задача, която става по-спешна от всякога.
<SPEAKER ID="459" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, ценностите, върху които е основан Европейския съюз - правата на човека и основните права - не могат да бъдат поставяни на разискване. Решение на Европейския съд изисква спешно обсъждане и бързи, ефективни действия. Решението създава необходимост от разработване, определяне и изпълнение на единна стратегия и общ ангажимент. Трябва да се заемем незабавно и по най-добър възможен начин с процедурите по предоставяне на убежище.
<P>
Въпреки това Европа не може да изостави граничещите страни, които се справят сами със спешната ситуация с миграционните потоци, което се отразява не само върху тях, но чрез разширяване и върху цяла Европа. Граничещите държави не могат сами да понесат всички отговорности за разходите и организацията, необходими за справяне с молбите за предоставяне на убежище, които често изискват много време и дълго и внимателно оценяване. Тези срокове и внимателни оценки не трябва да уронват достойнството на имигрантите, които винаги и във всички случаи трябва да бъдат закриляни.
<SPEAKER ID="460" NAME="Сесилия Малмстрьом">
член на Комисията. - (EN) Г-н председател, бих искала да благодаря на всички, които участваха. Това решение е изключително интересно, но то не подкопава изцяло Дъблинската система - такава, каквато е днес. Това повече или по-малко действа и, независимо от решението, вече задължава държавите-членки да гарантират, че основните права са защитени. Въпреки това обаче, в него се посочват някои важни въпроси и по тази причина ние трябва да реформираме Дъблинската конвенция и да я подобрим.
<P>
Ето защо Комисията е предложила подобрения и аз съм много доволна да науча, че вие работите по тях и че също виждате необходимостта от въвеждане на механизъм за спешни случаи. Ние напълно ви подкрепяме в това отношение.
<P>
Ние също така трябва да ускорим нашата работа по въвеждане на обща система за предоставяне на убежище. Повечето присъстващи тук са съгласни с това и аз съм много благодарна за работата, която вършите. Най-добрият начин за постигане на това е да се продължи с работата, да се публикуват докладите и Съветът да бъде насърчен да започне да преговаря.
<P>
Днес между държавите-членки съществуват прекалено много различия, а това не води до устойчивост, В един общ Съюз с общи ценности и общо прилагане на международните стандарти и конвенции не може да има такива различия, каквито съществуват днес. Хората имат нужда да бъдат третирани по приличен начин. Ние трябва да гарантираме защита за най-уязвимите. Нуждаем се от ефективни системи, така че хората да не бъдат задържани в продължение на месеци, а понякога и години. Това е много болезнено за личността и много скъпоструващо за обществото. Трябва да подобрим това. Нека да повторя, че аз мога само да насърча вас и Съвета да продължавате да работите по задачата.
<P>
Относно Гърция Комисията върши много работа за оказване на помощ. Гръцкото правителство работи по своя план за действия, който е много амбициозен, но от самото начало стана ясно, че няма да бъде изпълнен за ден-два. Съществуват отдавнашни проблеми. Ние сме тук, за да оказваме подкрепа и фактът, че всички държави-членки участват в операцията на Frontex, но също така предлагат различни видове помощ - икономическа помощ или технически експертни знания, преводаческа помощ, административна помощ - показва, че е налице истинска европейска солидарност.
<P>
Ние трябва да помогнем на Гърция, защото тя се намира под изключителен натиск, а това също е и европейско предизвикателство. Разбира се, Гърция носи основната отговорност. Тя направи много, но трябва да направи още. Не съм убедена, че решението е ограда или стена, защото има други реформи, които са много по-важни. Ние работим също и с EASO - новата Европейска служба за подкрепа в областта на убежището във Valletta, а сега работим с ВКБООН.
<P>
Накрая, Турция се прояви като конструктивна и готова на сътрудничество. Ние завършихме окончателно преговорите за споразумение относно обратно приемане след осем години. Надявам се, че държавите-членки ще го приемат на следващото заседание на Съвета през другата седмица.
<P>
Относно цифрите, за които попита г-жа Wikström, цифрите, с които разполагам за периода 2009 г. и 2010 г., показват, че е имало 16 328 молби за поемане на отговорност или за връщане на имигранти, насочени от държавите-членки към Гърция. От този брой 12 638 (77%) бяха приети. Въпреки това държавите-членки изпълниха едва 2 251 от прехвърлянията, което е малко под 14%.
<P>
Бих искала да ви благодаря отново за вашата подкрепа за работата, която се опитваме да свършим по пакета мерки в областта на убежището. Законодателните актове са внесени за разглеждане. Нека да продължим да работим заедно - Комисията, Парламентът и Съветът - за да свършим работата във възможно най-кратък срок, така че накрая да разполагаме с обща европейска система за предоставяне на убежище.
<SPEAKER ID="461" NAME="Председател">
Разискването приключи.
