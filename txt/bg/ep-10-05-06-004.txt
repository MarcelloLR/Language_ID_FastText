<CHAPTER ID="004">
Масови прояви на жестокост в Jos, Нигерия, през януари и март (разискване)
<SPEAKER ID="051" NAME="Председател">
Следващата точка е изявлението на Комисията относно масовите прояви на жестокост в Jos (Нигерия) през януари и март.
<SPEAKER ID="052" NAME="Оли Рен">
член на Комисията. - (EN) Г-н председател, научихме с голяма тъга, че президентът Умару Муса Ярадуа е починал вчера. Той имаше голям принос за политическия и демократичния живот на Нигерия и чрез политиката си допринесе за стабилността особено подрайона на Западна Африка.
<P>
Съгласно Конституцията изпълняващият длъжността президент Джонатан автоматично става действителен президент. Разбрахме, че той ще се закълне скоро, по възможност още тази вечер, пред министъра на правосъдието на Нигерия. На свой ред се очаква той да назначи вицепрезидент от северната част на държавата, което предизвиква нови спекулации на политическата сцена в Нигерия.
<P>
Европейският съюз е партньор на Нигерия и продължава да оказва силна и конструктивна подкрепа през последните тежки месеци на политическа несигурност. Жестоките конфликти в Jos и околните села през януари и март тази година, в които стотици граждани са убити или тежко ранени, бяха особено опустошителни. Хиляди останаха без дом и в момента са в лагери.
<P>
Напълно споделям опасенията, изразени от колегите в залата по отношение на масовите прояви на жестокост в Jos, и искам да ви уверя, че те предизвикаха решителен отговор от страна на ЕС.
<P>
Веднага след появата на новини за събитията през януари и март Комисията влезе в контакт с Международния червен кръст в Нигерия и с други местни агенции, които потвърдиха, че хуманитарните потребности на повечето жертви са удовлетворени и че болниците са в състояние да се справят с притока на пострадали. ЕС беше сред първите международни партньори на Нигерия, които изказаха публично мнението си за насилието.
<P>
През януари върховният представител/заместник-председател Катрин Аштън направи съвместно изявление с Хилъри Клинтън, Дейвид Милибанд и Бернар Кушнер, в което изразиха дълбоко съжаление от насилието и трагичната загуба на човешки животи. Всички държави бяха призовани да покажат сдържаност и да потърсят мирни средства за преодоляване на различията, а федералното правителство да изправи на съд извършителите на насилието. ЕС излезе с нови декларации относно Нигерия през февруари и март; заедно с министерството на външните работи на Нигерия предприеха дипломатически ход за осъждане на най-новите прояви на насилие.
<P>
ЕС поиска от федералното правителство на Нигерия да проведе пълно разследване на причините за най-новите прояви на насилие и да изправи извършителите пред съда. През последните 10 години жестоките конфликти причиниха смъртта на над 14 000 души в Нигерия и оставиха над три милиона вътрешно разселени лица.
<P>
Не е възможно да поставим мюсюлманските или християнските общности в ролята на агресор или на жертва, тъй като исторически, за съжаление, са били и двете. Ясно е обаче, че конфликтът винаги засяга изключително бедни хора. Конфликтите, представяни като религиозно мотивирани, често са предизвикани от други причини, включително конфликти между традиционни владетели, борби между общностите за земи и ресурси, политически междуособици и напрежение между държавата и федералните органи. Религиозните различия често разпалват и задълбочават съществуващите различия, което води до по-големи сблъсъци.
<P>
Мерките, предприети от ЕС в Нигерия, съчетават дипломация и дългосрочно сътрудничество за развитие. Съгласно ЕФР подкрепяме сътрудничеството за развитие в Нигерия. Двете най-важни области са мирът и сигурността, управлението и правата на човека. Също така активно насърчаваме мира и сигурността чрез редовен политически диалог с Нигерия в рамките на споразумението от Котону и водим редовен диалог с Нигерия относно правата на човека и демократичните принципи, включително относно етническата, религиозната и расовата дискриминация.
<P>
В заключение, считам, че е от съществено значение да продължим да следим внимателно въпроса за продължаващото насилие между общностите в Нигерия. Предлагам да му бъде отдаден приоритет в диалога по време на следващата среща на министрите от ЕС и Нигерия през есента тази година.
<SPEAKER ID="053" NAME="Gay Mitchell" LANGUAGE="EN">
Г-н председател, присъединявам се към съболезнованията, отправени от г-н Рен към народа на Нигерия за смъртта на президента Умару Муса Ярадуа.
<P>
Скорошните прояви на насилие в Нигерия показват, че проблемът, пред който е изправена държавата, е по-голям. Събитията от Jos, град, в който насилието има дълга история, са много тревожни. Градът се намира между мюсюлманския север и християнския юг, факт, който кара мнозина да смятат, че проявите се дължат единствено на религиозна омраза.
<P>
В предложението ни за обща резолюция призоваваме за по-задълбочено проучване на причините за конфликта. Като ирландец знам, че прекалено дълго хората говореха за конфликта в Северна Ирландия като за конфликт между католици и протестанти, докато в действителност той беше много по-нюансиран и в основата му бяха залегнали много по-сериозни проблеми, включително свързани с гражданските права.
<P>
Задължително следва да избягваме твърденията, че жестоките убийства са резултат единствено от религиозна омраза. Има социални, политически и икономически фактори, които трябва да разгледаме, преди да стигнем до заключения. Етническото противопоставяне между народите хауса и бером, също трябва да бъде признато като фактор в насилието. Убийствата са сходни по метод и последици с предишни сблъсъци от 2001, 2004 и 2008 г. Насилието е използвано в миналото за уреждане на различия и за пореден път триумфира над диалога.
<P>
Изключително разочароващо е, че в държава като Нигерия, която е осмият по големина производител на петрол в света, толкова голяма част от населението живее под прага на бедността. Само чрез гарантиране на мира и сигурността, демокрацията и политическата стабилност Нигерия може да се измъкне от бедността и да създаде благосъстояние и социална справедливост, които на свой ред ще накарат хората да се откажат от насилието като метод за решаване на конфликти.
<P>
Настоятелно призовавам Комисията да продължи диалога с Нигерия съгласно споразумението от Котону, да проучи основните причини за конфликта и да окаже нужното съдействие да се гарантира, че проявите на жестокост няма да се повторят.
<SPEAKER ID="054" NAME="Thijs Berman">
от името на групата S&D. - (EN) Г-н председател, групата на Прогресивния алианс на социалистите и демократите в Европейския парламент се присъединява към изказаните от г-н Рен съболезнования след смъртта на нигерийския президент Умару Муса Ярадуа.
<P>
Насилието между мюсюлманското и християнското население в Jos, Нигерия през януари и март тази година показва напрегнатото и взривоопасно състояние на региона. Макар явната причина да изглежда религиозна, трябва да се съсредоточим и върху други основни причини, както колегата Gay Mitchell правилно отбеляза. Най-важното е, че регионът страда от ограничени ресурси и неравни условия за достъп на различните групи до тях. Борбата за плодородна земеделска земя също е важна причина за жестоки конфликти между християнски и мюсюлмански заселници. Местните земеделски стопани се чувстват застрашени от заселниците, които търсят паша за добитъка си.
<P>
Затова призоваваме за по-задълбочено проучване на причините за конфликта. Ако не се направи нищо по отношение на бедността и дискриминацията, сблъсъците ще продължат. Това означава, че населението се нуждае от равни възможности и равен достъп до основни стоки, като подходящо образование и достъп до политическа власт. Дългосрочно и трайно решение може да се намери само ако всички фактори бъдат взети под внимание. Призоваваме за справедливо и прозрачно съдебно преследване на извършителите на насилието, но сме шокирани, че местните управляващи заплашват да екзекутират затворниците със смъртна присъда само за да облекчат пренаселеността на затворите в Нигерия, където хората трябва да чакат с години, преди да бъдат изправени пред съдия. Нигерийските губернатори ще постъпят по-добре, ако се заемат с множеството основни проблеми в системата на наказателното правосъдие. Само по този начин извършителите на насилието ще бъдат изправени пред справедлив и прозрачен процес.
<SPEAKER ID="055" NAME="Charles Goerens" LANGUAGE="FR">
Г-н председател, току-що научихме за смъртта на Умару Муса Ярадуа. От името на моята група, аз също искам да изкажа нашите съболезнования за преждевременната смърт на президента на Нигерия.
<P>
Смъртта му идва в момент, когато разделението между мюсюлмани и християни е особено страшно. Убитите в региона на Jos 200 християни са причината за настоящата резолюция. Колкото и да обсъждаме това варварство, забелязваме, че за пореден път то очевидно се корени в религиозното разделение. Забелязваме също така, че за пореден път бедността не помага по никакъв начин. Тя е резултат, наред с другото, и от неспособността на политическите органи да се справят с корупцията. Можем също така да споменем, за пореден път, конфликтите за оскъдните природни ресурси, по-конкретно за плодородната земя в региона, както и изменението на климата, което също изостря факторите, които току-що изброих.
<P>
Какво може да направи Европейският съюз при тези обстоятелства?
<P>
Разбира се, може да цитира член 8 от Споразумението от Котону за активизиране на диалога с политическите органи на държавата. Ще го направим.
<P>
Можем също да осъдим проявите на жестокост. Ще го направим в настоящата резолюция.
<P>
Можем, разбира се, да изразим съжаление от факта, че тази богата държава - водещият износител на петрол в Африка - не е в състояние да инвестира богатството в борба с бедността.
<P>
В действителност можем да направим всичко необходимо, можем да осъждаме всичко това отново и отново. Считам, че има искрица надежда и Нигерия сама трябва да поведе държавата обратно в правия път. Временно изпълняващият длъжността президент, Гудлък Джонатан, притежава всички качества, които са му необходими да се справи смело с изброените проблеми.
<P>
Възстановяването на държавата зависи от самата нея и считам, че хората от неговия калибър са рядкост. Следва да му пожелаем късмет и прозрачност и да подкрепим изключителната личност, която е временно изпълняващ длъжността президент на държавата.
<SPEAKER ID="056" NAME="Nicole Kiil-Nielsen" LANGUAGE="FR">
Г-н председател, групата на Зелените/Европейски свободен алианс също се присъединява към изказаните от колегите съболезнования.
<P>
Подкрепяме изцяло резолюцията относно масовите прояви на жестокост в Нигерия, които, за съжаление, представляват само един аспект от мрачната картина на състоянието на правата на човека в държавата.
<P>
Бих искала, за времето, с което разполагам, да обърна внимание на затворите в Нигерия, които са пълни с лишени от свобода, чиито права са нарушавани системно. Както разкри доклад на "Амнести интернешънъл" от 2008 г., 65% от затворниците в държавата не са осъдени за престъпление. Някои чакат да бъдат изправени пред съда от 10 години.
<P>
Проблемите са такива, че Нигерия няма друг избор, освен да ги признае и да обещае да реформира системата. Ние все още чакаме тази реформа.
<P>
Насочвам вниманието към затворите, тъй като сегашната ситуация още веднъж ни напомни за това колко незначителна стойност се придава на живота на човека в Нигерия, а още по-малко в затворите.
<P>
Националният икономически съвет на Нигерия обяви своето намерение да екзекутира затворниците със смъртни присъди, за да облекчи пренаселеността в затворите: убийства за намаляване на пренаселеността на затворите. Няма нищо по-шокиращо, особено когато е сигурно, че много от затворниците със смъртни присъди са невинни и повечето от тях не са имали право на справедлив съдебен процес, и особено след като през февруари 2009 г. нигерийският федерален министър на външните работи обяви пред ООН, че държавата му прилага de facto мораториум върху смъртното наказание.
<P>
Ето защо по време на гласуването ще внеса устно предложение за осъждане на това намерение на няколко нигерийски управници.
<SPEAKER ID="057" NAME="Peter van Dalen">
от името на групата ECR. - (NL) Г-н председател, аз също искам да изкажа съболезнованията на моята група към нигерийския народ за смъртта на техния президент.
<P>
Г-н председател, проявите на жестокост в и около Jos не подлежат на описание и, за съжаление, не са изолирани случаи. Те ще продължават в бъдеще, освен ако не се направи нещо. Насилието още избухва почти всеки ден и християните, по-конкретно, са потърпевшите.
<P>
Нигерия трябва да направи четири неща. Първо, незабавно трябва да започне независимо разследване на ролята на армията, която очевидно не успя да осигури ефективна защита на гражданите. Второ, трябва да изправи извършителите пред съда. Подобни ужасни прояви не могат да бъдат толерирани. Трето, трябва да насърчи диалога между етническите и религиозните групи. Четвърто, трябва да потърси решение за справяне с напрежението между различните групи от населението, които претендират за едни и същи земи.
<P>
Европа трябва да помогне на Нигерия с тези мерки, разбира се, но също така трябва да окаже натиск върху държавата, защото нарастващото насилие категорично трябва да бъде спряно.
<SPEAKER ID="058" NAME="Marie-Christine Vergiat" LANGUAGE="FR">
Г-н председател, госпожи и господа, присъединявам се към току-що изказаните от колегите съболезнования към нигерийския народ за смъртта на техния президент.
<P>
Конфедеративната група на Европейската обединена левица - Северна зелена левица няма да гласува в подкрепа на предложението за обща резолюция, представено ни днес, и отказва да бъде свързвана с него.
<P>
В действителност считаме, че резолюцията, обратно на някои от твърденията, които току-що чух, не е насочена към справяне с причините за продължаващото насилие в държавата и ги разглежда само частично, макар да осъждаме насилието и да призоваваме извършителите да бъдат изправени пред съда.
<P>
Нигерия е голяма африканска страна, с богата светска история и със своите 140 милиона жители засега е най-гъсто населената държава на континента. Можем дори да кажем, че тя следва да е богата държава, тъй като на нейна територия са открити петролни залежи. Размерът на нейния БВП я поставя на второ място в Африка след Южна Африка и преди Алжир. Въпреки това по-голямата част от населението й живее под прага на бедността и тя е единствената богата на петрол държава в света с бюджетен дефицит.
<P>
Най-ироничното е, че Нигерия внася почти всички петролни продукти, необходими на икономиката й, заради недостатъчен капацитет за рафиниране. Трябва да отбележим, че трите й основни рафинерии не работят и, още по-лошо, производството на петрол е намаляло значително през последните години в резултат от постоянните нападения срещу петролните инсталации.
<P>
Защо Нигерия е в това положение?
<P>
Защото тази държава е ясен пример за завземането на ресурсите на Африка от страна на някои международни компании, в случая петролни, и по-конкретно от страна на една компания, която използва 40% от петрола на Нигерия, в съучастие с някои от нашите правителства.
<P>
Тези компании подчиняват правителства на своите потребности и за сметка на потребностите на населението на държавата. Делтата на Нигер, флората и фауната на която някога са били сред най-красивите в света, се превърна в истинско бунище. Това е така не само заради добива на нефт, но и защото всеки месец 500 контейнера с най-различни токсични отпадъци влизат в пристанището и се оставят на големи открити бунища.
<P>
Нигерия е една от най-корумпираните държави в света. Спонсорите на последователните хунти са измъкнали повече от 325 млрд. долара от 400-те млрд. долара, които петролът е донесъл на държавата. Къде са тези пари? В банкови сметки в Швейцария, Обединеното кралство и Франция.
<P>
Аз лично намирам положението за нетърпимо и считам, че настоящата резолюция не отговаря съразмерно на предизвикателствата като израз на международната солидарност на Европейския съюз към Африка.
<SPEAKER ID="059" NAME="Fiorello Provera" LANGUAGE="IT">
Г-н председател, госпожи и господа, знаем колко трудно е мирното съвместно съществуване на различните религиозни групи в Нигерия, по-конкретно отношенията между християните с различни вярвания и мюсюлманите. Както ни напомня резолюцията, която ще гласуваме, положението е изключително критично: повече от 14 000 души са убити в религиозни и етнически конфликти след края на военното управление през 1999 г. Говори се за над 500 смъртни случая през последните три месеца.
<P>
За съжаление, Нигерия не е единствената държава, където има конфликти и напрежение между религиозните групи. Затова би било хубаво всяка година да се изготвя доклад на Европейския парламент относно религиозната свобода в света, който отговаря по структуриран начин на проблема, който е от основно значение за стабилността на много държави. Искам да спомена изказване на г-н Рен, когото аз лично уважавам, че Нигерия е много бедна страна: това не е вярно, Нигерия е много богата страна, но страда от корумпирана и неспособна управляваща класа, която ограбва ресурсите на държавата, оставяйки милиони бедни.
<P>
Оттук следва, че това е истинският проблем и социалното и икономическо обновление на държавата, както и на много други африкански страни, зависи от наличието на нова управляваща класа, която подхожда съвестно към потребностите на гражданите.
<SPEAKER ID="060" NAME="Hans-Peter Martin" AFFILIATION="NI">
(DE) Г-н председател, след предстоящото Световно първенство по футбол в Южна Африка фокусът на политиката ни за Африка отново ще бъде насочен към Нигерия. Тя е голяма, богата държава с огромни социални неравенства. Разбира се, тя се оказва и на кръстопът между китайския и европейския маршрут към глобализацията. Изразявам твърдо убеждение, че трябва да останем на европейския път, което означава да се изправяме срещу злоупотребите и нарушенията на правата на човека и да превръщаме в наши партньори лишените от свобода, вместо корумпираните лидери на някои клики и групи в правителството, които ни предлагат краткосрочни ползи. В такъв случай трябва да подкрепим резолюцията, както и казаното от г-жа Vergiat. Резолюцията стига достатъчно далеч, но е важно ЕС да подкрепя правата на човека. Не трябва да толерираме намеренията на Китай за Нигерия и незачитането от нейна страна на правата на човека.
<SPEAKER ID="061" NAME="Mario Mauro" AFFILIATION="PPE">
(IT) Г-н председател, госпожи и господа, насилието не решава конфликтите, а само утежнява трагичните им последици. Освен че е погрешно, неморално, несправедливо и нехуманно, насилието не си струва: не е изгодно. То е най-малко ефективният начин за намиране на решение на проблемите, които засягат целия регион, защото ако това, което провокира насилието между християнското малцинство и мюсюлманите, не е само религиозен фундаментализъм, но и липса на икономическо развитие, което води до недоволство и напрежение между различните етнически групи, тогава Европейският съюз, заедно с Африканския съюз и цялата международна общност, трябва да накара федералното правителство в Нигерия (което е отговорно до голяма степен за сегашното положение) да разбере, че поощряването на цивилизованото и мирно съжителство между различните етноси и групи в държавата е печелившо за всеки и за цялото население.
<P>
Освен въвеждането на подходяща система за разследване, каквато мнозина изискват, и преследването на отговорните за ужасяващите кръвопролития през последните месеци - смея да кажа през последните години - е необходимо да се поеме всяка възможна инициатива в подкрепа на междуетническия и междурелигиозния диалог, от една страна, и от друга страна, както мнозина предлагат, да се формира нова управляваща класа.
<P>
Надяваме се с настоящата резолюция окончателно да покажем, че решението на конфликтите, особено за държава, толкова богата на суровини - най-вече на петрол - колкото Нигерия, означава подобряване на достъпа до ресурсите и на тяхното разпределение и считам, че споразумението, подписано на 12 декември 2009 г между Федерална република Нигерия и Европейската комисия, може да даде голям тласък в тази посока.
<P>
Следователно днес сигурността лежи в основата на безбройните проблеми в държавата и главната заплаха не е самият конфликт, а причините, които го създават и пораждат: именно в тази насока са необходими действия, за да се помогне на Нигерия по пътя й към истинско икономическо и демократично развитие.
<SPEAKER ID="062" NAME="Corina Creţu" AFFILIATION="S&amp;D">
(RO) Аз също искам да се присъединя към изказаните съболезнования към нигерийския народ, чийто президент почина миналата вечер.
<P>
За съжаление, в резултат на това се добавя нов рисков фактор към вече съществуващото напрежение: загубата на централна власт в държава, силно засегната от насилие. Както знаете, в началото на тази година бяха избити повече от 300 мюсюлмани. По-малко от два месеца по-късно подобен брой християни бяха убити само за два часа. За момента единствено присъствието на армията по улиците отлага плановете на някои християни и мюсюлмани за отмъщение.
<P>
Според мен основният проблем точно сега е как да се запази редът, така че да се предотвратят нови прояви на жестокост. С оглед на това считам, че е необходимо международно присъствие. Второ, налице е проблемът с безнаказаността, който е общовалиден за конфликтните зони в Африка. Когато все по-голям брой масови престъпници биват задържани и съдени, ще видим спад в равнището на насилие. Международната общност трябва да бъде специално включена отново. Тя доказа, че е чувствителна към проблемите на Балканите и Близкия изток, но си затваря очите за страданията в Африка.
<SPEAKER ID="063" NAME="Charles Tannock" AFFILIATION="ECR">
- (EN) Г-н председател, спомням си как като дете видях ярките снимки по телевизията от ужасяващата гражданска война в нигерийския район Биафра. Четиридесет години по-късно, за съжаление, изглежда нищо не се е променило. Ужасяващите изображения от Jos, където стотици невинни хора са посичани в акт на варварство, ни напомнят, че Нигерия е хронично нестабилна държава.
<P>
Етническото, религиозното, по-конкретно между християни и мюсюлмани, племенното, културното и икономическото напрежение изглежда е ендемично в Нигерия. Сегашната несигурност след вчерашната смърт на президента - изпращам моите съболезнования на нигерийския народ - неизбежно ще доведе до борба за власт и последващо засилване на нестабилността на тази голяма африканска държава. Затова съм загрижен за способността на Нигерия да продължи да бъде единна държава в дългосрочен план. Някои, включително независимият президент на Либия Кадафи, предлагат Нигерия да бъде разделена на две. Несъмнено Судан, друга държава, разделена на мюсюлмански север и християнски юг, изглежда готова да се раздели на две през следващата година. Това вероятно разделение ще създаде прецедент, показващ че колониалните граници в Африка вече не са неприкосновени, което повдига много интересни въпроси за бъдещето на Африка.
<SPEAKER ID="064" NAME="Joe Higgins" AFFILIATION="GUE/NGL">
- (EN) Г-н председател, ужасяващото клане в нигерийския щат Плато през януари и март остави стотици невинни жертви и най-вече много жени и деца. Въпреки че сектантските и племенните разделения са фактори за това и други ужасяващи кланета, трябва да потърсим по-дълбоко истинските причини.
<P>
Намесата в колониите и бруталното завладяване на Африка в миналото, често с възползване от обществените и племенните разделения, са оставили трайни последици. Би Би Си наскоро обяви, че макар насилието да е между мюсюлмани и християни, анализаторите сочат, че основните причини са политически и икономически, сочейки крайната бедност на обикновените маси и безспорната корупцията на управляващия елит.
<P>
Нигерия е един от най-надарените държави в света от гледна точка на природни и минерални ресурси, включително петрол. За съжаление, корумпираният местен елит и чуждите мултинационални компании, включително "Шел" (Shell Oil), вземат лъвския пай от богатството, оставяйки огромната част от нигерийския народ в крайна бедност. Подкрепям колегите от Социалдемократическото движение в Нигерия, които изискват богатството на Нигерия да премине в публична собственост и под демократичен контрол на мнозинството от населението, работниците и бедните. На основата на това богатство е напълно възможно да се изгради достоен живот за всички хора в Нигерия, както и да се преодолеят обществените разделения. Алтернативата е наистина разпадането на Нигерия и продължаващи варварски ужаси.
<SPEAKER ID="065" NAME="Filip Kaczmarek" AFFILIATION="PPE">
(PL) Г-н председател, Нигерия е важна държава - много важна държава. Ето защо проявяваме интерес към случилото се на 7 март близо до град Jos.
<P>
Проблемът в централна Нигерия не е само, че убитите там са християни, тъй като през януари убитите бяха мюсюлмани. В случая на Нигерия религиозните разделения са съставени от редица други разделения, някои от които вече бяха споменати: икономическо, етническо и социално. Има обаче и други два вида разделение: историческо - защото в тази част на страната християните се считат за местни, а мюсюлманите за чужди, въпреки факта, че живеят там в продължение на две или три поколения - и дори политически различия. По правило християните подкрепят управляващата Народнодемократическа партия, а мюсюлманите обикновено подкрепят опозиционната Партия на всички националности в Нигерия. Така че има много различия и не трябва да считаме тези събития за ясни примери за религиозно преследване.
<P>
Конституцията на Нигерия гарантира свободата на изповядване на религия: свободата на вероизповедание, свободата на богослужение и правото да смениш своята религия. Може да смятате позоваването ми на нигерийската конституция за наивно, но искам да напомня на всички, че ценностите, произтичащи от най-старата писмена конституция - американската - и от най-старата писмена конституции в Европа - полската - са ценности, които са все още актуални и имат дълготрайна стойност. Затова призоваваме федералното правителство на Нигерия, както и губернаторите и местните органи, да решат проблема не само в името на нашите ценности, но и в името на ценностите и принципите, записани в собствената им конституция. Считам, че е важно да се позовем на техните собствените документи.
<SPEAKER ID="066" NAME="Laima Liucija Andrikien" AFFILIATION="PPE">
- (EN) Г-н председател, искам да изразя моето дълбоко съжаление от насилието, разразило се в областта на Jos и причинило смъртта на няколкостотин души. Това е поредният пример за важността на процеса на помирение, който трябва да стане факт, за да стане възможно мирното съжителство между мюсюлманското население от севера и християнското население от юга.
<P>
Искам да ви кажа, че в голямата си част проявите на жестокост се дължат на трудностите и потискането на гражданите, които живеят в богатите на петрол райони и нямат ползва от цялостното развитие на държавата. Настоятелно призоваваме нигерийските органи да гарантират по-справедливо и демократично развитие на всички социални групи в държавата и защита и спазване на основните права на човека. Накрая, особено днес, отправям моите съболезнования към нигерийския народ за смъртта на техния президент.
<SPEAKER ID="067" NAME="Cristian Dan Preda" AFFILIATION="PPE">
(RO) Аз също се присъединявам към изказаните съболезнования към нигерийския народ за смъртта на президента Умару Муса Ярадуа.
<P>
Искам да обърна внимание на две неща в своето изказване. Първо, бих искал да започна с обяснение на жител на Нигерия, запитан каква е причината за злините в страната му. Той отговаря ясно, че там стават свидетели как виновни за жестокости и престъпления биват обвинени, след което изчезват в столицата и повече няма следа от тях. С други думи, няма никакви знаци за поета обществена отговорност за извършените престъпления.
<P>
Второ, искам да подчертая, че трябва да имаме предвид религиозната страна на конфликта. Няколко оратори досега споменаха религиозен аспект, но че всичко опира като цяло до социалните и икономическите проблеми. В действителност изпълняващият длъжността президент Джонатан Гудлък взе под внимание този аспект и прикани религиозните лидери към диалог. Трябва да го подкрепим в това.
<SPEAKER ID="068" NAME="Andrzej Grzyb" AFFILIATION="PPE">
(PL) Г-н председател, образите, които видяхме не много отдавна в различни телевизионни предавания, са шокиращи. Сцените на хората, убити в и около Jos, бяха шокиращи. Както каза г-н Mauro, няма оправдание за насилието, защото то е само по себе си зло. Като европейско общество и като членове на Европейския парламент не можем да пренебрегнем случилото се. Ето защо изцяло подкрепям резолюцията.
<P>
Независимо от причините, които лежат в основата на конфликта и които се считат за фон на насилието, искаме да реагираме по такъв начин, че правата на човека и гражданските свободи да бъдат зачитани в Нигерия, държава, която, в края на краищата, ни е скъпа. Искам също така да използвам възможността да изкажа моите съболезнования към нигерийския народ за смъртта на президента.
<SPEAKER ID="069" NAME="Оли Рен">
член на Комисията. - (EN) Г-н председател, благодаря за днешното много сериозно и отговорно разискване. Много от вас подчертаха сложността на социалните проблеми в Нигерия. Съгласен съм с вас и Комисията също е наясно със сложността на проблемите. Продължаваме ангажираното си партньорство с Нигерия и съм напълно съгласен с вас колко важна е борбата с корупцията и безнаказаността, защото корупцията е, за съжаление, дълбоко вкоренена и пречи на напредъка на обществото и демократичния процес в тази богата на ресурси държава, като по този начин вреди на живота на обикновените хора.
<P>
Активно оказваме твърда и конструктивна подкрепа на Нигерия. Използваме широк набор от инструменти от дипломация до развитие и Комисията продължава да бъде внимателна и ангажирана да преследва ограничаване на насилието в Нигерия с наличните дипломатически средства.
<P>
Следващият форум, на който ще бъде разгледан този много важен въпрос на високо равнище, е министерската среща между ЕС и Нигерия през есента и тогава ние със сигурност ще го обсъдим.
<SPEAKER ID="070" NAME="Председател">
В заключение на разискването, внесени са седем предложения за резолюции на основание на член 110, параграф 2.
<P>
Разискването приключи.
<P>
Гласуването ще се проведе в 11,00 ч. днес.
<P>
Писмени изявления (член 149)
<SPEAKER ID="998" NAME="Mara Bizzotto  " LANGUAGE="IT">
В продължение на твърде много години тази земя, с толкова много природни ресурси, е сцена на също толкова много хуманитарни трагедии, масови убийства и междуетнически сблъсъци, възникващи поради икономически и социални причини. Искам само да припомня думите на един католически мисионер, който е живял и работил в Нигерия: отец Пиеро Гедо наскоро изтъкна, че само преди 20 години отношенията между мюсюлмани и християни в централните и северните райони на Нигерия са били несъмнено трудни и са се характеризирали с дискриминация срещу християните, но не са стигали до масовото насилие, което виждаме през последните десет години. Свещеникът обаче ясно посочи, че влошаването на положението през последните години се дължи и на разпространението на ислямския екстремизъм, изразен от идеологията на Ал Кайда, в Нигерия, и по-конкретно в 12 щата в Северна Нигерия, които са приели шериата. Затова сме съгласни, че различните етнически групи в Нигерия намират в различните религиозни вероизповедания идеалния претекст за извършването на масови прояви на насилие една срещу друга. Нека не забравяме обаче, че гъсто населената африканска държава, която от години е жертва и на политическа нестабилност, през годините игра ролята на домакин на вълна от ислямски екстремизъм, който не трябва да пренебрегваме.
<SPEAKER ID="071" NAME="Jarosław Leszek Wałęsa  " LANGUAGE="PL">
Ако върховната ценност на Европейския съюз е правото на самоопределение, с други думи, правото на зачитане на принципите и ценностите на собствената съвест, то тогава всички прояви на нетърпимост и омраза, които водят пряко до убийства и кланета, на основание на раса, етнически произход или религия, следва незабавно и недвусмислено да бъдат осъдени от нас. Когато осъждаме обаче, не бива да се ограничаваме само с думи. Следва да осигурим действия, които ще гарантират мирно съвместно съществуване в бъдеще.
<SPEAKER ID="997" NAME="Zbigniew Ziobro  " LANGUAGE="PL">
Г-н председател, първо искам да изразя своята дълбока тъга от безредиците в Jos, Нигерия, през януари и март, при които загинаха стотици християни и мюсюлмани. Не следва да забравяме, че подобни ужасни събития не се случват за първи път в Jos. Борбата между привържениците на двете религии продължава от 2001 г. Фактът, че напрежението, което понякога се превръща в открити сблъсъци, съществува вече от десет години, е потвърждение за важната роля на държавата за насърчаване на процеса на помирение. Сложният фон на конфликта показва дълбочината на разделенията. Нигерийските християни и нигерийските мюсюлмани не се различават единствено по религията. Над това основно разделение е историческото разделение, тъй като в региона християните се считат за местното население, а мюсюлманите за чужденци. Двете разделения водят до подкрепа за различни политически партии от християните и мюсюлманите, което, както е било и преди, е разширяване на конфликта. Казано накратко, източниците на конфликта са религиозните различия и некомпетентността на органите или тяхната неспособност да постигнат мирно съществуване между двете групи. През есента ще се проведе министерска среща между ЕС и Нигерия и считам, че този проблем следва да бъде в дневния й ред. Освен това Комисията следва да положи всички усилия, за да използва наличните дипломатически инструменти за подобряване на положението в Нигерия.
<P>
(Заседанието се прекъсва за няколко минути в очакване на началото на гласуването.)
