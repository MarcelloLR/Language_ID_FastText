<CHAPTER ID="025">
Сътрудничество с развиващите се страни за насърчаване на доброто управление в областта на данъчното облагане (кратко представяне) 
<SPEAKER ID="223" NAME="Председател">
Следващата точка от дневния ред е докладът на г-жа Joly, от името на комисията по развитие, относно данъчно облагане и развитие - сътрудничество с развиващите се страни за насърчаване на доброто управление в областта на данъчното облагане.
<SPEAKER ID="224" NAME="Eva Joly" LANGUAGE="FR">
Г-н председател, г-жо член на Комисията, госпожи и господа, с определено задоволство ви представям тази вечер доклада относно данъчното облагане и развитие.
<P>
Той е важен етап от една отдавна започнала битка, която аз сега продължавам в Европейския парламент. Бих искала да благодаря на колегите от комисията по развитие, с които работихме изключително резултатно. Надявам се, че тази работа ще получи одобрение по време на утрешното гласуване.
<P>
Развиващите се страни бяха много сериозно засегнати от финансовата и икономическата криза и повишаващите се цени на земеделските суровини и сега повече от всякога се нуждаят от основни нови източници на финансиране. В контекста на световната криза данъчните приходи, които са най-старият източник на финансиране за развитие, са важен въпрос и истинско предизвикателство.
<P>
Ефективните системи за данъчно облагане не само осигуряват финансиране за важни обществени услуги. Като насърчават прозрачното и разумно използване на държавните приходи, те също така служат като един от стълбовете на отговорната демокрация. Подпомагането на събирането на справедливи, напредничави и прозрачни данъци не трябва по никакъв начин да доведе до премахване или намаляване на официалната помощ за развитие (ОПР). Това не трябва да служи като още едно извинение за държавите-членки, които са все по-склонни да намаляват своя дял от БВП, който отделят за ОПР.
<P>
Макар и официалната помощ за развитие да има недостатъци и в тази област да има големи възможности за подобрение, тя е не по-малко важна за държавите, които са сериозно засегнати от икономическата и свързаната с климата криза. Следователно не става въпрос за заменяне на помощта, а за нейното пренасочване към разработването на ефективни системи за данъчно облагане, към които мултинационалните компании трябва да дадат своя принос въз основа на реализираните от тях реални печалби. По този начин бедните държави отново ще бъдат в състояние да поемат отговорността за своето развитие, да намалят бедността и да компенсират предизвиканите от либерализацията на пазарите загуби на митнически приходи, така че в дългосрочен план да могат да се справят без чуждестранна помощ.
<P>
Въпреки това южните държави не са жертва само на собствените си неефективни системи за данъчно облагане. Те също така са жертва на данъчния дъмпинг, който беше наложен от създадените от Бретън Уудс органи, на цената на незаконното изтичане на капитали и на данъчните убежища. Всяка година те понасят огромни загуби на данъчни приходи, размерът на които се оценява на над десет пъти повече от помощта, която получават от богатите държави.
<P>
Този факт се подчертава в доклада. Що се отнася до насоките на ОИСР, освен че далеч не са достатъчни, в действителност те представляват заплаха. Позволявайки юрисдикциите, които не оказват сътрудничество, да бъдат заличени от сивите списъци, като просто подпишат споразумения за сътрудничество, без това да налага автоматичен обмен на информация, те създават илюзията, че данъчните убежища са законни и гласуват доверие на система, която е вредна за публичните финанси както на север, така и на юг.
<P>
Премахването на данъчните убежища е важна стъпка за развитието на тези държави и това трябва да бъде първостепенен приоритет за Европейския съюз. ЕС трябва да поеме своите отговорности, както това направи САЩ, и да изготви ясно и обвързващо законодателство, съпътствано от истински механизми за санкции, за да прекрати използването на данъчни убежища, които са като оръжия за масово унищожение за развитието на бедните държави. ЕС трябва да предотврати машинациите с печалби и трансферни цени от фирми, особено от европейски компании, които се възползват от вредящите данъчни системи и злоупотребяват с тях. Трябва да се наложи въвеждането на прозрачен, обвързващ международен механизъм, който предвижда задължение за всички мултинационални компании, особено тези в добивната промишленост, автоматично да декларират реализираните печалби и платените данъци във всяка от държавите, където извършват дейност.
<P>
Това е жизненоважна първа стъпка към спирането на онези, които забогатяват на гърба на нещастието на южните държави. Това също така е важна стъпка към възстановяването на доверието в Европейския съюз.
<SPEAKER ID="225" NAME="Elena Băsescu" AFFILIATION="PPE">
(RO) Г-н председател, на фона на настоящата икономическа криза доброто управление в областта на данъчното облагане трябва да се насърчава както на равнище ЕС, така и извън Съюза. Следва да отбележа, че всяка държава носи отговорността за определянето на своята собствена фискална политика. В този контекст практиката на създаване на препятствия трябва да се избягва, а сътрудничеството между държавите да се насърчава.
<P>
Борбата с данъчните убежища е ключов приоритет. Те помагат за отклоняване на вниманието от качеството на политическите системи в развиващите се страни и способстват за развитието на икономическата престъпност, като я правят по-печеливша. Това от своя страна спомага за засилване на несправедливостта при разпределянето на данъчните приходи. Друга мярка е свързана с увеличаването на обмена на информация между всички държави-членки. Същевременно е необходимо развиващите се страни да участват по-активно в съответните международни форуми.
<SPEAKER ID="226" NAME="Franziska Keller" AFFILIATION="Verts/ALE">
(EN) Г-н председател, данъците и данъчното облагане са изключително важна тема, когато дискутираме политиките за развитие. Това е тема от решаващо значение за съгласуваността на политиките за развитие, защото без подходяща данъчна система, без подходящи политики в областта на данъчните убежища никога няма да бъдем последователни в своите политики за развитие и в момента това също не е така. Ето защо силно приветствам доклада и се надявам, че утре вие, членовете на този Парламент, няма да го лишите от съдържание.
<P>
Трябва да допълним съобщението на Комисията, което има сериозни недостатъци, тъй като в него не се разглеждат например проблемите в ОИСР, нито въздействието на конкуренцията в областта на данъчното облагане върху данъчните приходи. Ако искаме да изпълним Договора от Лисабон, ако искаме нашите политики за развитие да бъдат съгласувани, трябва да предприемем действия сега и аз ви моля да подкрепите доклада изцяло.
<SPEAKER ID="227" NAME="João Ferreira" AFFILIATION="GUE/NGL">
(PT) Г-н председател, сътрудничеството в областта на данъчното облагане е важно и необходимо. Въпреки това не трябва да пренебрегваме факта, че данъчната политика е основен инструмент на икономическата и социалната политика, за определянето на които влияят ясни политически критерии и оценки. Ето защо, както докладчикът съвсем правилно посочва, Европейският съюз няма задължението да изнася т. нар. "добро управление в областта на данъчното облагане". Суверинитетът, решенията и възможностите на развиващите се страни трябва да се зачитат изцяло, като същевременно се обръща внимание на тяхното специфично положение и условия.
<P>
Искам да отбележа две неща по две актуални теми. Първо, така наречените Споразумения за икономическо партньорство, които налагаме на развиващите се страни въпреки тяхната съпротива и които сериозно ограничават данъчните системи на тези държави, наред с това, че причиняват други сериозни вреди. Второ, данъчните убежища, които продължават да съществуват и да водят до загуба на приходи, които според доклада се равняват на 800 млрд. щатски долара всяка година. Тези два примера са показателни за несъответствието в политиките на Европейския съюз по отношение на заявените цели в областта на сътрудничеството за развитие.
<SPEAKER ID="228" NAME="Мария Даманаки" LANGUAGE="EN">
Г-н председател, от името на Комисията бих искала да благодаря на Европейския парламент и по-специално на комисията по развитие, за този доклад.
<P>
Радвам се, че докладът на г-жа Eva Joly подчертава и още повече засилва посланието, което се съдържа в съобщението на Комисията относно данъчно облагане и развитие. В него също така се поставят много амбициозни цели и се дават силни насоки към Европейския съюз да се засили използването на приходите в развиващите се страни. Използването на националните средства е от основно значение за постигането на устойчив растеж, намаляването на бедността, доброто управление и осигуряването на необходимите обществени блага за постигане на Целите на хилядолетието за развитие. Трябва да подобрим полезните взаимодействия между данъчната политика и политиката за развитие, като подпомогнем развиващите се страни при изграждането на по-добри данъчни системи и администрации.
<P>
Изправени сме срещу сериозен проблем. Лично аз бях впечатлена от вашите данни, според които размерът на незаконно изтичащите капиталови потоци се равнява на приблизително десетократния размер на предоставяната на развиващите се страни помощ. Това е наистина поразително.
<P>
Затова трябва да работим едновременно на две допълващи се равнища. Първо, трябва да подкрепим ефективните национални данъчни системи, и второ, трябва да работим за създаването на прозрачна и честна международна данъчна среда, в която има сътрудничество, за да помогнем на развиващите се страни в борбата срещу укриването на данъци и вредната данъчна конкуренция.
<P>
Вашият доклад призовава Комисията, на първо място, да отчете по-добре въздействието на либерализирането на търговията и, второ, да не се ограничава до принципите на ОИСР в борбата срещу укриването на данъци и вредната данъчна конкуренция. Бих искала да разгледам тези предизвикателства.
<P>
По отношение на първия въпрос мога да ви уверя, че се ангажираме изцяло да подкрепим успешния фискален преход чрез увеличаване на подкрепата за изграждане на капацитет, изхождащи от потребностите от регионални и международни инициативи за развитие на капацитет и по-добра координация на донорите на равнище ЕС и на международно равнище.
<P>
Що се отнася до втория въпрос, Комисията смята, че укриването на данъци и вредната данъчна конкуренция са основни пречки за мобилизацията на вътрешни ресурси. Ето защо ние помагаме на развиващите се страни да изградят способности за справяне с тези предизвикателства, а също така насърчаваме по-доброто международно сътрудничество в областта на данъчното облагане.
<P>
След приемането на нашето съобщение започна изпълнението на голям обем работа. Финансовата подкрепа от Парламента позволи да се предприемат конкретни действия. Отпуснатите от вас 708 000 евро ни позволиха да финансираме редица важни дейности с цел да насърчим управлението в областта на данъчното облагане. Тези дейности включват технически семинари на Африканския форум за данъчна администрация, подпомагане на добивната промишленост, инициативи за прозрачност, както и финансиране на съпътстващо събитие в Организацията на обединените нации относно мобилизирането на вътрешни ресурси. Предоставяме също така и техническа помощ за прилагане на споразуменията за обмен на данъчна информация.
<P>
Освен това Комисията подготвя съобщение за оценка на приложимостта на въвеждането на изискване за индивидуално отчитане по държави в законодателството на ЕС. Проведохме обществена консултация, която приключи миналия януари, и сега ще продължим с оценката на въздействието на този важен въпрос. Това може да помогне на развиващите се страни да се борят по-ефективно с укриването на данъци.
<P>
Искам искрено да благодаря на Европейския парламент за оказаната подкрепа и ангажираността по тези въпроси. Убедена съм, че може да се постигне значителен напредък по отношение на заздравяване на управлението на данъците и се радвам, че тези теми са включени и в дневния ред на Г-20 и Г-8.
<SPEAKER ID="229" NAME="Председател">
Разискването приключи.
<P>
Гласуването ще се проведе във вторник, 8 март, по обед.
