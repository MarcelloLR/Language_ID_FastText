<CHAPTER ID="019">
Разширяване на обхвата на Директива 2003/109/ЕО до лица, ползващи се с международна закрила
<SPEAKER ID="165" NAME="Председател">
Следващата точка от дневния ред е докладът на Claude Moraes, от името на комисията по граждански свободи, правосъдие и вътрешни работи, относно разширяването на обхвата на Директива 2003/109/EО до лица, ползващи се с международна закрила - C6-0196/2007-.
<SPEAKER ID="166" NAME="Claude Moraes" LANGUAGE="EN">
Г-н председател, опасявам се, че щом започна с първия абзац от изказването си в залата ще останем само аз, координаторът от групата на Европейската народна партия (Християндемократи) и г-жа члена на Комисията. Възхищавам се на Вашата енергичност, г-жо член на Комисията. Не бива да започвам изказването си по този начин, но просто не успях да го избегна. Благодаря на групата на Европейската народна партия (Християндемократи) за това, че са тук в този късен час.
<P>
Г-жо член на Комисията, Вие и Съветът свършихте много добра работа, спасявайки това предложение, което сега ще облагодетелства лицата, които никога не е трябвало да бъдат изключвани от първоначалната Директива относно статута на дългосрочно пребиваващи граждани от трети страни. Имаше още една възможност да ги включим през 2008 г. и тогава отново, за съжаление, поради неуспех на Съвета да постигне съгласие, това не можа да се случи. Затова днес е щастлив ден, защото по предложение, поето от моя предшественик като координатор в моята група, Martine Roure, сега е постигнато съгласие. Изказвам огромна благодарност и на Съвета. По време на предходното разискване споменах, че не присъства днес, но ако присъстваше, щях да благодаря и на Съвета, защото по време на белгийското председателство успяхме да постигнем добър напредък. Много съм благодарен за това.
<P>
Предложението би облагодетелствало пряко всички лица, ползващи се с международна закрила, които са пребивавали законно на територията на ЕС за повече от пет години, но понастоящем нямат право на статут на дългосрочно пребиваващи. То би прекратило различното им третиране в сравнение с други граждани на трети страни и би им предоставило по-голяма сигурност по отношение на положението им в ЕС.
<P>
Основният въпрос на преговорите се свежда до изчисляването на петгодишния период на законно пребиваване. Ние подкрепихме Комисията в това, че трябва да се вземе предвид цялата продължителност на процедурата по предоставяне на убежище. Съветът обаче силно се противопостави на това. Бяхме загрижени в това отношение, защото процедурите по предоставяне на убежище могат да отнемат много години в някои от държавите-членки. Компромисът, до който стигнахме по време на преговорите, е, че най-малко половината от продължителността на процедурите по предоставяне на убежище ще бъде взета предвид и ако дадена процедура продължи повече от 18 месеца, се взема предвид целият период от време.
<P>
Колебая се дали да премина към въпроса, свързан с таблиците на съответствието, но съм задължен да кажа нещо, свързано с тях - предпочитам да не го правя. Въпреки това бих помолил институциите да постигнат хоризонтално споразумение по този въпрос. По-конкретно, бих призовал настоятелно Съвета да признае важността на таблиците на съответствието за съблюдаване на прилагането на законодателството. Бяхме поставени в изключително трудна ситуация, в която множество от досиетата, за които групи в тази зала считаха, че са от огромно значение, можеха да бъдат забавени поради това.
<P>
Доволен съм и защото обхватът на предложението включва както бежанците, така и лицата, ползващи се със субсидиарна закрила. От жизненоважно значение е да се продължи тенденцията за уеднаквяване на стандартите за закрила и правата, предоставени и на двете групи, както при преработването на Директивата за квалифициране. Споразумението съдържа и множество гаранции срещу връщане. Като се има предвид, че сега лицата ще могат да се придвижват от една държава-членка в друга, е важно да не се забравя предишната ситуация по отношение на международната закрила, с която се ползват съответните лица. Следователно държавите-членки ще трябва да включат забележка в разрешението за дългосрочно пребиваване и се задължават дa се консултират с държавата-членка, предоставила закрилата, в случай на възможно експулсиране. Предложението взема предвид и прехвърлянето на закрила към друга държава-членка съгласно национални договорености. Разрешението за дългосрочно пребиваване трябва да бъде изменено по съответния начин, за да се запазят гаранциите за защита срещу връщане.
<P>
Уверихме се също, че принципът за целостта на семейството се взема предвид в случай на експулсиране в друга държава-членка, но е и ясно, че този принцип не би следвало да е автоматичен в случаи, при които не е във висшия интерес на членовете на семейството да придружат експулсирания член на семейството.
<P>
Постигнатото споразумение по този въпрос е сигнал за новия вид сътрудничество, което може да съществува между трите институции в областта на предоставяне на убежище и законната миграция, подпомогнато от новата правна рамка от Договора от Лисабон. Според нея можем да постигнем споразумение с държавите-членки по постепенно променящия се закон, свързан с предоставянето на убежище.
<P>
Отново бих искал да благодаря на моите докладчици в сянка от различните групи, г-жа Неделчева, г-жа Wikström и на останалите колеги, които помогнаха да направим възможен този, бих го нарекъл, приятен тристранен диалог.
<SPEAKER ID="167" NAME="Сесилия Малмстрьом" LANGUAGE="EN">
Г-н председател, бих искала да започна с благодарност към докладчика от Европейския парламент, Claude Moraes. Той е свършил прекрасна работа с екипа си от докладчици в сянка. Парламентът, Комисията и Съветът наистина постигнаха съгласие. Министърът също помогна много.
<P>
Компромисът, до който стигнахме, е добре балансиран и е съгласуван с предложението от 2007 г. Разширяването на статута на дългосрочно пребиваване за лица, ползващи се с международна закрила, ще осигури по-високо ниво на защита и правна сигурност на бежанците в Европа и ще подпомогне по-доброто им интегриране в нашите общества.
<P>
Това лежи и в основата на пакета за предоставяне на убежище - първият от шест законодателни актове - и е първа стъпка към общата ни цел да бъде изградена Обща европейска система за убежище до 2012 г. Това ще изпрати силен политически сигнал, че можем да постигнем съгласие, че имаме желание да изминем този труден, но важен път и да постигнем напредък, както и че можем да предприемем разумни и конструктивни действия по този въпрос. Наистина ви благодаря за това.
<P>
Що се отнася до таблиците на съответствието, Комисията изготви и представи на Съвета декларация. Бих искала, ако ми позволите, да я прочета: "Комисията припомня ангажимента си да направи необходимото държавите-членки да съставят таблици за съответствието с мерките, които са приели за транспонирането на директивата на ЕС, и да съобщят за тях на Комисията в рамките на транспонирането на законодателството на ЕС, в интерес на гражданите, по-доброто законотворчество и повишаването на законодателната прозрачност с цел подпомагане на проверката за съответствието на националните разпоредби с тези на ЕС."
<P>
"Комисията изразява съжаление поради липсата на подкрепа за разпоредбата в предложението на Комисията от 2007 г. за изменение на Директивата относно дългосрочното пребиваване, което имаше за цел съставянето на таблици за съответствие да стане задължително."
<P>
"В дух на компромис и с оглед да се гарантира незабавното приемане на предложението за дългосрочно пребиваване Комисията може да приеме включената в текста задължителна разпоредба за таблиците на съответствието да се замести със съответното съображение, в което държавите-членки се насърчават да следват тази практика."
<P>
"Позицията на Комисията по това досие обаче не следва да се счита за прецедент. Комисията ще продължи усилията си за намиране, заедно с Европейския парламент и Съвета, на подходящо решение на този хоризонтален институционален въпрос".
<P>
Мисля, че можем да се съгласим по този въпрос. Важно е, че тази декларация е включена в протокола и беше чута. Както споменах по време на предходното заседание, Комисията повтаря този аргумент.
<P>
Все пак е важно да постигнем споразумение конкретно по този доклад. Благодаря ви отново за приноса ви.
<SPEAKER ID="168" NAME="Мария Неделчева" LANGUAGE="FR">
Г-н председател, г-жо член на Комисията, г-н Moraes, госпожи и господа, първо, бих искала да поздравя докладчика, г-н Moraes, за отличната работа и за добрия пример за сътрудничество с докладчиците в сянка, Комисията и Съвета.
<P>
С този доклад правим огромна крачка напред към хармонизирана европейска система за убежище. Споразумението, постигнато със Съвета, беше необходимо и се радвам, че успяхме да постигнем напредък по този въпрос. Пакетът за предоставяне на убежище е наистина голяма крачка напред, но има още много неща, които трябва да се свършат. Така че не трябва да сваляме гарда и се надявам, че Съветът ще прояви същото желание за сътрудничество по други въпроси в бъдеще. Това исках да кажа като въведение.
<P>
По отношение на съдържанието на досието, без да повтарям думите на докладчика, бих искала да се върна на две от точките. Първо, бих искала да обърна внимание на значимостта на интеграцията на граждани от трети страни в обществата ни. Мигрантите, които пристигат в държавите, представляват значителен капитал за икономиките ни. Не можем обаче да приемаме всички при каквито и да е условия. Няколко правителства осъзнаха през последните месеци, че техният модел на интеграция не е успешен.
<P>
(Председателят отнема думата на оратора)
<SPEAKER ID="169" NAME="Cecilia Wikström" LANGUAGE="SV">
Г-н председател, първо бих искала да благодаря на г-н Moraes, който е подготвил доклада, относно който даваме мнението си, и както винаги е на високо ниво с желание да подкрепи хуманитарните принципи и принципа на зачитане на другите хора.
<P>
Лицата, ползващи се с международна закрила в държавите-членки, често пребивават там много дълго време, може би до края на живота си, тъй като уязвимостта им и преследването в държавата, от която са избягали, обичайно продължават много дълго време. Следователно много от лицата, ползващи се с международна закрила, се оказват в същата позиция като лицата, които са класифицирани като бежанци. Уместно е хората да бъдат определяни като пребиваващи в дадена държава, след като са живели в нея в продължение на пет години, и това беше подходът и на Комисията, и на Парламента. Съветът изяви желание да предприеме различен подход, за което съжалявам.
<P>
Бих искала да подчертая, че членовете на семейството на лицето, ползващо се с международна закрила, трябва да получат възможност да подредят живота си. Например в случай на експулсиране семейството трябва да получи възможност да избере дали да последва експулсираното лице или не. Доволна съм, че Парламентът ще приеме този доклад. Жалко е, че Съветът не одобри таблиците на съответствията, но приветствам факта, че продължаваме напред с докладите, които ще бъдат включени в Oбщата европейска система за убежище.
<P>
Да се надяваме, че подходът на Съвета няма да се ограничи само до изслушването на проблема. Всички имаме еднакъв краен срок и той е 2012 г. Трябва да оставим в миналото старите си, вкоренени разбирания и да погледнем към общоевропейския подход и това, което е най-добро, когато стане дума за убежище и миграция. В противен случай думата "солидарност" скоро ще се обезсмисли.
<P>
Бих искала още веднъж да благодаря на докладчика, г-н Moraes, за чудесната работа, която е свършил, и за много доброто, ако не и отлично, сътрудничество по изготвяне на доклада.
<SPEAKER ID="170" NAME="Judith Sargentini" LANGUAGE="NL">
Г-н председател, миналата седмица посетихме Атина, с комисията по граждански свободи, правосъдие и вътрешни работи и докато бях там, разговарях с Mamuth. Mamuth е на 26 години и е от Еритрея. Той е пристигнал в Европейския съюз през Гърция и е пътувал до Нидерландия, където би предпочел да остане, защото е имал някакви контакти там, но е бил изпратен обратно в Гърция. Mamuth сподели, че щом получи статут на бежанец в Гърция, няма да може да пътува свободно и че ще мине цяла вечност, преди да придобие гръцко гражданство.
<P>
Това е за доброто на млади хора като Mamuth, които имат право на нов живот и които не заслужават отново да бъдат прекарвани напред-назад през границите, и затова се радвам, че Парламентът сега ще промени ситуацията и че докладчикът, Claude Moraes, е успял да направи първите стъпки към създаването на пакет от мерки за предоставяне на убежище. Важно е и че Mamuth, който предпочита да живее новия си живот в Нидерландия, има добра база за сравнение, защото този млад човек има правото да види как се решават различните въпроси в Гърция и в Нидерландия или на което и да е друго място, където би искал да изгради новия си живот.
<P>
Г-н Moraes, благодаря Ви за сътрудничеството и нека видим колко дълго ще продължи този процес за Mamuth.
<SPEAKER ID="171" NAME="Simon Busuttil" AFFILIATION="PPE">
(MT) Г-н председател, бих искал да започна, като благодаря на Claude Moraes и го поздравя за изготвения от него доклад, както и да го приветствам със задоволство, защото предоставя нови права на онези лица, които кандидатстват за международна закрила, включително и на бежанците. Ще им бъдат предоставени права като на всички граждани от трети държави, които пребивават законно на територията на Европейския съюз за период от пет години. В този доклад срещам някои точки, които представляват затруднение. Идвам от страна, която е преминала през такива трудности, а именно, че пет години са прекалено дълъг период от време на изчакване да бъдат придобити правата, които този закон предоставя. Това се отнася особено за държавите, които приемат огромен брой хора, които засядат там, блокирани в държавата, в която първоначално са пристигнали. Освен моята държава има и други, които неотдавна се сблъскаха с подобни случаи, като Гърция е една от тях. Те приемат огромен брой хора, от които се изисква да изчакат пет години, за да се възползват от тези права, както предвижда законът. Напълно естествено, накрая се възползват от правото за дългосрочно пребиваване и могат да се преместят и в други държави от Европейския съюз, което би било от помощ за държави като Гърция, Малта, Кипър и други. Следователно считам, че този закон, въпреки че е добър, е могъл да се усъвършенства и по отношение на намаляване на предвидения петгодишен период на изчакване. Тук искам да завърша с благодарност към докладчика Claude Moraes за това, че е разбрал това и е направил всичко възможно да включи препратка, колкото и символична да е тя за него, към обяснителната бележка в края.
<SPEAKER ID="172" NAME="Ioan Enciu" AFFILIATION="S&amp;D">
(RO) Г-н председател, аз също трябва да започна с благодарност към колегата Moraes за изготвянето на този доклад. Бих искал и да му благодаря за изключителните усилия, които е положил като координатор в комисията по граждански свободи, правосъдие и вътрешни работи.
<P>
Смятам, че тази нова директива най-накрая запълва празнина в закона по отношение на правото на пребиваване на лица, ползващи се с международна закрила, и на чиято празнина стават жертва лица в целия Европейски съюз. Тези лица, установили се в една държава-членка, в момента са в неустановено положение по отношение на правната сигурност поради факта, че не отговарят на критериите за допустимост, при настоящите обстоятелства, за кандидатстване за разрешение за дългосрочно пребиваване, а други граждани на трети държави отговарят на въпросните критерии. По недискриминационен начин трябва да им бъде предоставено правото на дългосрочно пребиваване, като единственото условие е предварителното законно пребиваване, което се изисква и за другите граждани на трети държави. Считам, че би било по-добре да се вземе предвид при изчисляването цялата продължителност на законното пребиваване в Европейския съюз, като се започне от момента на подаване на заявление за международна закрила.
<P>
В същото време трябва да се вземе под внимание и факта, че тези хора са постоянно уязвими извън територията на Европейския съюз, така че всяка стъпка по посока на оттегляне на международната закрила или правото на пребиваване трябва да бъде направена с оглед на спазване на основните права и принципа на забрана за връщане.
<P>
Тази директива осигурява необходимите допълнителни разпоредби, които могат да се прилагат, ако се стигне до експулсиране или предотвратяване на статут на международна закрила. Смятам, че трябва да гласуваме в подкрепа на доклада на Claude Moraes, защото той е част от общия пакет, управляващ системата за убежище и миграция на Европейския съюз.
<SPEAKER ID="173" NAME="Franz Obermayr" AFFILIATION="NI">
(DE) Г-н председател, няма да гледам на доклада като през розови очила. Съвсем целенасочено ще погледна на него през очите на гражданите на нашите страни, които са обезпокоени, защото след петгодишно пребиваване в държава-членка, бежанците ще получат статут на дългосрочно пребиваващи лица. Това ще се приложи и на цялата територия на Европейския съюз. Така че щом веднъж бежанците се установят в държава-членка с относително меко законодателство в областта на предоставянето на убежище, след пет години ще могат да се преместят в държава-членка по свой избор - и напълно естествено ще предпочетат страна, където има вратички в закона или меки закони, и след това дългосрочно ще се устроят на място с очевидно високи социални стандарти. Последиците ще бъдат вторична миграция и злоупотреби. Дори и петгодишният период в системата за предоставяне на убежище е проблем, защото често административните процедури са предмет на предумишлени забавяния и разследвания. Разширяването на обхвата на директивата ще натовари допълнително онези държави-членки с висок социален стандарт, които вече така или иначе имат огромни проблеми, а това ще направи интеграцията на бежанците още по-трудна. Ще бъда силно критичен към доклада.
<SPEAKER ID="174" NAME="Сесилия Малмстрьом" LANGUAGE="EN">
Г-н председател, нямам много какво да добавя. Съществува широк консенсус в подкрепа на работата на г-н Moraes по тази толкова важна директива.
<P>
Бих искала да заявя още веднъж на г-н Moraes и на останалите колеги, че това е основополагащ въпрос. Считам, че утре ще получи подкрепа по време на гласуването. Това е първата ни стъпка в общото пътуване към 2012 г. и пакета за предоставяне на убежище. Надявам се този дух на конструктивно сътрудничество да се запази, защото се нуждая от вашата подкрепа и разчитам на нея по отношение на останалите директиви.
<SPEAKER ID="175" NAME="Claude Moraes" LANGUAGE="EN">
Г-н председател, бих искал да благодаря официално на члена на Комисията за работата й по този въпрос.
<P>
Една от причините, поради които се надявам, че първата стъпка по въпросите на предоставяне на убежище може да бъде направена на гласуването утре - надявам се, че ще е решително гласуване - е защото, въпреки че предоставянето на убежище си остава дълбоко чувствителна тема в този Парламент, както разясни г-н Busuttil, в случаите на по-малките държави всеки закон за предоставяне на убежище може да има непропорционално въздействие не само върху малките държави, но и върху държавите, в които се зараждат първоначално тези проблеми, една от които е Гърция.
<P>
Трябва да действаме внимателно, както направихме с този доклад, и има някои точки в обяснителния меморандум, които гарантират, че на притесненията на членовете на Парламента се гледа много сериозно, особено когато са изразени от сериозни колеги. Например смятам, че можем да обединим опасенията, изразени от г-жа Неделчева относно интеграцията, и тези на г-жа Wikström, когато тя говори за членовете на семейството и експулсирането, както и въпроси, свързани с домашното насилие, и други въпроси. Само когато си сътрудничим по този начин преговорите текат гладко и на високото равнище на Комисията и на Съвета благодарение на работата ни с колегите в Парламента.
<P>
Накрая, г-жо Saregentini, исках да намеря находчив начин, по който да кажа, че таблиците на съответствието са от изключителна важност. Да кажа, че лицата, търсещи убежище, чакат прилагането на таблиците на съответствието вероятно е най-находчивата и творческа възможна форма на лобиране и затова се надявам Съветът да е чул казаното. Отново благодаря на колегите си за подкрепата при изготвяне на доклада след толкова дълго време.
<SPEAKER ID="176" NAME="Председател">
Разискването приключи.
<P>
Гласуването ще се проведе във вторник, 14 декември 2010 г.
