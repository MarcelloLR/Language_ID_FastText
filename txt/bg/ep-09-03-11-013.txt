<CHAPTER ID="013">
Мандат на Международния наказателен трибунал за бивша Югославия (разискване) 
<SPEAKER ID="385" NAME="Председател">
Следващата точка е разискването по доклад на г-жа Neyts-Uyttebroeck - от името на комисията по външни работи, с предложение за препоръка на Европейския парламент до Съвета относно мандата на Международния наказателен трибунал за бивша Югославия.
<SPEAKER ID="386" NAME="Annemie Neyts-Uyttebroeck">
докладчик. - (NL) Г-жо председател, г-н член на Комисията, г-н действащ председател на Съвета, госпожи и господа, от своето създаване през 1993 г., Международният наказателен трибунал за бивша Югославия е предявил обвинения срещу 161 физически лица. Приключени са производствата срещу 116 от тях, а за другите обвиняеми наказателният процес е още в ход.
<P>
Производствата не са започнали само по две от делата, а двама от основните обвиняеми, г-н Mladić и г-н Hadžić, все още са на свобода и се укриват. Въпреки че Съветът за сигурност на ООН призова Трибунала да приключи своите дейности не по-късно от края на 2010 г., все пак му остави някакво поле за маневриране.
<P>
След един разбираемо труден старт - все пак, всичко беше ново и трябваше да бъде откривано, така да се каже, "в движение" - Трибуналът се оказа много стабилна, сериозна и компетентна съдебна структура, която не ограничава своята дейност само до раздаване на правосъдие, което, между другото, той върши с най-голямо старание, благодарение на което повиши своята легитимност. Освен това Трибуналът създаде подходящи информационни програми, с което допринесе за процеса на асимилация и помиряване в държавите, появили се след разпадането на бивша Югославия.
<P>
Трибуналът също така помага в обучението на националните правни структури на отделните държави, които, в края на краищата, сами трябва да се справят с по-голямата част от досиетата на военните престъпления и на престъпленията срещу човечеството. Наистина Трибуналът никога не е бил предвиден да се настани трайно на мястото на националните съдилища в бивша Югославия.
<P>
По-скоро обратното. Именно въпросните държави трябва да гарантират, че извършителите на военни престъпления и престъпления срещу човечеството ще бъдат подведени под съдебна отговорност и съдени. Имайки предвид всичко това, Трибуналът е предал голям брой досиета на националните съдилища и се е съсредоточил върху най-важните казуси.
<P>
За да задоволи изискванията на Съвета за сигурност, Трибуналът създаде и подходяща стратегия за приключване в три фази. Този план осигурява окончателното приключване на всички съдебни производства до края на 2011 г. с възможно удължаване до 2012 г. С цел да се обезпечат всички възможности, но преди всичко, за да се гарантира, че към г-н Mladić и г-н Hadžić при всички случаи ще бъде приложена същата процедура, необходимо е да се задвижи един ефикасен, висококачествен и достатъчно оборудван механизъм, който да се справи с оставащите задачи, дори и след приключването на мандата на Трибунала.
<P>
Поради всички тези причини, се обръщаме към Съвета да призове ООН, и по-специално Съвета за сигурност, да удължи мандата на Трибунала поне с две години, за да се погрижи след този период да бъде осигурен приемен механизъм и да гарантира, че архивите на Трибунала ще бъдат съхранявани и достъпни.
<P>
В подобен, но малко по-широк контекст, ще призовем успешната съвместна работа с Трибунала и развитието на ефикасна съдебна система, занимаваща се и с престъпления срещу човечеството, да останат критерии за оценяване на нашите отношения с държавите от Западните Балкани. Настойчиво приканваме въпросните държави да окажат съдействие на Трибунала и да предоставят добре обосновани отговори на главния прокурор.
<P>
В заключение, призоваваме Комисията да продължи да обръща внимание на програмите за обучение и другите инициативи, целящи взаимен диалог, съвместно търсене на истината и помирение. Все пак, само раздаването на правосъдие - колкото и да е добро - все още не води до помирението, от което отчаяно се нуждаят мъжете и жените на Западните Балкани, за да могат най-сетне да започнат да строят своето бъдеще.
<SPEAKER ID="387" NAME="Alexandr Vondra" LANGUAGE="EN">
Г-жо председател, мисля, че това разискване е съвсем навременно и че докладът на г-жа Neyts-Uyttebroeck съдържа ред важни препоръки. Това ми дава възможност да повдигна един въпрос, който е централен в нашата политика по отношение на Западните Балкани.
<P>
Работата на Международния наказателен трибунал за бивша Югославия (МНТБЮ) е съществен елемент в раздаването на правосъдие, помиряването с миналото и движението напред. Това е също и ключът към укрепване на принципа на правовата държава в региона. Това може да се окаже бавен и на моменти труден процес, но МНТБЮ е осъществил значителен напредък. До момента са приключени производствата срещу 116 обвиняеми с най-различни присъди. Само двама обвиняеми от общо 161 все още са на свобода.
<P>
Когато МНТБЮ бе създаден през 1993 г., вътрешните съдебни системи в бивша Югославия бяха неподготвени да се справят с престъпления от този мащаб. Ясно беше, че трябва да им се помогне. Нито един договор, нито едно споразумение, нито едно общество не може да се поддържа без правосъдие. Нашата стратегия за този регион е да съдействаме за стабилизирането на държавите от Западните Балкани и да им помогнем да осъзнаят своите европейски перспективи. Централен елемент от тази политика е сътрудничеството с МНТБЮ. Ние подкрепяме неговия мандат в няколко отношения.
<P>
Първо, държавите от Западните Балкани са част от процеса на стабилизация и асоцииране. Този процес зависи от зачитането на демократичните принципи, принципа на правовата държава, правата на човека и правата на малцинствата, основните свободи и принципите на международното право и регионалното сътрудничество. Той зависи още и от пълното сътрудничество с Международния наказателен трибунал за бивша Югославия. Изпълнението на съответните условия в процеса на стабилизация и асоцииране се наблюдава чрез годишните доклади за напредъка, изготвяни от Комисията. Следващите доклади за напредъка ще бъдат публикувани през м. октомври 2009 г.
<P>
Нещо повече, въпросите за правата на човека и принципа на правовата държава, включващи укрепване на функциите, безпристрастността и отговорността на съдебната система, както и борбата с корупцията и организираната престъпност, са ключови приоритети на партньорските отношения на Европейския съюз с държавите от Западните Балкани. Те регулярно се актуализират.
<P>
Освен това Съветът прие две общи позиции, целящи подкрепа за успешното приключване на мандата на МНТБЮ, чрез налагането на замразяване на активите на обвиняемите бегълци и забрана за пътуване на лица, съдействащи на обвиняемите от Трибунала да избегнат правосъдието. Тези общи позиции редовно се разширяват и актуализират.
<P>
Европейският съюз ще подкрепя работата на МНТБЮ, докато последната не бъде приключена. Напълно съм съгласен, че наследството на Трибунала трябва да бъде съхранено за бъдещето. Когато и да настъпи моментът - което не се решава от Европейския съюз - вътрешните съдебни системи ще трябва да бъдат готови да поемат делата на МНТБЮ. Това е една от причините, която обяснява защо поставеният от нас акцент върху съдебната реформа и доброто управление в процеса на стабилизация и асоцииране е толкова важен.
<P>
Дейността на неправителствените организации и на отделни структури, като например на Центъра за хуманитарно право в Белград и Центъра за изследване и документация в Сараево, които търсят истината, също заслужава пълната ни подкрепа.
<P>
Нека приключа, изказвайки благодарност на Парламента за подкрепата в тази област и по-специално за този полезен и конструктивен доклад.
<SPEAKER ID="389" NAME="Olli Rehn" LANGUAGE="EN">
Г-жо председател, приветствам инициативата и доклада на г-жа Neyts-Uyttebroeck. Тази инициатива и този доклад изпращат едно много радушно приемано послание за поетия ангажимент на Европейския парламент да подкрепя Международния наказателен трибунал за бивша Югославия (МНТБЮ).
<P>
За Комисията е ясно, че международната общност трябва да оказва пълна подкрепа на МНТБЮ за успешното изпълнение на оставащите му задачи. Не може да има безнаказани военни престъпления, а както ви е известно, пълното сътрудничество с Трибунала е условие за осъществяване на напредък в европейската интеграция. Това необходимо условие се отразява на процеса на присъединяване на Сърбия в днешно време, а се отрази и на Хърватия. Надявам се, че няма отново да се отрази на Хърватия, при условие че последната оказва пълно сътрудничество на Трибунала.
<P>
Този принцип включва още и решаването на казуси с военни престъпления, прехвърлени от Трибунала обратно към националните съдилища. Осигурили сме финансова подкрепа и увеличаваме нашата подкрепа и усилия за изграждането на капацитет в тази важна сфера, особено в Босна и Херцеговина, която към момента е натоварена с най-много казуси.
<P>
Комисията наскоро одобри финансирането на проект по инициативата на главния прокурор на Трибунала, г-н Serge Brammertz, за стажуване в неговия офис за обучение на гостуващи прокурори по военни престъпления и млади професионалисти от Югоизточна Европа.
<P>
С главния прокурор Brammertz, работим също и по други проекти, включително и за регионална конференция на прокурорите по военни престъпления от Западните Балкани. Тя ще се състои в Брюксел в началото на м. април, т.е. следващия месец.
<P>
Като цяло Комисията запазва напълно своя ангажимент към Трибунала и продължава да подкрепя г-н Brammertz и всеотдайните му колеги в техните усилия да подведат под съдебна отговорност всички виновници за тежки нарушения на международното хуманитарно право. По този начин искаме да подкрепим тази важна работа, допринасяща за помиряването и укрепването на мира на Западните Балкани.
<P>
Очаквам да продължим да работим заедно с Парламента в това отношение.
<SPEAKER ID="390" NAME="Ria Oomen-Ruijten" LANGUAGE="NL">
Г-жо председател, бих искала да отправя сърдечна благодарност към г-жа Neyts за нейния изчерпателен доклад. Тя е права, като казва, че Парламентът наистина трябва много ясно да определи своите приоритети. Военните престъпници не бива да останат безнаказани. Всички държави в региона трябва да окажат пълно съдействие, а на Международния наказателен трибунал трябва да бъде предоставен шанс да приключи своята дейност с надлежните резултати.
<P>
Г-жо председател, очевидно Трибуналът в Хага с тези 116 приключени дела и още много работа в региона дава много добри резултати. Вече никой не може да твърди, че виновните се остават ненаказани. Доволна съм и от акцента, поставен върху пълното сътрудничество, което трябва да се окаже на Трибунала. Това се отнася до всички държави, от които произхождат заподозрените. Тези, които още са на свобода, трябва да бъдат предадени на правосъдието, а всички държави в региона са обещали на Европейския съюз да работят в тази насока. Не бихме заслужавали никакво доверие, ако не се придържахме стриктно към това. Всъщност, със съгласието на докладчика утре ще внеса устно предложение за изменение по този въпрос.
<P>
Г-жо председател, значението на Трибунала е голямо най-малкото, защото все още има много недовършена работа в съдебните системи на Балканите. Ето защо е добре, че този доклад подчертава също така важността на правилното функциониране на една независима и безпристрастна съдебна система. Това, в края на краищата, е един от критериите от Копенхаген.
<P>
Бих искалa да наблегна на два момента. Относно крайния срок, 2010 или 2011 г., моето мнение е, че не следва да сме чак толкова стриктни. В крайна сметка е далеч по-важно Трибуналът да продължи да функционира и след този краен срок, ако е необходимо да приключи с определени въпроси.
<P>
Второ, по отношение на приключването, работата на Трибунала няма да привърши дори и с ареста и процеса срещу г-н Mladić и г-н Hadžić. Механизмът, който ще го наследи, и Международният наказателен съд може да поемат работата, но според мен добрият и не толкова добрият опит не бива да бъдат загубени.
<SPEAKER ID="391" NAME="Richard Howitt" LANGUAGE="EN">
Г-жо председател, от своето създаване през 1993 г., Международният наказателен трибунал за бивша Югославия (МНТБЮ) коренно промени ролята на международното хуманитарно право и се погрижи на жертвите в трагичните конфликти на Балканите, за които иначе нямаше да се чуе, да бъде предоставена възможност да дадат гласност на ужасите, преживени от тях и техните семейства, и да потърсят справедливо възмездие.
<P>
Трибуналът показа, че няма човек, недосегаем за правосъдието, независимо каква обществена позиция и статус е имал в момента на конфликта - един прецедент, с който днес Международният наказателен съд прокламира в целия свят зачитането на правата на човека.
<P>
Днес припомняме, че за бивша Югославия не може да има безнаказаност за тези обвиняеми, които все още се издирват. Ratko Mladić и Goran Hadžić все още са бегълци от правосъдието и трябва да бъдат предадени на съда.
<P>
Следва да окажем също така пълната си подкрепа на призива на главния прокурор, г-н Brammertz, за предоставяне на достъп на Трибунала до необходимите документи, които са от съществена важност за делото срещу бившия генерал Ante Gotovina и други лица - един въпрос, за който нашите приятели от Хърватия, както и други, знаят, че има отношение към процеса на присъединяване към Европейския съюз.
<P>
Групата на социалистите предложи две изменения в пленарната зала. Първо, да стане ясно, че всякакви предложения за евентуално удължаване на мандата не следва да отклоняват вниманието от ключовата задача за приключването на съдебните процеси и придвижването напред към най-ранното възможно приключване. Второ, призоваваме да бъде предоставен свободен достъп до архивите на МНТБЮ на прокурорите, адвокатите по защитата, и в крайна сметка на историците и изследователите.
<P>
Благодаря на докладчика и предавам на Парламента предложенията за изменения.
<SPEAKER ID="392" NAME="Sarah Ludford" LANGUAGE="EN">
Г-жо председател, трябва да подкрепим докрай впечатляващата работа на Трибунала в Хага по предаването на извършителите на ужасни престъпления на правосъдието и да не налагаме изкуствено прекъсване на работата, защото със своя натиск сроковете може да повлияят негативно върху безпристрастността на съдебните процеси, а съкратените процедури биха застрашили безопасността на свидетелите. Макар че голям брой дела от по-ниско равнище бяха успешно предадени на националните съдилища, някои от последните може и да не са в състояние или да не желаят да водят наказателни производства в съответствие с международните стандарти, което означава, че понякога на прехвърлянето на такива дела може да се противопоставят самите жертви и свидетели.
<P>
За да позволим удължаването на мандата на МНТБЮ, настойчиво призоваваме Съвета да насърчи Съвета за сигурност да осигури достатъчно ресурси от общия си бюджет, за да може да ангажира ключови експерти и висококвалифициран персонал. Трибуналът трябва да остави след себе си стабилно наследство и като пример за други потенциални специални трибунали, и с цел да допринесе за укрепването на правосъдието в балканските страни.
<P>
Необходимо е Европейският съюз да окаже по-голяма подкрепа на вътрешните разследвания и процеси срещу военни престъпления, както и критериите от Копенхаген да включат още по-голяма подкрепа за добре подготвените и добре функциониращите съдебни системи. Последствието от това обаче е, че Трибуналът също трябва да даде своя принос за помиряването и междуетническото разбирателство, а работата на неправителствените организации заслужава повече ресурси.
<P>
Членът на Комисията Рен ни напомня, че пълното сътрудничество с Трибунала е условие за присъединяването към Европейския съюз, но истината е, както членът на Комисията Орбан откровено ми сподели миналата вечер в отсъствието на г-н Рен, че в Съвета липсва единодушие по въпроса какво точно означава това. Това е довело до объркване и постоянно отлагане на крайните срокове. Колкото и да ни се иска Сърбия и Хърватия да се присъединят, все пак Съветът, Комисията и Парламентът трябва да бъдат единни и категорични в настояването си обвиняеми като г-н Mladić и г-н Hadžić да бъдат предадени на съда, а в случая с Хърватия - доказателствата и свидетелите да бъдат подпомогнати. Не можем да си позволим по-леки изисквания.
<SPEAKER ID="393" NAME="Jan Marinus Wiersma" AFFILIATION="PSE">
(NL) Г-жо председател, бих искал да повдигна няколко въпроса в това кратко разискване. Работата на Международния наказателен трибунал за бивша Югославия е изключително важна не само защото гарантира отговорните за военните престъпления на Балканите да бъдат предадени на съд, но също и защото Трибуналът служи на общественото чувство за справедливост. Нещо повече, той играе важна роля в европейската политика по отношение на Западните Балкани. Това също е подчертано в доклада на г-жа Neyts.
<P>
Сега, когато се вижда краят на мандата на Трибунала, трябва да се замислим как да приключим неговата дейност. В моята група най-важното е това, че капацитетът на работа се запазва, за да се приключат делата, които са още в ход, и за да бъдат изправени пред Трибунала двамата заподозрени, който все още са на свобода - г-н Mladić и г-н Hadžić.
<P>
Наистина не бива да създаваме впечатлението, че продължителността на мандата и неговият срок по някакъв начин биха довели до оставането на свобода на тези хора. Дали ще постигнем това чрез удължаването на мандата или създаването на механизъм, който да наследи работата на Трибунала, не е първостепенен въпрос за нас; а доколкото виждаме, навярно бихме могли и да намерим някакъв начин да поставим съдиите, адвокатите и секретариата в режим на изчакване.
<SPEAKER ID="394" NAME="Véronique De Keyser" AFFILIATION="PSE">
(FR) Г-жо председател, Европейският съюз прилага принципа на равно третиране на всички държави на Балканите.
<P>
Ако, от една страна, настояваме Белград да предаде г-н Mladić, преди да бъде приложено временното споразумение за търговия в рамката на споразумението за стабилизиране и асоцииране, то е ясно, че ще изискваме от Хърватия да окаже пълно сътрудничество на Трибунала.
<P>
И все пак, от това сътрудничество има още много да се желае, меко казано. По време на последното си посещение в Загреб през м. февруари (с цел да изиска липсващите документи, свързани с използването на артилерия в "Операция Буря", която - нека отбележим - доведе до масовото изселване на 200 000 сърби и смъртта на 350 цивилни лица), главният прокурор, г-н Brammertz, поиска от Хърватия пълно сътрудничество и въпреки че Европейската комисия току-що даде "зелена светлина" да се отвори глава 23 Съдебна система и основни права, някои европейски правителства не искат и да чуят за това, нито пък Европейският парламент.
<P>
Всъщност, без гарантиране на мира няма да получим подкрепа на Балканите, а най-добрата гаранция за това е истината и правосъдието за престъпленията от миналото.
<P>
Бих искала да поздравя г-жа Neyts-Uyttebroeck за нейния доклад, който получи единодушната подкрепа на комисията по външни работи.
<SPEAKER ID="395" NAME="Alexandru Nazare" AFFILIATION="PPE-DE">
(RO) Поздравявам докладчика, г-жа Neyts, и приветствам доклада относно мандата на Международния наказателен трибунал за бивша Югославия - един доклад, за който и аз съм дал своя принос с няколко изменения и който повдига редица реални въпроси, които сме длъжни да обмислим.
<P>
Трябва да се уверим, че резултатите, постигнати до момента от Трибунала в налагането на наказания за военни престъпления и насърчаването на помирението на Западните Балкани, са ефективно оползотворени. Работата на Трибунала трябва да бъде изцяло свършена. Необходимо е също така да се направи оценка на резултатите до момента, особено по отношение на целите, които още не са постигнати. Въз основа на тази оценка Съветът трябва да обмисли удължаването на мандата на Трибунала толкова, колкото е нужно.
<P>
Разбира се, Трибуналът няма да може да продължи работата си безкрайно дълго. Затова трябва да се уверим, че на негово място ще има механизъм за реализиране на функциите на Трибунала, които ще останат след закриването му и които не са изпълнени към момента, колкото време е необходимо. В това отношение приветствам предложението към Съвета за сигурност на ООН, целящо създаването на институция с такова предназначение.
<P>
Друга мярка, която считам, че е от решаващо значение за развитието на устойчиви институционални структури на Западните Балкани, е създаването на набор от нормативни разпоредби и критерии за оценка за съдебните системи в тези държави с цел да бъдат подкрепени националните съдилища.
<SPEAKER ID="396" NAME="Bogusław Rogalski" AFFILIATION="UEN">
(PL) Г-жо председател, Международният наказателен трибунал за бивша Югославия даде значителен принос към процеса на помирение на Западните Балкани и помогна за възвръщането и поддържането на мира в региона. Той допринесе също така за полагането на основите на нов световен стандарт за решаването на конфликти след края на всяка война. И все пак, необходимо е да се подчертае, че подкрепата за развитието на потенциала на националните съдилища на Балканите е основен въпрос, така че вътрешните съдилища да могат да продължат работата, започната от Трибунала. Правилното сътрудничество между съдилищата и прокурорите на Западните Балкани е друго важно предизвикателство, особено в случаите, включващи екстрадиране и правна взаимопомощ. Очевидно е необходимо също така да се въведат механизми, гарантиращи, че след закриването на Трибунала, неговите функции и оставеното от него наследство ще укрепят принципите на правовата държава.
<P>
В заключение бих искал да призова държавите от Западните Балкани и тези в Европейския съюз да подкрепят дейността на неправителствените организации и на други институции, които помагат на жертвите, насърчават диалога и разбирателството между етническите групи и подкрепят усилията за помирение на Балканите.
<SPEAKER ID="397" NAME="Alexandr Vondra" LANGUAGE="EN">
Г-жо председател, в заключение бих искал накратко да повторя, че ние напълно подкрепяме продължаващата работа на МНТБЮ като важна част от оздравителния и помирителен процес на Западните Балкани, сега и в бъдеще.
<P>
Позволете ми само да спомена, че утре в Прага ще имаме работни срещи с главния прокурор, г-н Serge Brammertz. Съгласен съм, че Трибуналът трябва да е в състояние да изпълни докрай своя мандат, да приключи процесите, които са още в ход, и да започне нови срещу двамата обвиняеми, които още са на свобода. Съгласен съм и с това, че наследството на Трибунала трябва да бъде съхранено чрез укрепване на вътрешните капацитети за справяне с неприключените дела. В края на краищата, това са делата, засягащи държавите на Западните Балкани, за които те в крайна сметка сами трябва да поемат отговорност.
<SPEAKER ID="398" NAME="Olli Rehn" LANGUAGE="EN">
Г-жо председател, искам да благодаря за това кратко, но важно разискване. Поздравявам и г-жа Neyts-Uyttebroeck за доклада и инициативата й.
<P>
Международният наказателен трибунал за бивша Югославия наистина е израз на европейските ценности на правосъдието и правовата държава, затова и настоящото разискване е толкова важно. То е и съществен елемент от нашата политика на разширяване на Западните Балкани.
<P>
Колкото до сроковете, мога само да се съглася със самия Трибунал, че сроковете в стратегията за закриване на МНТБЮ са само по план, а не абсолютни крайни дати, както правилно бе отбелязано в доклада на г-жа Neyts-Uyttebroeck.
<P>
За Комисията критичният въпрос е да задържим подкрепата на международната общност за приключване на настоящия мандат на Трибунала по такъв начин, че да се гарантира в бъдеще нито едно военно престъпление да не остане безнаказано.
<SPEAKER ID="399" NAME="Annemie Neyts-Uyttebroeck" LANGUAGE="EN">
Г-жо председател, искам да благодаря на всички, които участваха в това разискване.
<P>
Искам да кажа също така, че у всекиго, който работи или е работил в Международния наказателен трибунал за бивша Югославия, видях такава всеотдайност и отговорност, каквито рядко се срещат другаде. За мен това бе изключително приятно откритие.
<P>
Това бе още едно основание да изляза с тези предложения.
<SPEAKER ID="400" NAME="Председател">
Разискването приключи.
<P>
Гласуването ще се проведе утре, вторник, 12 март 2009 г.
<P>
Писмени декларации (член 142)
<SPEAKER ID="401" NAME="Marek Aleksander Czarnecki  " LANGUAGE="PL">
Г-жо председател, работата на Трибунала в Хага заслужава постоянната подкрепа от страна на Европейския съюз, главно заради полагането на основите на нови стандарти при решаването на конфликти, а също и заради значителния принос на Трибунала към процеса на помирение в региона на Западните Балкани.
<P>
В светлината на резолюцията на ООН, призоваваща към приключване на дейността на Международния наказателен трибунал за бивша Югославия, аз съм съгласен с докладчика, че трябва да се проучи възможността за удължаване на мандата на тази институция. Необходимо е работата на Трибунала да продължи дори само поради факта, че много престъпници все още са на свобода, а значителен брой дела все още изискват надеждно проучване.
<P>
Убеден съм, че ключов фактор тук е създаването на ясен и точен механизъм на действие на съдебните системи на Балканите, който да възприеме първоначалните функции на Трибунала след неговото закриване. Освен това призовавам държавите-членки да подкрепят дейността на неправителствените организации, а също и на други институции, които помагат на жертвите, насърчават диалога и разбирателството между етническите групи и подкрепят усилията за помирение.
<SPEAKER ID="402" NAME="Athanasios Pafilis  " LANGUAGE="EL">
Десет години след "мръсната война", която САЩ, НАТО и Европейският съюз подпалиха срещу Югославия, виновните за престъпленията срещу нейните граждани се гаврят с паметта на хилядите убити, в това число жени и деца, и с огромната вреда, която тези сили причиниха на Балканите. Въпросният доклад възхвалява Трибунала в Хага, който бе създаден от самите тях, за да осъдят собствените си жертви и да оневинят американските и европейските империалисти за престъпленията им - един трибунал с изфабрикувани обвинения, с пародии на съдебни процеси, които доведоха до убийството на бившия югославски президент Слободан Милошевич. С невероятна безочливост те настояват дейността им да бъде продължена, за да обвинят още хора и да упражнят терористичен натиск върху гражданите на Югославия, призовавайки ги да подпишат декларация, че се разкайват за това, че са защитавали своята родина и че се подчиняват на европейските си убийци.
<P>
Не е достатъчно само да се гласува против този жалък доклад. Гръцката комунистическа партия се въздържа от гласуване. Тя отказва даже и с присъствието си да участва в узаконяването на империалистическите престъпления, извършвани от Европейския парламент. По този начин тя отдава поне малко почит на онези, които платиха с кръвта си тази империалистическо варварство от страна на САЩ, НАТО и Европейския съюз.
<P>
Ще бъдат създадени истински народни трибунали и тогава истинските виновни страни и убийците в САЩ, НАТО и Европейския съюз, левоцентристките и десноцентристките правителства ще бъдат предадени на съд и осъдени.
