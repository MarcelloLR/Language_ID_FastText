<CHAPTER ID="002">
Декларации на председателството
<SPEAKER ID="006" NAME="Председател">
Госпожи и господа, до нас достигна тъжна новина за френския полицай Жан-Серж Нерин, загинал наскоро при престрелка с членове на ЕТА. Това ни показва, че проблемът с тероризма в Европа все още не е решен. От името на Парламента и лично от мое име бих желал да изразя съболезнования на семейството на убития полицай. Надявам се, че испанската и френската полиция ще изправят пред съда не само убийците, но и онези, които са поръчали убийството.
<P>
Има и друга обезпокоителна новина: арестът в Куба на 30 участници в демонстрация от движението "Дами в бяло". Това са майки и съпруги на лишени от свобода активисти на опозицията. През 2005 г. Европейският парламент награди движението с наградата "Сахаров". Ние се присъединяваме днес към тези героични жени, като мислим за тях и за трудното им положение.
