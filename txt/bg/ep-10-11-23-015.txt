<CHAPTER ID="015">
Програма за нови умения и нови работни места (разискване)
<SPEAKER ID="502" NAME="Председател">
Следващата точка е изявлението на Комисията относно програмата за нови умения и работни места.
<SPEAKER ID="503" NAME="Ласло Андор" LANGUAGE="EN">
Гн председател, в Европейския съюз има 23 млн. безработни, което съответства на около 10-процентно равнище на безработица.
<P>
Положението възникна като последица от финансовата и икономическата криза и въпреки че сме изправени пред драматични последици, това не попречи на Европейската комисия да предложи амбициозни цели в рамките на стратегията "Европа 2020", а на Европейския съюз да набележи амбициозни цели, които да бъдат постигнати в недалечно бъдеще.
<P>
Имаме водеща цел за постигане на 75-процентно равнище на заетост на мъжете и жените до 2020 г., а днес Комисията прие още една водеща инициатива в рамките на стратегията "Европа 2020": "Програма за нови умения и работни места", която очертава начина, по който възнамеряваме да отбележим напредък към пълна заетост.
<P>
Програмата допълва водещата инициатива "Младежта в движение", приета през септември. И двете следва да допринесат за постигането на целите ни в областта на заетостта и образованието до 2020 г. Да, кризата унищожи милиони работни места. Да, ние сме изправени пред увеличаваща се международна конкуренция, но това не е извинение да не се предприемат действия.
<P>
Напротив, това е призив за действие и за формиране на нашето бъдеще. Създаването на повече и по-добри работни места е в нашите ръце. Политиката за заетостта е до голяма степен отговорност на държавите-членки, но като европейски създатели на политики ние в Комисията съвместно с Европейския парламент и социалните партньори трябва да дадем своя принос. Необходимо е да дадем възможност на всеки, който може да работи, действително да направи това. Трябва да позволим на работната сила да генерира нови идеи и да създава нови предприятия. Необходимо е да гарантираме, че по-младото поколение може да се облагодетелства от разработения от нас социален модел. Нуждаем се от по-качествени работни места и от по-добри условия на труд за всички заети лица. Програмата за нови умения и работни места определя действия в четири области: функциониране на пазарите на труда; умения; качество на работните места и условията на труд; и създаване на работни места.
<P>
Програмата предлага 13 конкретни действия на равнище на ЕС, чието изпълнение да се проведе в партньорство с правителства, социални партньори и гражданското общество.
<P>
На първо място, трябва да следим за това нашите пазари на труда да функционират по-добре чрез провеждане на трудови реформи, гарантиращи необходимата гъвкавост и сигурност. Една от извлечените поуки от изминалите две години е, че политиките на гъвкава сигурност позволиха да се устои на кризата.
<P>
Сега предлагаме да обсъдим с държавите-членки и със социалните партньори всички компоненти на гъвкавата сигурност и начините за тяхното подобряване на базата на общите принципи на ЕС за гъвкавата сигурност.
<P>
Програмата посочва гъвкави, но надеждни договорни отношения, всеобхватно учене през целия живот, активни политики на пазара на труда и модерни системи за социална сигурност.
<P>
В ЕС има силно сегментирани пазари на труда, където служители с постоянни, сигурни договори живеят, а понякога работят рамо до рамо на едно и също работно място, извършвайки една и съща дейност, със служители с временни договори, с малко социални защити и слаби изгледи за постоянна работа.
<P>
За да се подобри положението и да се намалят съществуващите несъответствия, един възможен предмет на обсъждане би било разширеното използване на безсрочните договорни отношения с предвиждане на достатъчно дълъг пробен период и постепенно повишаване на правата на закрила, достъпа до обучение, ученето през целия живот и професионалното ориентиране за всички заети лица.
<P>
С времето това ще позволи на заетите лица да придобият пълни права, а дружествата ще имат достатъчна, но намаляваща гъвкавост през пробния период, отстранявайки възпрепятстващите елементи, които често пъти пречат на работодателите да наемат нови служители с дългосрочна перспектива.
<P>
На второ място, трябва да предоставим на хората необходимите умения за търсените от пазара професии сега и в бъдеще. Знаем, че дори в момента някои работодатели изпитват затруднения с попълването на свободни работни места поради това, че не могат да намерят хора с подходящите умения.
<P>
Това показва, че се нуждаем не само от повече и при това подходящи умения, но и че на европейския пазар на труда съществуват постоянни несъответствия между търсените и предлаганите умения.
<P>
В обозримо бъдеще е възможно да има дори по-сериозен недостиг на работници, отколкото днес - специалисти в областта на информационните и комуникационни технологии (ИКТ), лекари, медицински сестри, изследователи, както и хора с екологосъобразни умения, които да ни помагат в напредъка към по-екологична икономика.
<P>
"Програмата за нови умения и работни места" предлага практически механизми в това отношение. Ние ще внесем повече прозрачност по отношение на търсените умения и ще насърчим намирането на по-добро съответствие, а именно чрез Панорама на уменията в ЕС, която ще помогне на хората по-лесно да разберат кои умения са най-търсени в момента и в бъдеще. Членът на Комисията Василиу ще може да ви каже повече по въпроса. Ясно е, че е необходимо да се работи в тясно сътрудничество с всички съответни заинтересовани страни, за да се преодолее разминаването между образованието и обучението, и трудовата сфера.
<P>
На трето място, предлагаме подобряване на качеството на работните места и гарантиране на по-добри условия на труд. ЕС има много амбициозно законодателство в тази област, което сега ще трябва да се прегледа. Опитът, придобит от изпълнението, ни показва кога и къде има възможност за подобрение. Трябва да следим за това законодателството да работи по-добре, да е в крак с новите форми на труд и новите технологии и да е по-лесно за разбиране и прилагане от страна на гражданите и предприятията.
<P>
На практика предлагаме да се извърши преглед на Директивата за работното време и да се направи законодателно предложение, имащо за цел подобряване на прилагането на Директивата относно командироването на работници и освен това ще направим предложения в областта на здравословните и безопасни условия на труд.
<P>
В допълнение към прегледа на законодателството на ЕС, "Програмата за нови умения и работни места" предлага интегриран подход, включващ така наречените инструменти с незадължителен характер - от кодекси за поведение до насоки за прилагане, сравняване спрямо целеви показатели и обмен на добри практики.
<P>
Очаквам с нетърпение разискването на тези въпроси с вас и съм убеден, че заедно с Европейския парламент, държавите-членки и социалните партньори ще направим така, че да работят по-добре.
<P>
Не на последно място е необходимо да се създават повече работни места. Създаването на работни места е необходимо за растежа, но има твърде много пречки. Предлагаме подобряване на рамковите условия за създаване на работни места, особено в бързопроменящите се и изискващите интензивна научноизследователска и развойна дейност сектори, чрез намаляване на административните тежести и данъчното облагане на труда и подпомагане на предприемачите.
<P>
Предлагаме също и мерки за насърчаване на предприемачеството и подпомагане на хората, които са в процес на разкриване на собствен бизнес или са направили това неотдавна.
<P>
В това отношение, никога не е излишно да се повтори важността на новия механизъм за микрофинансиране като инструмент за подпомагане на хората да започнат собствен бизнес. Европейският съюз разполага с достатъчно таланти. Нека направим така, че идеите и иновациите да доведат до създаването на качествени работни места.
<P>
Днес Комисията представи приоритетите си за начина, по който ще се постигне напредък към пълна заетост. Програмата за нови умения и работни места може да доведе до реална промяна, ако работим всички заедно. Призовавам всеки от вас да изиграе своята роля в осъществяването на напредък в нашите усилия за постигане на пълна заетост в Европа.
<SPEAKER ID="504" NAME="Андрула Василиу" LANGUAGE="EN">
Гн председател, особено ми е приятно да представя заедно с члена на Комисията Андор новата водеща инициатива "Програма за нови умения и работни места". По-доброто образование и обучение са от основно значение за това хората да придобият необходимите умения, за да намерят работа, да запазят работа си и да се подготвят за професиите на бъдещето.
<P>
Поради тази причина трябва да инвестираме в хората и тяхната способност да правят нововъведения, да създават нови предприятия и нови работни места. Без значителни и трайни инвестиции във високи равнища на умения и образование нашите икономики трудно ще излязат бързо от кризата. Уменията са в основата на стратегията "Европа 2020" за интелигентен, устойчив и приобщаващ растеж. Поради тази причина двете водещи инициативи "Младежта в движение" и "Програма за нови умения и работни места" имат важни измерения по отношение на образованието и обучението, а така също и по отношение на заетостта.
<P>
С тази инициатива искаме днес да помислим как образованието и обучението могат да допринесат за постигането на 75-процентно равнище на заетост до 2020 г. Очаква се работните места, заемани от висококвалифицирани служители, да се увеличат с 16 милиона от настоящия момент до 2020 г., а заеманите от нискоквалифицирани работници работни места да намалеят с около 12 милиона за същия период. В Европа има повече от 80 милиона възрастни хора със сериозни пропуски в основни умения. Поради това са необходими спешни мерки, особено по отношение на обучението.
<P>
На първо място, трябва да приемем ученето през целия живот като един от изключително важните стълбове на стратегиите за гъвкава сигурност, за да направим така, че нашият пазар на труда да функционира по-добре, както каза членът на Комисията Андор. Всички сме съгласни с диагнозата. Уменията могат да осигурят и подобрят преходите в пазара на труда, но ученето през целия живот все още не е станало реалност в Европа. Усъвършенстването на уменията не трябва да е лукс за висококвалифицираните лица. То е необходимост за всички. Нискоквалифицираните лица имат много малко възможности за участие в продължаващо обучение във всички държави-членки. Това следва да се промени със съвместните усилия на всички партньори, правителства, работодатели и граждани.
<P>
На второ място, трябва да предоставим на хората уменията, необходими за започване на работа. Европа трябва не само да усъвършенства уменията на лицата, които са вече на трудовия пазар, но и да гарантира, че хората от самото начало ще получат правилния набор от умения за приспособяване и развитие в бързо променящото се общество. Необходимо е преди всичко по-добро прогнозиране на уменията, необходими на пазара на труда. Имайки предвид тази цел, ние ще представим Панорама на уменията в ЕС, която не само ще ни казва какви умения се търсят от работодателите в момента, но и ще прогнозира от какви умения ще има потребност в бъдеще. За да подготвим нашите младежи, за да навлязат в пазара на труда, за да се приспособяват и да практикуват професии, които може би все още дори не съществуват, трябва да се съсредоточим върху това системите за образование да предоставят правилния набор от умения. Специално внимание следва да се отдели на основни умения като четене, смятане и научни познания.
<P>
От особено изключителна важност е борбата срещу ниската степен на усвояване и преждевременното напускане на училище. Поради тази причина реших да се сформира група на високо равнище за грамотността през януари. Освен това, за да развием общество на знанието, е необходимо нашите деца да са по-добре подготвени в областта на научните познания, математиката и технологиите. Но също така трябва да съсредоточим усилията си върху придобиването на трансверсални умения, които са от решаващо значение за пригодността за заетост: например умения за общуване на чужд език, умения в областта на цифровите технологии или предприемачеството, както и умения за поемане на инициатива. Също толкова важно според мен е, че действаме, за да гарантираме развиването на компетентности, които ще са необходими за професиите на бъдещето, някои от които например са възобновяемата енергия, екологосъобразното строителство, "интелигентния" транспорт и електронното здравеопазване.
<P>
Накрая, дори във време на криза и при високи равнища на безработица, някои работодатели съобщават за трудности при набирането на нови служители. Ето защо програмата призовава за осигуряване на по-добро съответствие между уменията на хората и възможностите за намиране на работа, и извличане на полза от потенциалните работни места в Европа. С тази цел ще предложа Европейски паспорт на уменията, който ще даде възможност на гражданите да вписват своите умения по ясен и сравним начин. Той ще стъпи на основата на популярния европейския формат за автобиография "Европас" (Europass CV). Последната ми бележка е, че нито образованието, нито заетостта не могат сами по себе си да осигурят правилния набор от умения.
<P>
Трябва да търсим нови форми на сътрудничество и партньорство с доставчиците на образование и обучение, бизнеса и други заинтересовани страни, включително синдикатите и публичните служби по заетостта.
<P>
Гн председател, уважаеми колеги, със стратегията "Европа 2020" ние поставихме нашите цели и стремежи. Сега е време да осъществим напредък по отношение на стремежите ни и да определим стратегията си за реформи. Програмата за нови умения и работни места обяснява начина, по който Европа може да допринесе за постигането на нашите цели. Изходът от кризата е развитието на конкурентоспособна икономика на знанието в Европа, осигуряваща повече и по-качествени работни места в Европа.
<SPEAKER ID="505" NAME="Csaba Őry" LANGUAGE="HU">
Гн председател, уважаеми членове на Комисията, въпреки че в съответствие с парламентарната традиция обичайно подхождаме към предложенията добронамерено, макар и критично, сега трябва да кажа, че изцяло искрено приветствам и подкрепям току-що изложената идея. Особено съм доволен от определението, използвано от члена на Комисията Андор във връзка с пълната заетост като цел, че на всеки, който може и иска, трябва да се предоставят средствата и възможността да работи.
<P>
Подкрепям също така четирите основни приоритета: по-добре функциониращи пазари на труда, по-високо качество на работните места, по-ефективни политики за създаване на работни места и по-добри условия на труд, дори да виждаме, че няма да е лесно да бъдат постигнати. Съгласни сме с казаното относно гъвкавата сигурност, въпреки че съм длъжен да заявя, че е крайно време да говорим за подробностите. Използваме този термин често и тълкуваме смисъла му по най-разнообразни начини.
<P>
В съзвучие с основните принципи за по-добро законодателство считаме, че е необходимо да се отговори на променящите се условия на труд. Затова е оправдано извършването на преглед на Директивата за работното време, въпреки че искам да подчертая, че не виждаме необходимост от нова директива що се отнася до Директивата относно командироването на работници, но сме готови да обсъдим изпълнението и опита, придобит в хода на изпълнението, и при необходимост да се направят съответни изменения. Искам обаче да насоча вниманието към регулирането на нетипичните форми на труд. Това означава изцяло нови отношения работодател-работник по отношение както на социалната сигурност, така и на други условия, а очевидно все още има много пропуски в тази област.
<P>
Необходимо е да се увеличи мобилността и трябва да се отдели повече внимание на сътрудничеството на държавните служби по заетостта. Накрая, гн председател, виждам, че времето изтича, напълно съм съгласен, че в известен смисъл ниската квалификация струва по-скъпо отколкото кризата. Затова в интерес на всички ще е да продължим да мислим в посока на подходящо и гъвкаво обучение, приемайки възможностите за традиционно и неформално обучение.
<SPEAKER ID="506" NAME="Sylvana Rapti" LANGUAGE="EL">
Гн председател, с голямо задоволство слушах изявленията на двамата членове на Комисията. Във време на криза, особено на остра криза, се нуждаем от визия. Тези две изявления ни дават визия. Те са амбициозни. Те поставят четири цели, които мисля, че всеки европейски гражданин ще има желание да подкрепи.
<P>
Но - колкото и хубави да са нещата, винаги има едно "но" - преди всичко искам да повдигна въпроса за сигурността. Гъвкавостта и сигурността трябва да вървят ръка за ръка и нашето мнение е, че е необходимо да се даде приоритет на сигурността. Въпросът за образованието и обучението е много, много основен въпрос, защото както членът на Комисията Андор съвсем правилно каза, ние се нуждаем не само от нови умения, но също така е необходимо да отправим старите умения в желаната от нас посока. Има въпроси, свързани с предприемачеството. Трябва да улесним младите хора в започването на собствен бизнес. Трябва да улесним предприятията да наемат повече хора на работа.
<P>
В заключение, искам да се позова на много хубавата идея на члена на Комисията Василиу: Европейски паспорт на уменията. Това веднага ме подсеща за командированите работници и се питам: ако имам паспорт с отлични умения, произхождам от страна А и отивам да работя в страна Б, решен ли ще е въпросът с трудовия ми договор? Ние сме на ваша страна; ще наблюдаваме и ще се борим с вас.
<SPEAKER ID="507" NAME="Marian Harkin" LANGUAGE="EN">
Гн председател, уважаеми г-н член на Комисията, ще разгледам само един от вашите четири ключови приоритета: по-стабилни политики за насърчаване на създаването на работни места и търсенето на работна ръка.
<P>
Според този документ възстановяването трябва да се базира на растеж, благоприятстващ създаването на работни места, но заради икономическата криза икономическият растеж в Европа е неравномерен и слаб. Като член на ЕП от Ирландия съм напълно наясно как ни се казва, че е необходимо да прилагаме мерки за строги икономии при реални опасения, че това ще задуши всяка възможност за растеж.
<P>
Така че въпросът ми е: "Програмата за нови умения и работни места" няма ли да важи за Ирландия или Гърция, или всъщност за всяка страна, прилагаща тежките мерки за строги икономии? Откъде ще дойде растежът и откъде следователно ще дойдат работните места?
<P>
В документа има отлични идеи и аз не се опитвам да ги омаловажа. Една такава идея от съществено значение е начинът, по който ще свържем инвестиционната, научноизследователската и развойна дейност и дейността в областта на иновациите със самата система на производство. Абсолютно необходимо е да има пълно съответствие между тези аспекти.
<P>
Предложенията за ангажиране на социалната икономика, кооперациите, взаимоспомагателните дружества и микропредприятията в трайно усилие за осигуряване на възможности за трудова заетост на местно равнище са съвсем навременни и наистина считам, че мобилизирането на местно равнище на нестопански принцип чрез взаимоспомагателни дружества може да бъде двигател на устойчиво развитие.
<P>
Насърчаването на предприемачеството ще позволи на самите граждани да вземат реално участие във възстановяването на икономиката. Осигуряването на съответствие между умения и работни места е от решаващо значение, но аз съм обезпокоена в много отношения, уважаеми г-н член на Комисията.
<P>
Миналата седмица бях домакин на среща в Парламента по въпроса за социалното приобщаване и психичните заболявания, на която една любезна дама от Австрия каза, че политиците трябва да престанат да говорят за работни места и растеж - никой не им вярва! Не знам за Вас, уважаеми г-н член на Комисията, но мен това ме потресе. Не казвам, че чувството е широко застъпено, но то се разпространява все повече и затова мисля, че думите ни, казани тук, трябва да се превърнат в действие.
<P>
Съществува реална спешна необходимост от това и ние трябва да започнем да мислим нестандартно. "Да" на екологосъобразните работни места, на работните места в областта на цифровите технологии, но без да се забравят и местните работни места и, както казах, насърчаване на нетърговски дух не като заместител, а като противовес на ориентирания към печалба модел, който точно сега застрашава еврото и стабилността на Съюза.
<SPEAKER ID="508" NAME="Elisabeth Schroedter" LANGUAGE="DE">
Гн председател, гжо Василиу, гн Андор, имахме големи очаквания от "Програмата за нови умения и работни места". Тя имаше за цел да създаде стимул, който да помогне на работещите в Европа да се подготвят за измененията в околната среда. Най-важното, след като Парламентът предложи поредица от идеи в своята резолюция за екологосъобразните работни места, очаквахме Комисията да възприеме тези идеи, да ги доразвие и впоследствие да предложи конкретни мерки за начините, по които могат да се създадат нови работни места чрез измененията в околната среда или да се приспособят съществуващите професии с цел да бъдат запазени, за да се направи европейското индустриално общество по-екологично в полза на работниците. Какво направихте вместо това? Съживихте старата тема за гъвкава сигурност. Наистина ли вярвате, че нови работни места могат да се създадат чрез дерегулация? Току-що установихме факта, че по време на криза несигурните работни места са тези, които се губят и закриват първи.
<P>
Всичко, което мога да кажа е, че грешите, ако мислите, че устойчива икономика на знанието може да се развива въз основа на несигурност и лоши условия на труд. Вие се съсредоточавате върху бедността чрез работа, вместо повишаването на благоденствието. Бедността обаче не е добър спътник на напредъка. За да се постигне напредък в областта на околната среда, ние се нуждаем от широкообхватна програма за образование и обучение на всички служители, особено на онези от по-ниските нива. Моля, продължете да работите по програмата и внесете необходимите подобрения.
<SPEAKER ID="509" NAME="Mara Bizzotto" LANGUAGE="IT">
Гн председател, госпожи и господа, нямам намерение изказването ми да бъде обичайното упражнение по реторика на евроскептик, но призовавам ЕС да започне да се вглежда повече в съдържанието, отколкото в опаковката, и да се откаже от пропагандата при наличието на неоспорими факти.
<P>
Сега след провала на Лисабонската стратегия ЕС предлага нов лозунг "ЕС 2020", но в действителност не предлага никакъв новаторски отговор на проблемите със заетостта. Статистиката потвърждава това: равнището на безработицата в Европа възлиза на 9,6%, като сред младежите то е 20,2%. В Италия третият нетен вносител в бюджета на ЕС, положението на младите хора е още по-драматично, като 25,9% от тях са без работа.
<P>
Предпочитам Европа, в която ресурсите не се прахосват за рекламни кампании, а се инвестира ефективно, като предлаганото обучение подготвя професионалисти за сектора на вътрешния пазар, където има подходящи възможности за работа.
<P>
Искам да завърша, като подчертая важността на професионалното обучение, символ на отлични постижения в нашите страни. Секторът на занаятите предлага потенциал за заетост и уникално богатство от знания, които трябва да се оползотворят, за да се запази конкурентоспособността на европейската система.
<SPEAKER ID="510" NAME="Licia Ronzulli" AFFILIATION="PPE">
(IT) Гн председател, гн Андор, гжо Василиу, госпожи и господа, поставили сме си за цел да определим потребностите на пазара на труда през следващите години. Това означава, че говорим за бъдещето на младите европейци, за професиите и икономиките, които утре ще поддържат нашите общности.
<P>
От много време се чудим с какъв тип работни места ще разполагаме след десет години, как ще се изменят квалификациите и какви умения ще се търсят в Съюза. Непрекъснато се питаме дали образованието и обучението, предлагани в момента на европейските граждани, ще им помогнат да си намерят лесно работа.
<P>
Чудя се как Комисията всъщност възнамерява да подходи към възприемането на нови мерки за постигане на целите, които си е поставила. Сигурни ли сме, че познаваме всички потребности на младите хора? Сигурни ли сме, че електронното обучение е решението, или можем да изучаваме нови и по-убедителни форми на образование и обучение? Остават само шест месеца до приключването на пилотния проект, започнат през май 2010 г., което означава, че вече е време за изготвяне на бюджетите. Ще бъдат ли постигнатите резултати положителни? Ще бъдат ли окуражителни? Трябва да имаме за цел да обучаваме младите хора с европейски образователни политики, които са в състояние да прогнозират бъдещите потребности.
<P>
Неотдавна изслушах дълъг списък на неща, които "трябва да се направят". Казано с медицинска терминология, чувала съм много за диагнозата, но не много за лечението. Не трябва да се задоволяваме с празни приказки, а да работим с идеи по същество, каквито са исканията на стратегията "Европа 2020". Това е предизвикателството, с което трябва да се справят всички държави-членки и предприятия, и това е най-доброто наследство, което можем да оставим на нашите деца.
<SPEAKER ID="511" NAME="Evelyn Regner" AFFILIATION="S&amp;D">
(DE) Гн председател, гжо Василиу, гн Андор, нови умения за нови работни места е много важна тема. Защо? Защото става въпрос изцяло за бъдещето. Не става въпрос само за проправяне на път през предизвикателствата, за които вече ни е известно, като демографски промени и икономическа криза. Става също въпрос и за факта, че допълнителните квалификации ще дадат възможност на хората да проектират работните места на бъдещото и по този начин ще имат активен принос към иновативната икономика.
<P>
Гн Андор, Вие отдавате голямо значение на социалните партньорства, което добре. Но аз искам да насърча Комисията да се съсредоточи върху условията на труд и физическия, и преди всичко на психическия стрес на напрегнатия трудов живот. Каква е ползата за обществото, ако в краткосрочен план хората дават висока производителност, но в дългосрочен план се превръщат в изтощени развалини? Никаква. Затова системната оценка на достиженията на правото на Общността следва да се основава на този подход, а не на по-добро регулиране.
<P>
По въпроса за гъвкавата сигурност, не одобрявам предложението на Комисията за вид въвеждащ трудов договор, предлагащ права на пълна заетост едва след известен период от време. Струва ми се доста несправедливо да се отнасяме по този начин към младите хора, толкова важни за нашето бъдеще, в самото начало на професионалната им кариера. Означава ли това, че Комисията повече или по-малко се отказва да работи по въпроса за несигурните трудови отношения? Много ми се иска да вида, че Комисията внася подобрения в тази облост.
<SPEAKER ID="512" NAME="Jutta Steinruck" AFFILIATION="S&amp;D">
(DE) Гн председател, гн Андор, гжо Василиу, вярно е, че борбата с безработицата и целта за пълна заетост заедно представляват една от нашите най-неотложни задачи. Както каза гжа Harkin, хората в Европа не искат идеи; те искат конкретни решения. Искам да ви благодаря за вашата инициатива. В нея има много положителни подходи, на които се позоваха двама колеги от моята група. Въпреки това съм убедена, че са необходими известни подобрения, защото повече гъвкавост и повече мобилност няма да създадат нито едно ново работно място. Искам да подкрепя казаното от гжа Schroedter в това отношение. Нуждаем се от добри, сигурни работни места в Европа и държавите-членки и бизнесът трябва да гарантират, че това са постоянни работни места, позволяващи на хората да печелят добре. Това трябва отново да стане общо правило и ние трябва да работим в тази насока на равнището на ЕС и да изберем правилния курс.
<P>
В програмата говорите за нови форми на трудов договор с по-малко права за наетите лица, които са в самото начало на кариерата си. Наричате ги безсрочни договорни отношения. Според мен това няма да създаде нови работни места. Опитът показва, а и социалдемократическото правителство в Германия установи същото преди няколко години, че отслабването на правата на работещите не води до създаване на работни места. Мерки от такъв тип просто превръщат сигурните работни места в несигурни работни места. Не трябва да позволяваме това да се случи в бъдеще.
<SPEAKER ID="513" NAME="Elena Băsescu" AFFILIATION="PPE">
(RO) Гн председател, това разискване е съвсем навременно и подходящо, при положение че възстановяването на европейската икономика продължава да е несигурно и държавите-членки все още са изправени пред стагнация на пазара на труда.
<P>
Ето защо европейското общество трябва да се превърне в общество на знанието. ЕС трябва да гарантира, че има по-добро съответствие между търсенето и предлагането на работни места и че работната сила има необходимите умения да заеме новосъздадените работни места.
<P>
Що се отнася до Румъния, последният мониторингов доклад на Комисията показва, че пазарът на труда е стабилен от началото на 2010 г. Въпреки това възстановяването не може незабавно да е съпроводено от намаляване на безработицата. За съжаление, младите хора в Румъния все още са една от най-силно засегнатите групи. Повече от 20% от тях нямат работа.
<P>
В това отношение, мисля, че инструментът на Европейската комисия е полезен, при условие че главната му цел е увеличаването на участието на младите хора в пазара на труда.
<SPEAKER ID="514" NAME="Katarína Neveďalová" AFFILIATION="S&amp;D">
(SK) Гн председател, ако обсъждаме безработицата, несъмнено е необходимо да обявим на висок глас, че безработицата сред младите хора е два пъти, а в някои страни четири пъти по висока от средната за Европа. Приветствам представената програма много повече, отколкото стратегията.
<P>
Трябва да приемем конкретни мерки в подкрепа на заетостта и ефикасния мониторинг. Категорично трябва да разширим сътрудничеството между националните министерства на труда и образованието и да създадем дългосрочна стратегия за това какво ще изисква пазарът на труда от потенциалните кандидати за работа, а не само какво изисква в момента.
<P>
Образованието и професионалното обучение са дългосрочен процес и затова е необходимо да знаем какви потребности ще имаме след 10 години, а не само в настоящия момент, за да можем да подпомогнем следващото поколение. Членът на Комисията спомена по-добро образование и инвестиране в хората. Напълно съм съгласна с нея по този въпрос. Само чрез повече инвестиции в образоването на младите хора ще можем да създадем конкурентоспособно поколение и по-добър Европейски съюз.
<P>
Затова искам да призова европейските държави-членки да не съкращават бюджетите си за образование и младежта, а в тези тежки времена да ги направят още по-силни. Всяка стотинка, похарчена в повече за образование, ще се възвърне стократно в лицето на спокойно и силно бъдещо поколение.
<SPEAKER ID="515" NAME="Franz Obermayr" AFFILIATION="NI">
(DE) Гн председател, фокусът на действие на тези мерки трябва да бъде максималното оползотворяване на наличните в Европейския съюз човешки ресурси, а не изборът на масова миграция. По-конкретно, това означава развиване на нови дългосрочни умения, съответстващи на новите изисквания на пазара на труда. Необходима ни е програма за допълнително обучение на онези европейски граждани, прекъснали образованието си в училище, по време на стажове за чираци или в университета.
<P>
Освен това имаме необходимост от стимули за допълнително образование, мерки за преквалификация и учене през целия живот. Когато пазарът на труда се отвори за страните от Източна Европа през 2011 г., ЕС ще бъде задължен да вземе мерки, за да защити гражданите в онези държави-членки, които ще бъдат особено засегнати от отварянето на пазара на труда. По-нискоквалифицираните работници и самостоятелно заетите изпълнители в тези държави-членки ще бъдат първите жертви на промяната. Очаквам Комисията да предостави на тези хора адекватна закрила срещу безработицата, евтиния труд и социалния дъмпинг.
<SPEAKER ID="517" NAME="Salvatore Iacolino" AFFILIATION="PPE">
(IT) Гн председател, гн Андор, гжо Василиу, госпожи и господа, не може да има съмнение, че във време на такива големи затруднения за Европейския съюз, фактът, че е налице смелост и решимост за провеждане на инициативи като предложената от членовете на Комисията може да се приеме единствено с голяма подкрепа.
<P>
По-целенасочено обучение, реално образование, насочено към придобиване на знания и умения, подходящи за пазара на труда, развитие на младите хора чрез тяхното обучение и знания - които ежедневно да се обогатяват - и трудов пазар, който се нуждае от нови умения, но който трябва да оползотвори по най-добър начин миграционните потоци.
<P>
Четирите цели са окуражаващи, но няма съмнение, че трябва да оползотворим по-добре множеството инструменти, с които разполага Комисията. Трябва да сме далновидни и разумни и поради тази причина новите достижения на технологиите трябва да направляват нашия избор, за да гарантираме, че стратегията "Европа 2020" е съвместима с ефикасното обучение и с реалната воля да се проправи път за пазар на труда, който служи на европейското общество и преди всичко на младите хора.
<SPEAKER ID="518" NAME="Silvia-Adriana Ţicău" AFFILIATION="S&amp;D">
(RO) Гн председател, главното безпокойство на европейските граждани е свързано със запазването на работните им места.
<P>
В резултат на икономическата и финансовата криза равнището на безработицата достигна 10%, като безработицата сред младите хора е 20%. Младите хора и хората над 50-годишна възраст изпитват затруднения в намирането на работа и често пъти са принудени да приемат временни трудови договори или работа под нивото на квалификацията, която са получили.
<P>
Програмата за създаване на нови работни места и нови умения трябва да е свързана с индустриалната политика и политиката в областта на иновациите на Съюза. За да се поддържа конкурентоспособността на Съюза, трябва не само да развиваме способността за нововъведения, но и да освежим производствения капацитет, което означава създаване на работни места в Европейския съюз.
<P>
Екологично ефективната икономика очевидно изисква нови умения.
<P>
Искам да обърна внимание на високия процент на преждевременно напускащите средното училище. Все повече младежи са лишени от възможност да посещават средно училище или университет. Образованието гарантира бъдеще на младите хора. Затова е наш дълг да гарантираме на младите хора достъп до образование.
<SPEAKER ID="519" NAME="Ласло Андор" LANGUAGE="EN">
Много сам щастлив, че основните принципи на водещата инициатива за насърчаване и подобряване на заетостта в Европа и постигане на амбициозната цел до 2020 г. бяха приветствани. Ние, разбира се, сме готови да разискваме различните детайли сега и на по-късен етап.
<P>
Искам да се спра на някои от въпросите, които бяха обсъждани или дори оспорени в обсъждането, тъй като някои от тях се нуждаят от допълнително разяснение.
<P>
Преди всичко поддържаме концепцията за гъвкава сигурност, но това не означава, че желаем да поставим ударението само върху гъвкавостта, защото в такъв случай щяхме да използваме понятието по начина, по който се използваше преди.
<P>
Искам да ви дам няколко примера, в които има ясно отражение на настоящото време и на новите предизвикателства.
<P>
Определено правим тази инициатива повече възрастово ориентирана и когато говорим за учене през целия живот, желанието ни е да наблегнем особено на възможностите за учене през целия живот на по-възрастните работещи, тъй като трябва да приемем, че активният трудов живот се удължава и хората ще трябва да бъдат подпомагани повече за промени в кариерата им или в професионалното им развитие.
<P>
Необходимо е по-добре да фокусираме вниманието си върху младите хора, което очевидно е ключов въпрос за стратегията "Европа 2020". Но вече съществува отделна водеща инициатива - "Младежта в движение", в която повечето от инициативите и стратегиите във връзка с младото поколение са изложени съвсем конкретно.
<P>
Младежта е възрастовата група, в която не настояваме за повече гъвкавост, тъй като вече има достатъчно. За младите работници в Европа има повече гъвкавост, отколкото в САЩ. Искаме да създадем улеснения за повече мобилност, защото считаме, че младото поколение е това, което ще се възползва по-добре от интегрирания европейски пазар на труда, ще развие собствените си умения и ще подобри своята конкурентоспособност, като се възползва не само от самия пазар, но и от институциите, предоставени от ЕС.
<P>
Това, за което говорих, беше по-добри условия на труд и качествени работни места. Съжалявам, че гжа Schroedter не е разбрала напълно добре. Искаме да намерим решение за сегментирането като главно предизвикателство на настоящия европейски пазар на труда и предлагаме съвсем конкретен пример: безсрочния договор, който може да помогне. Не става въпрос да бъдат освобождавани хората от постоянните им договори, а да се помогне на онези, които досега са имали само краткосрочен или срочен договор, да получат безсрочен договор и постепенно да придобият повече права. Така в известна степен ще се спомогне за осигуряване на повече работни места и със сигурност ще се помогне за предоставянето на повече права. Това също е много важно, ако говорим за качествени работни места.
<P>
Когато говорим за инвестиране в човешки капитал, не трябва да забравяме, че Европейският социален фонд съществува, за да оказва подкрепа на всички тези инициативи във всички държави-членки и се надяваме, че ще продължи да бъде силен инструмент на ЕС в подкрепа на всички инициативи по отношение на заетостта и социалното приобщаване.
<P>
Това са инициативи за 10 години и за всички държави-членки. Не става въпрос за решаване на краткосрочни критични финансови ситуации в определени държави-членки. Не можем да допуснем, че всичките тези 10 години ще бъдат прекарани във финансово критични обстоятелства. Очевидно това не е политика, която да е толкова конкретна, че да се справи с положението, но тя се отнася и за Гърция и Ирландия.
<P>
Ясно е, че Гърция е една от страните, където повече гъвкавост може да допринесе за подобряване на инвестиционния бизнес климат, както е при Испания. Ирландия е страна, която може да ребалансира факторите на конкурентоспособност и да фокусира повече внимание върху инвестирането в умения и образование в противовес на други източници на конкурентоспособност, които са били широко използвани неотдавна.
<P>
Трябва, разбира се, да обърнем внимание на много критичното положение, в което се намираме в момента, и може би догодина ще има малка възможност за повишаване на равнището на заетост. Но трябва да погледнем и цялостната картина, която ще започне да се подобрява от първата половина на следващата година, тъй като големите икономики, тласкащи възстановяването напред, вече отбелязват ръст на работни места. Считаме, че независимо от смущенията във финансовия сектор, този процес ще продължи и предложените от нас европейски политики, въпреки че не са в състояние чрез микроуправление да създадат работни места в държавите-членки, ще създадат подходящата рамка и ще предоставят насоки за държавите-членки в по-нататъшната им работа за постигане на пълна заетост.
<SPEAKER ID="520" NAME="Председател">
Разискването приключи.
<P>
Писмени изявления (член 149)
<SPEAKER ID="793" NAME="Elena Oana Antonescu" LANGUAGE="RO">
Настоящата икономическа криза и структурните фактори като глобализация, технологичен напредък и застаряващо население, както и напредъкът към икономика с ниски въглеродни емисии подчертаха необходимостта от приспособяване на европейските политики за заетостта и накараха европейските институции да изработят съответни решения за справяне с нарастването на безработицата и борбата с бедността. Инициативата на Комисията като част от стратегията "Европа 2020" действително предлага отговор на Европейския съюз на предизвикателствата, породени от настоящия икономически климат и икономическите и социалните промени, протичащи на пазара на труда. Искам да подчертая важността да бъдат постигнати двете цели, споменати от Комисията в инициативата. Те са излизане от икономическата криза чрез усъвършенстване на уменията като инструмент за постигането на тази цел и гарантиране на дългосрочната конкурентоспособност на европейската икономика чрез прогнозиране на бъдещите потребности и гарантиране на хармонично равновесие между търсенето и предлагането на умения на пазара на труда. Европа трябва да засили своята конкурентоспособност в условията на нарастваща конкуренция в глобален мащаб. Уменията представляват ключ към излизането от кризата и възможността европейските граждани да подобрят стандарта си на живот. Приветствам инициативата, насърчаваща обмена на информация и ангажирането на държавите-членки в разисквания, чиято цел е набелязването на решения или практики, благоприятстващи създаването на нови работни места.
<SPEAKER ID="792" NAME="Vilija Blinkevičiūt" LANGUAGE="LT">
Европейският съюз много амбициозно се е ангажирал да увеличи равнището на заетост с близо 75% през следващото десетилетие. За да може това да стане реалност, трябва да се предприемат конкретни мерки на равнище на ЕС, а така също и на национално равнище. Считам, че е особено важно да се засили социалното партньорство и социалния диалог с конкретни мерки на всички равнища - ЕС, национални, регионални, секторни и дружествени. На второ място, уменията и квалификациите на работещите трябва да бъдат непрекъснато усъвършенствани, като удовлетворяват потребностите на пазара на труда. По тази причина е необходимо да се сближат системите за общо, професионално и висше образование с потребностите на пазара на труда. Непрекъснато чуваме, че трябва да има повече работни места, но как да се създадат? Необходим е конкретен механизъм, който да осигурява стимули и определени данъчни стимули, за да се създадат работни места за младежите и възрастните хора. Освен това е необходимо да се анализира въздействието на инструментите за микрофинансиране върху пазара на труда и да се допусне повече гъвкавост в използването на средствата от Европейския социален фонд. Наистина се надявам, че програмата за нови умения и работни места ще даде конкретни резултати за хората в нашите страни.
<SPEAKER ID="521" NAME="Niki Tzavela" AFFILIATION="EFD">
в писмена форма. - (EN) Според съвместното изявление на срещата на високо равнище ЕССАЩ през ноември, създаването на работни места е приоритет в евроатлантическия контекст. Комисията обаче трябва да бъде бдителна по отношение на растящата външна миграция, която се отчита в Гърция; млади, квалифицирани и висококвалифицирани членове на работната сила емигрират в Канада, Австралия и Обединените арабски емирства. Както изглежда, същият процес е започнал и в Ирландия. От друга страна, Германия обяви, че се нуждае от квалифицирана работна ръка. Няма причини Германия да внася такава работна ръка от трети държави. Тя може да си сътрудничи с южните държави-членки за наемане на работа на европейска квалифицирана работна сила. Възнамерява ли Комисията да предприеме разумна политика за заетостта сред държавите-членки, подкрепящи европейския пазар на труда с европейска работна сила?
