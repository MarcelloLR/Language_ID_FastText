<CHAPTER ID="020">
Изменение на Регламент (ЕО) № 539/2001 за определяне на третите страни, чиито граждани трябва да притежават виза, когато преминават външните граници на държавите-членки, както и тези, чиито граждани са освободени от това изискване (разискване)
<SPEAKER ID="243" NAME="Председател">
Следващата точка е докладът на Agustín Díaz de Mera García Consuegra, от името на комисията по граждански свободи, правосъдие и вътрешни работи, относно предложението за регламент на Европейския парламент и на Съвета за изменение на Регламент (ЕО) № 539/2001 за определяне на третите страни, чиито граждани трябва да притежават виза, когато преминават външните граници на държавите-членки, както и тези, чиито граждани са освободени от това изискване - C7-0162/2010-.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Г-жо член на Комисията, моите уважения към Вашия отличен екип. Госпожи и господа, Регламент (ЕО) № 539/2001 определя третите страни, чиито граждани трябва да притежават виза, когато преминават външните граници на Съюза, както и тези, чиито граждани са освободени от това изискване.
<P>
Предложението за изменение на Регламент (ЕО) № 539/2001, което разискваме днес, има три цели: прехвърляне на Тайван в положителния списък, прехвърляне на други трети държави или територии в положителния списък: Тринидад и Тобаго, Сейнт Лусия, Сейнт Винсънт и Гренадини, Белиз, Доминика, Гренада, Маршалови острови, Микронезия и Палау, и ситуацията със Северните Мариански острови.
<P>
Ситуацията със Северните Мариански острови не повдига никакви проблеми, тъй като техните жители, както знаете, са граждани на САЩ.
<P>
По отношение на исканията за прехвърлянето на третите страни, които изброих, нито Комисията, нито ние намираме основание за премахване на изискването за визи.
<P>
По отношение на Тайван, този азиатски остров преживя похвално демократично, социално и икономическо развитие. Демократичните институции са стабилно установени от 1996 г., когато се проведоха първите преки президентски избори. Президентът оглавява правителството и се избира от народа на Тайван чрез всеобщи избори за срок от четири години. Законодателната власт е представена от Законодателния юан, съставен от 113 членове.
<P>
От икономическа гледна точка Тайван достигна един от най-високите доходи на глава от населението в света (30°100 щатски долара), през юли 2010 г. безработицата се равняваше на 5,2%, което е значително под средната стойност в Европа (10,1% през същия този месец). През първото тримесечие на 2010 г. икономическият растеж достигна 13,27%, а през първото полугодие на същата година положителното му търговско салдо възлезе на 12,1 млрд. щатски долара. Съгласно статистическите данни на Международния валутен фонд от 2009 г. в икономическо отношение Тайван заема 25-о място в света, като неговият БНП възлиза на 379 млрд. щатски долара. Трябва да се изтъкне, че през 1950 г. Тайван беше по-беден от Гана, Уганда и Демократична република Конго, като до 1960 г. зависеше от износа на основни продукти в по-голяма степен, отколкото страни като Кения, Южна Африка и Ливан. Понастоящем продуктите, изработени в Тайван, представляват над 97% от износа на страната.
<P>
Всичко това означава, че нетната миграция в Тайван се равнява на едва 0,15%. В резултат на това рискът в Европейския съюз да пристигнат незаконни имигранти от Тайван е твърде малък. Според данни, предоставени от Комисията, през периода 2006-2008 г. на цялата територия на Съюза е установено присъствието на само 45 незаконни имигранти с произход от Тайван.
<P>
Що се отнася до сигурността на документите за пътуване, искам да посоча, че тайванските електронни паспорти изпълняват всички стандарти против фалшифицирането, изисквани от Международната организация за гражданско въздухоплаване.
<P>
Положението с тайванците без постоянно жителство трябва да се разгледа внимателно, тъй като, въпреки че имат паспорти, издадени от съответните органи, от тях се изисква да получат предварително разрешение, за да влязат в Тайван. По тази причина изглежда логично Европейският съюз също да прилага подобен подход спрямо тях, както е предложено в моя доклад.
<P>
Понастоящем Тайван не изисква визи от мнозинството държави-членки с изключение на Кипър, Румъния и България. При все това тайванските органи се ангажираха да предоставят премахване на изискването за виза на гражданите на посочените страни на 11 ноември 2010 г., с други думи - утре. Това е официален ангажимент, за който са уведомени председателството на Съвета, Европейската комисия и Парламентът, както и постоянните представителства на засегнатите държави.
<P>
По тези и други причини, които ще спомена във второто си изказване, г-н председател, освобождаването на Тайван от изискването за визи е целесъобразна мярка, която Обединеното кралство и Ирландия предприеха през миналата година.
<SPEAKER ID="245" NAME="Андрей Ковачев" LANGUAGE="EN">
Г-н председател, приветствам доклада на г-н Díaz de Mera. След десетилетия напрежение политическият климат между сегашното тайванско правителство и Китайската народна република е благоприятен. Има директни полети между двете държави и влязло в сила рамково споразумение за икономическо сътрудничество.
<P>
Отношенията между Тайван и Европейския съюз също бележат положителни тенденции: търговският оборот и академичният и стопански обмен са високи. Образованието, демократичното управление и доходът в Тайван са на равнището на Япония и Южна Корея. Въз основа на тези и други положителни тенденции комисията по външни работи подкрепя доклада на г-н Díaz de Mera в полза на премахването на изискването за виза за Тайван. Както се казва в доклада, ние очакваме, преди мерките да влязат в сила, Тайван също да отмени изискването за виза за всички 27 държави-членки. Трябва да припомним, че визовите режими, както и другите консулски режими и режими в областта на частното право, не оказват влияние върху позицията относно статута на територии съгласно публичното международно право.
<SPEAKER ID="246" NAME="Сесилия Малмстрьом" LANGUAGE="EN">
Г-н председател, предложението за прехвърляне на Тайван в положителния списък беше прието от Комисията на 5 юли тази година. Тайван, както всички знаем, е добре развита, стабилна демокрация. Страната отговаря на всички необходими технически изисквания.
<P>
Предложението е резултат от периодичен преглед на визовия списък и се основава на предложения от държави-членки. Комисията оценява различни условия: незаконна миграция, обществена политика, обществена сигурност, реципрочност, регионално сближаване и външни отношения на Европейския съюз.
<P>
Необходимо е да подсилим регионалното сближаване в Югоизточна Азия. Други в подобна степен развити трети страни като Хонг Конг, Макао, Япония, Южна Корея и Сингапур вече са с безвизов режим. Освен това безспорно е започнал процес на установяване на отношенията между Тайван и континентален Китай, което се доказва и от въвеждането на директни полети и сключването на рамково споразумение за икономическо сътрудничество между тях.
<P>
Както беше казано от докладчика и от г-н Ковачев, Обединеното кралство, Ирландия, Нова Зеландия и Южна Корея вече предоставиха безвизов режим на пътуване за тайванските граждани, а понастоящем в Канада е в ход процес на освобождаване на Тайван от изискването за виза.
<P>
Всяко премахване на изискването за виза, предоставена на гражданите на Тайван, разбира се, трябва да бъде реципрочна. Тайван прогресивно елиминираше изискванията за виза за поданиците на голям брой държави-членки на ЕС и се ангажира с пълното освобождаване от визов режим на всички граждани на ЕС. Румънските, българските и кипърските граждани ще бъдат свободни да пътуват в Тайван без виза от 11 ноември - което е утре - така че резервирайте си билети!
<P>
Освен това Тайван ще удължи разрешената продължителност на престой за гражданите на ЕС до 90 дни след влизането в сила на премахването на изискването за виза от ЕС. Предложението обхваща също и заличаването на Северните Мариански острови от отрицателния списък, тъй като територията представлява част от САЩ.
<P>
Освобождаването от визи и либерализирането на визовия режим е чудесен начин за сближаването на хората, за събирането им по-близо един до друг: студенти, изследователи, обикновени хора, бизнес общности, учени и други. Това е много важно решение, което сме на път да вземем. Процедурно това е съвместно вземане на решение - както знаете - но аз имам удоволствието да ви съобщя, че членовете на Съвета вече изразиха своята широка подкрепа по въпроса. Както разбирам, благодарение на работата на докладчика г-н Díaz de Mera и на докладчиците в сянка, Парламентът също оказва силна подкрепа, така че се надявам на добър вот утре.
<P>
Имаше само едно изменение на предложението на Комисията, предложено в Съвета и в Европейския парламент, което има за цел да изключи 60 000 т.нар. тайвански поданици от чужбина. Докладчикът и държавите-членки в Съвета бяха на мнение, че тези хора се нуждаят от предварително разрешение от Тайван, за да влязат в собствената си родина. Ето защо логична и разумна стъпка за ЕС е изключването на тази категория от премахването на изискването за виза. Комисията приема изменението.
<P>
Искам да благодаря на докладчика и на докладчиците в сянка за отличната подкрепа и сътрудничество по това дело. Сигурна съм, че пълното реципрочно премахване на изискването за виза ще даде тласък на много добрите отношения между ЕС и Тайван в различни области като туризъм и търговия и ще бъде от полза за всички страни.
<SPEAKER ID="247" NAME="Georgios Papanikolaou" LANGUAGE="EL">
Г-н председател, първо, искам на свой ред да поздравя докладчика и всички мои колеги, които работиха по доклада. Те наистина свършиха забележителна работа.
<P>
Освобождаването от изискването за виза на поданиците на Тайван, разбира се, е стъпка във вярната посока. Първият положителен резултат е, че преодоляхме правните пречки по отношение на факта, че не всички държави-членки признават Тайван. Второ, въз основа на - един от аспектите - съвместното признаване за гражданите на държавите-членки на Европейския съюз в бъдеще ще отпадне изискването за входни визи за Тайван, с други думи, ние правим това за 27-те държави-членки, и трето, избягнато е каквото и да било отрицателно въздействие върху отношенията между Европейския съюз и Китай.
<P>
Тук, ако ми позволите, искам да направя по-общ коментар: напоследък бяхме свидетели на терористични акции с изпращането на колети с бомби от Гърция до посолства в различни градове в Европейския съюз и от Йемен до различни държави-членки. Разбира се, всички чувстваме нашата безопасност застрашена навсякъде и по всякакъв начин.
<P>
Така, когато нашите съграждани в Европа научават, че Европейският съюз улеснява влизането на граждани от трети страни като Тайван и други, което скоро одобрихме, те логично се чудят дали това не излага безопасността им на по-голям риск.
<P>
Ето защо нашият отговор трябва да бъде, че винаги, когато вземаме решения като тези, ние вече сме оценили всички тези параметри. Ние знаем съвсем добре, че имаме механизми да се справим с всеки проблем и да защитим нашите съграждани. Точно затова взехме това решение. Ние имаме системи за обмен на информация и средства да се справим с всеки проблем.
<P>
Бих искал да завърша, като кажа, че ние сме щастливи, че взехме това решение, и че при никакви обстоятелства не компрометираме безопасността на нашите съграждани в Европа.
<SPEAKER ID="248" NAME="Tanja Fajon" LANGUAGE="SL">
Искам преди всичко да благодаря на докладчика за отличната работа, която свърши. Тайван може да се счита за приказка за успеха. Аз току-що се завърнах от посещение на този остров, който вече сключи няколко споразумения за сътрудничество с Европейския съюз. EС-27 е най-големият инвеститор в бързо развиващата се икономика на Тайван - тази година се предвижда икономическият растеж да достигне почти 9%, а безработицата е по-малко от 6%.
<P>
Премахването на изискването за визи за Тайван ще укрепи икономическите и политически отношения със Съюза, ще стимулира увеличаването на инвестициите и ще позволи мобилност на младите хора, и по-конкретно на учащите. Както чухме, Китай остава най-голямата заплаха за Тайван, но в последните години отношенията с Китай се затоплиха, особено в икономическата област. В международен план Тайван не е широко признат като държава. Той не е признат дори от ЕС, въпреки че граждани от 24 държави-членки на ЕС днес вече могат да пътуват без визи до острова, а в близко бъдеще Тайван ще отмени визите и за България, Румъния и Кипър.
<P>
Правителството на Тайван предприе редица важни мерки за сигурността на паспортите, което имахме възможност да видим сами при посещението на службите, издаващи документи. Органите нямат проблеми с незаконна имиграция или незаконна търговия с хора или стоки. Няма организирана престъпност в градовете и хората като цяло са доволни от живота си.
<P>
През последната година Европейският съюз отмени визите за пет държави от Западните Балкани. Тази седмица в понеделник министрите приеха важно решение за Албания и Босна и Херцеговина. Това е много важно послание особено за държавите, които са пред вратата на ЕС, че пред тях има ясно европейско бъдеще. Свободата на пътуване е основно право на човека и аз твърдо считам, че това е единственият верен път, тъй като Тайван не представлява заплаха за ЕС. Ето защо ви призовавам, госпожи и господа, утре категорично да подкрепите премахването на изискването за визи и да дадете на хората от Тайван свободата да пътуват.
<SPEAKER ID="249" NAME="Cecilia Wikström" LANGUAGE="SV">
Г-н председател, днес разглеждаме списък на трети страни, от чиито граждани се изискват визи при преминаването на външните ни граници. Има и друг списък на гражданите, които са освободени от това изискване. Тези списъци, разбира се, трябва да се разглеждат редовно и да се изменят в зависимост от положението в съответните държави. По-рано през есента премахнахме изискването за визи за хората от Албания и Босна и Херцеговина. Скоро ще гласуваме и премахването на изискването за визи за Тайван - държава, която премина през дълбок процес на демократизация. Институционалните реформи, динамичното гражданско общество и по-голямото уважение към гражданските свободи и правата на гражданите доведоха до повишаване на стабилността, включително политическата стабилност, в Тайван. Още повече, че нямаме изисквания за визи за други страни в региона, така че това също е елемент на установяване на по-голяма регионална последователност. Тайван не представлява заплаха за ЕС по никакъв начин и премахването на изискването за визи ще повлияе благоприятно на търговските отношения с ЕС и ще насърчи близкото сътрудничество в културата и науката - области, които са важни за всички нас.
<P>
От много години политиците от Тайван имат проблеми да пътуват в Европа дори като частни лица, защото в държавите в Европа хората се страхуваха да не засегнат Китай или да не се стигне до политически конфликт. Нещата сега изглеждат различни и аз се надявам, че споразумението, което възнамеряваме да подпишем, ще подпомогне и подобри политическите отношения между политиците в ЕС и в Тайван и ще доведе до по-голямо участие на Тайван в международната общност на различни нива. Ние обаче вероятно ще спечелим и от идеологическа гледна точка.
<P>
Европа е за откритост, дух на приятелство и приобщаване. Взаимното доверие включва оставянето на вратите между нашите страни отворени, като това ще бъде от полза, ще доведе до сътрудничество и преди всичко до по-приятни отношения между нашите държави. Това е нещо, което приветствам с цялото си сърце и най-вече това важно гласуване, което ще се проведе утре в Европейския парламент.
<SPEAKER ID="250" NAME="Charles Tannock" LANGUAGE="EN">
Г-н председател, членът на Комисията Малмстрьом през мандата си като член на Европейския парламент беше добър приятел на Тайван. Сега аз съм председател на парламентарната група за приятелство с Тайван. Аз естествено съм доволен, от името на нашата група, да приветствам факта, че гражданите на Тайван скоро ще могат да влизат в Шенгенската зона, без да се нуждаят от визи - факт, известен също и с жаргонното понятие либерализация на визовия режим за Тайван.
<P>
Моята страна, Обединеното кралство и Ирландия - разбира се, и двете са извън границите на Шенген - дадоха на гражданите на Тайван привилегията на безвизовия режим преди година и половина. Мога спокойно да кажа, че нашият опит в Обединеното кралство, особено по отношение на развитието на туризма и добросъвестните бизнес пътувания след това, ясно показва, че решението беше добро.
<P>
Тайван е процъфтяваща, богата и модерна демокрация, която споделя нашите ценности в подкрепа на правата на човека, мира, сигурността и просперитета на района. Можем само да имаме полза от улесняването на по-близките стопански връзки с Тайван, чиято икономика отново е в растеж и става все по-силна и все повече се превръща в трамплин за европейските инвестиции в Китай. Европа бързо наваксва преднината на Америка като предпочитана дестинация за обучение на студенти и изследователи от Тайван. Ползите и от този обмен са съществени във всяко отношение. Това е важен знак за нашата поддръжка и солидарност с Тайван, който под вдъхновеното лидерство на президента Ма потърси прагматични решения за преодоляване на международната изолация, наложена от Китайската народна република.
<SPEAKER ID="251" NAME="Mario Borghezio" LANGUAGE="IT">
Г-н председател, госпожи и господа, първо искам да изразя искрената си и убедена благодарност към докладчика, чийто умения и взискателност са умело използвани, за да се гарантира на държавите-членки, че предоставянето на право на свободно преминаване на гражданите на Тайван и премахването на визите няма да причини проблеми за Европейския съюз.
<P>
Аз не съм толкова убеден за скорошното ни решение относно Босна и Херцеговина и Албания. Сега се говори дори за премахването на визите за Турция. В тези ситуации не съм убеден, че Комисията и Парламентът свършиха добре своята работа, а именно: да гарантират безопасността на европейските граждани. Ето защо още по-силно аплодирам доклада и вота на Европейския парламент, който със сигурност ще бъде положителен.
<P>
Историята е широко понятие. Хората на определена възраст помнят какво представляваше в продължение на десетилетия някогашният националистически Китай: Тайван беше знаме на свободата. Западът не трябва да забравя кой защити принципите на свободата, когато другаде те бяха застрашени. Мисля, че и сега по отношение на правата на човека трябва да се прави основно разграничение.
<P>
Ето защо китайците от Тайван са добре дошли и в моя роден регион Падания. Присъствието на толкова значими и умели хора в региона предоставя много доказателства за способността на хората от Тайван да се интегрират в нашето общество. За разлика от други държави Тайван има и заслугата, че не изнася заедно със стоките си в Европейския съюз социално-икономически послания против принципите на свободата, защитата на правата на човека и зачитането на етническите и религиозни малцинства. Гражданите на Тайван следователно са добре дошли в Европейския съюз и Падания.
<SPEAKER ID="252" NAME="Béla Kovács" AFFILIATION="NI">
(HU) Благодаря, че ми дадохте думата, г-н председател. Госпожи и господа, може да се каже, че визовата система е ефективно средство за успешно предотвратяване на незаконното влизане или незаконния престой в държавите-членки на Европейския съюз. Когато решаваме гражданите на коя трета страна трябва да бъдат обект на изискване за визи, положението във всяка държава трябва да се разглежда поотделно, като се вземат предвид незаконната имиграция, общественият ред и проблемите на сигурността, както и външните отношения на ЕС, регионалната последователност и естествено принципа на реципрочност.
<P>
Механизмът за оценка трябва да работи по такъв начин, че да гарантира, че изискването за визи ще бъде незабавно възстановено за всички държави, които се отклоняват от споменатите критерии или въвеждат изискване за визи за гражданите на една или повече държави-членки. За жалост практиката показва, че винаги след премахването на визовите ограничения държавите-членки трябва сами да се справят с последствията по отношение на имиграцията и сигурността. Според мен това е въпрос на политиката за сигурност, а не някакъв подарък, който просто се дава на страните кандидатки за отмяна на визите. Това именно е причината, поради която считам, че от всички държави трябва да се искат гаранции за сигурност преди да бъде дадена зелена светлина за техните граждани да влизат на територията на Европейския съюз без визи.
<SPEAKER ID="253" NAME="Kinga Göncz" AFFILIATION="S&amp;D">
(HU) Аз също бих искала да приветствам факта, че въпросът за премахването на изискването за виза за Тайван е поставен в дневния ред на Парламента. Считам, че ние си плащаме дълговете. Партньорите на Европейския съюз с подобно значение вече са освободени от изискването за визи и сега пътуват свободно. Тайван е четвъртият най-важен търговски партньор на Европейския съюз от Азия, като търговията в другата посока е от почти еднакво значение за Тайван и за Европейския съюз. Очакваме, че вдигането на визовите ограничения ще укрепи още повече тези отношения, които вече са много интензивни. Знаем, че отношенията са близки не само в икономиката и търговията, но и в областта на изследователската работа, технологичното развитие, образованието и културата и можем да очакваме премахването на визите да заздрави връзките и в тези области.
<P>
Условието, което поставихме, всички 27 държави-членки на Европейския съюз да са освободени от визи, ще се осъществи през настоящата година, когато изискването за визи бъде отменено за Кипър, България и Румъния, и считам, че това е от голямо значение. Аз също бих искала да подчертая, че промените, които се случват в Тайван през последните 50-60 години, са много важни. Тайван изгради демократична институционална система и от бедна се превърна в икономически силна държава, така че, както много оратори споменаха, няма защо да се страхуваме, че премахването на изискването за визи ще доведе до някакъв миграционен натиск. Обратното, в това отношение трябва да имаме положителни очаквания.
<SPEAKER ID="254" NAME="Laima Liucija Andrikien" AFFILIATION="PPE">
(EN) Г-н председател, аз напълно подкрепям казаното от нашите докладчици г-н Díaz de Mera и г-н Ковачев. Тайван е развита държава с високи технически и административни стандарти. Тя със сигурност отговаря на най-високите стандарти за безопасност и сигурност на контрола и митническите процедури. Ето защо искам да приканя нашите колеги да придвижат напред предложението на Тайван да се предостави дълго чакания статут на премахване на изискването за визи.
<P>
Тайван е член и на Световната търговска организация като самостоятелна митническа територия. Не трябва да спираме тук - трябва да насърчим присъединяването на Тайван и към други международни организации като Организацията за гражданско въздухоплаване или Рамковата конвенция на ООН по изменение на климата. Тайван е държава, която заслужава такова признание, тъй като е важен партньор на Европейския съюз в региона на Източна Азия. Връзките имат потенциал да се разрастват в полза на двете страни.
<P>
Трябва с нетърпение да очакваме задълбочаването на връзките с Тайван в бъдеще. Едно от възможните развития, които трябва да имаме предвид, е в посока преговори за по-обхватен търговски режим с Тайван, особено сега, когато те подписаха ключовото рамково споразумение за икономическо сътрудничество. Ако се движим в тази посока, безвизовият режим е основен елемент в задълбочаването на отношенията между ЕС и Тайван.
<SPEAKER ID="255" NAME="Ioan Enciu" AFFILIATION="S&amp;D">
(RO) Преди всичко искам да поздравя г-н Díaz de Mera за доклада, който изготви. Сигурен съм, че утре той ще бъде гласуван единодушно.
<P>
Въпреки това бих искал да говорим за това как Комисията разбира и как ще подкрепи принципа на реципрочност в отношенията на Европейския съюз с трети страни. Тайван ще получи премахване на изискването за визи за целия Европейски съюз и ще премахне изискването за визи за Румъния, България и Кипър. Това е положителна крачка. От друга страна, САЩ, които се ползват от пълно премахване на изискването за визи в целия Европейски съюз, отказват да предоставят реципрочност за Румъния, България, Полша и Кипър. Още повече, дори беше въведена такса за влизане за всички граждани на ЕС, която фактически е скрита виза.
<P>
Въз основа на принципа на реципрочност и солидарност сред държавите-членки Комисията трябва да изостави пасивната си позиция на приемане на fait accompli (факта) и да поеме активна роля в този процес на установяване на пълна реципрочност по отношение на премахването на изискването за визи за държавите-членки. Тъй като преговорите по визовите договори са от изключителната компетенция на Европейския съюз, а не на държавите-членки, Комисията трябва да предприеме всички възможни мерки да разреши тези ситуации.
<SPEAKER ID="256" NAME="Marek Henryk Migalski" AFFILIATION="ECR">
(PL) Г-н председател, г-жо член на Комисията, ясно е, че в Парламента има консенсус и че докладът вероятно утре на практика ще бъде приет. Гласуването може да не е единодушно, но докладът ще бъде приет с преобладаващо мнозинство и с подкрепата на всички политически групи. Аз не искам да повтарям всички аргументи, които бяха изложени от докладчика и от члена на Комисията. Тайван наистина отговаря на всички условия - и икономически, и политически - за да бъде задълбочено сътрудничеството и отмяната на изискването за визи да подпомогне това задълбочаване. Мисля, че сме задължени да го направим, защото Тайван показа, че либералната демокрация е възможна навсякъде, във всяка културна среда и че промяната, настъпила там, е успешна, и аз мисля, че ние трябва да я подкрепим.
<P>
И накрая, има и друга причина, освен икономическите. Това е причината, която г-н Borghezio спомена - политическата - която аз сега няма да обяснявам, но ние всички разбираме, че тази причина е важна и че ние трябва да подкрепим нашите приятели от Тайван.
<SPEAKER ID="257" NAME="Peter Jahr" AFFILIATION="PPE">
(DE) Г-н председател, Тайван е в положителния списък. С други думи, на хората от Тайван е разрешено да пътуват без визи до Европейския съюз. Радвам се за тези хора. Политиката обаче е въпрос на даване и вземане. Аз бих желал в отговор Тайван също незабавно да освободи от изискването за визи всички граждани на Европейския съюз. Досега обаче това не се е случило. Тайван просто заяви своето намерение да приложи това до края на годината. Надявам се, че декларацията за намеренията скоро ще бъде последвана от действие. За останалото имам доверие в нашия докладчик, който засегна и този аспект, и като цяло ще гласувам в подкрепа на предложението. Както казах, надявам се, че Тайван също ще разреши проблемите и ще позволи на всички граждани на ЕС да пътуват в Тайван, без да се нуждаят от виза.
<SPEAKER ID="258" NAME="Сесилия Малмстрьом" LANGUAGE="EN">
Г-н председател, бих искала още веднъж да благодаря на докладчика и участниците в пленарното заседание за тяхната подкрепа за включването на Тайван в положителния списък. Мога да уверя членовете на Парламента, които все още имаха някои въпроси, че методологията на Комисията за проучване на държавите - включително Тайван - винаги е много задълбочена, за да можем да бъдем сигурни, че всички критерии са изпълнени преди да направим такова предложение. Както винаги, това проучване беше извършено много сериозно.
<P>
Бих искала също да потвърдя пред последния оратор, че изискването за визи за последните останали държави ще бъде отменено утре. От утре либерализирането на визовия режим ще влезе в сила за оставащите държави, така че ще е налице пълна реципрочност. Мисля, че след гласуването утре ще бъдем много силни и също ще изпратим силно послание. Всички трябва да сме доволни и да се надяваме дори на още по-добри отношения между народите на Тайван и народите от Европейския съюз. Благодаря ви много за доброто разискване.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Г-н председател, noblesse oblige (благородството задължава), така че искам най-напред да изразя безкрайната си благодарност за подкрепата, която всички колеги, представляващи своите политически групи, оказаха на доклада, който имах честта да представя пред Парламента. Бих искал да ви благодаря, че подкрепихте моята работа.
<P>
Не би било справедливо обаче, ако не кажа, че главният "виновник" е членът на Комисията Малмстрьом, чиято подкрепа, енергия и отличен екип направиха възможно това начинание, което аз бих описал като акт на справедливост, да се придвижи напред.
<P>
Няма какво повече да се каже, г-н председател, освен да добавя, че искам също да поздравя и народа на Тайван, държавните органи в Тайван, и разбира се, отличния дипломатически екип, който Тайван има по света, особено в Брюксел.
<SPEAKER ID="260" NAME="Председател">
Разискването приключи.
<P>
Гласуването ще се проведе утре, четвъртък, 11 ноември 2010 г. от 12,00 ч.
<P>
Писмени изявления (член 149)
