<CHAPTER ID="002">
Изявления на председателството
<SPEAKER ID="006" NAME="Председател">
В началото искам да ви запозная с малко информация. Първо, днес Европейският съюз отбелязва шестия Международен ден срещу хомофобията. Точно преди 20 години Световната здравна организация заличи хомосексуализма от Международната класификация на болестите. Европейският съюз се бори срещу дискриминацията във всички области. Това включва и хомофобията. Задължението за защита на дискриминираните е утвърдено в най-важните ни правни актове - в Договора и в Хартата на основните права, на която се позовава Договорът.
<P>
Второ, този месец чествахме 60-ата годишнина от Декларацията на Шуман, а на 8 и 9 май нашият Парламент проведе дни на открити врати в Брюксел и в Страсбург. Посетителите имаха възможност да видят отблизо работата на Парламента и да научат за ежедневната ни дейност. Сградите бяха отворени за всички граждани. Общо над 33 000 граждани на Европейския съюз посетиха Парламента в Брюксел и в Страсбург. Също така проведохме заседание тук с 800 млади хора от всички държави на Европейския съюз. С мен бяха още 11 членове на Европейския парламент. Разговаряхме с тях, седяхме заедно и обсъждахме въпроси, свързани със Съюза.
<P>
Третата новина. Миналата седмица във вторник, 11 май, имах голямата чест да връча европейската младежка награда "Карл Велики" в Аахен. Първото място беше спечелено от проекта от Германия "Влак за Европа". Второ място получи проект от Ирландия, а трето - проект от България. В надпреварата участваха млади хора от всички държави на Европейския съюз. Германският проект обедини представители на 21 европейски държави, а 24 професионални училища работиха заедно за проектирането и построяването на влак. Основната награда "Карл Велики" беше връчена също в Аахен на 13 май, два дни след младежката награда, на министър-председателя на Полша Доналд Туск.
<P>
Четвърто, миналата седмица участвах в Конференцията на председателите на парламенти в Европейския съюз в Стокхолм. На нея бяха представени председателите на всички 40 национални парламенти. Разговаряхме за бъдещото сътрудничество и за предстоящото белгийско председателство. Конференцията беше организирана от нашите приятели от шведския парламент, както и от парламента на Испания, която понастоящем осигурява председателството на Европейския съюз. Ще провеждаме редовни срещи на парламентарни комисии, освен други дейности, както и съвместни заседания на европейските национални парламенти.
<P>
Искам също така да изкажа своите поздравления и пожелания за успех. Две държави-членки на Европейския съюз - Обединеното кралство и Унгария - имат нови правителства. Желаем им стабилност. В Европейския съюз определено се нуждаем от стабилни правителства. Те са нужни, наред с други неща, и за да може решенията да се вземат бързо. Ние представляваме общностния метод на Европейския съюз, но сътрудничеството с правителствата за нас е от основно значение за ефективността на дейността на ЕС и неговата ефективност за гражданите.
