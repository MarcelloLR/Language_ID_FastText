<CHAPTER ID="016">
Практически аспекти на прегледа на инструментите на ЕС в подкрепа на финансирането на МСП през следващия програмен период (разискване)
<SPEAKER ID="131" NAME="Председател">
Следващата точка е изявление на Комисията относно някои практически аспекти на прегледа на инструментите на ЕС в подкрепа на финансирането на МСП през следващия програмен период.
<SPEAKER ID="132" NAME="Антонио Таяни" LANGUAGE="IT">
Г-н председател, уважаеми членове на ЕП, въпросът, пред който сме изправени, е как Комисията възнамерява да помогне на малките предприятия да намерят финансирането, от което се нуждаят за постигане на растеж. В стратегията "Европа 2020" Комисията обеща да се концентрира върху растежа, основан на познание и иновации. Предприемачите, които създават нови предприятия и въвеждат нови идеи, създават работни места и растеж. Ето защо ние трябва да насочим усилията си в такава посока, че да може нашите предприятия да разполагат с необходимите ресурси, което очевидно включва финансиране и по-конкретно средства за иновации. Всъщност никога няма да се уморя да повтарям, че няма растеж, няма конкурентоспособност, ако няма иновации.
<P>
Преди всичко в предложенията си Комисията възнамерява да постави акцент върху изследванията и иновациите. Както се вижда от приетата от Европейската комисия миналата седмица Зелена книга относно финансирането на изследванията и иновациите в бъдеще, Комисията ще се опита да опрости управлението на тези програми, като използва свързани инструменти. Свързаните инструменти от този вид ще опростят управлението и отношенията с нашите партньори и ще служат като гаранция за по-голяма прозрачност на пазара. Ето защо опростяването и гъвкавостта ще бъдат ключови думи при работата ни в бъдеще, която ще се концентрира върху стимулиране на растежа и подкрепа за малките и средните предприятия (МСП).
<P>
Програмите и общото финансиране всъщност трябва да бъдат лесно достъпни за всички европейски предприятия и най-вече за тези, които имат потенциал за растеж. Убеден съм, че за да се постигне тази цел, програмите за МСП трябва да се реорганизират в една обща програма за растеж и конкурентоспособност, като се вземе предвид натрупаният до този момент опит, най-вече с оглед осигуряване на необходимата гъвкавост на пазарите и в нашите икономики през следващия програмен период.
<P>
Второ, в своите предложения Комисията възнамерява да постави акцент върху инструментите за финансиране, т.е. да премине от култура на предоставяне на безвъзмездна помощ към кредитиране на предприятията. Очевидно този подход ще бъде от полза за онези, които могат да представят добре обоснован бизнес план. Едно постижение, което можем да приемем като отправна точка, със сигурност са гаранциите и инвестициите в рисков капитал, предвидени в Рамковата програма за конкурентоспособност и иновации. Тези инструменти се допълниха много успешно. До момента ние сме помогнали на над 100 000 МСП, а до края на програмата броят им ще надхвърли 300 000.
<P>
В допълнение бих искал да подчертая, че първите инвестиции на Съюза в рисков капитал възлизат на 98% от инвестициите в капитал, което има дори още по-голямо значение, когато се замислим над факта, че само с 2% сме успели да допринесем за растежа на редица европейски МСП. Освен това друг важен аспект е фактът, че тук не става въпрос за бюрократични инструменти. Всъщност тези средства се получават от банки и фондове за рисков капитал. Накратко, не е необходимо да ги искаме от Брюксел. Знаем, че МСП оценяват гъвкавостта на тези инструменти, както и това, че те са лесно достъпни.
<P>
Бих искал да подчертая, че преди няколко дни Европейският съвет прикани Комисията да въведе схема за рисков капитал за целия Европейски съюз и Комисията възнамерява да го направи. Всъщност ние споделяме безпокойството на Съвета по отношение на различията в пазарите на рисков капитал. Освен това ние много добре знаем каква е ползата от схемите за гарантиране на кредити, които помагат на огромен брой малки предприятия. Мога да ви уверя, че Комисията е убедена, че гаранциите при заеми са необходими както на европейско, така и на регионално равнище. Ето защо Комисията ще представи серия от съгласувани инструменти, предназначени за МСП. Във връзка с това приканваме държавите-членки, които са партньори в процеса на вземане на решение във връзка с прилагането на структурните фондове, да се присъединят към нас при изпълнението на тази задача. Това е работата, извършена във връзка с бъдещото финансово програмиране.
<P>
Бих желал да изясня обаче, че междувременно Комисията не е бездействала. На 28 октомври миналата година поставих началото на Финансов форум за МСП с цел да се наблюдава процесът на финансиране на малките и средните предприятия, да се насърчават най-добрите практики и нови решения. Този постоянен форум осигурява възможност на малките и средните предприятия редовно да се срещат с кредитни институции. Ситуацията на пазара и правната рамка, съгласно която МСП получават достъп до финансиране, непрекъснато се преразглеждат. Проведоха се и разисквания относно начините за развиване на европейския пазар за финансиране тип "мецанин" и се радвам да ви кажа, че имаме напредък по този въпрос.
<P>
И накрая, също толкова важно е да имаме друг поглед към регулаторната рамка. Тук трябва специално да благодаря на моя колега г-н Мишел Барние, който в съобщението си "За Акт за единния пазар" предлага предприемане на важни инициативи, за да направим нашето законодателство по-ефективно, в това число законодателството за единния пазар на рисков капитал. Общата ни цел всъщност е точно тази: да насърчим единния пазар и да създадем най-добрите условия за растеж, конкурентоспособност и предприемачество.
<P>
Що се отнася до капиталовите изисквания за банките (Базел III), които също попадат в областта на компетентност на г-н Барние, Комисията ще направи законодателни предложения през юни 2011 г. Те ще включват задълбочена оценка на микро- и макроикономическите ефекти от подобни мерки, която ще гарантира, че сроковете и въздействието на нашите предложения са добре обмислени, както и че те са съобразени и със случващото се в други части на света.
<P>
В заключение, задължение на бюджетния орган, Европейския парламент и Съвета, е да решат как да се използват ограничените налични средства на европейско равнище. В този период, когато финансите са ограничени, става ясно, че е все по-важно тези ресурси да се изразходват разумно. Убеден съм, че финансовите инструменти ще допринесат за увеличаване на ресурсите на Европейския съюз и за мобилизиране на частните инвестиции.
<P>
Можете да бъдете сигурни, че Комисията ще продължи да работи за това, нашите предложения винаги да са концентрирани върху значението, което има развитието на МСП за бъдещето на Европа, тъй като сме убедени, че цялата работа, която предстои да се свърши през следващите няколко месеца, за да излезем най-накрая от кризата, включително преструктурирането на основните отрасли, ще трябва отчита ролята, която могат да изиграят малките и средните предприятия. Според мен единствено те ще могат да създават нови работни места и следователно да се справят със социалните аспекти на финансовата криза, която преживяваме, и естествено те ще осигурят подходяща възможност за полагане началото на нов етап след икономическата криза.
<SPEAKER ID="133" NAME="Bendt Bendtsen" LANGUAGE="DA">
Г-н председател, преди всичко бих искал да благодаря на члена на Комисията, г-н Таяни, за изявлението. Избрахме да разгледаме този въпрос днес, защото сега е по-важно от всякога да се концентрираме върху осигуряване на финансиране за малките и средните предприятия в Европа. Няма и следа от съмнение, че ограниченият достъп на МСП до финансиране е основна пречка за създаване на растеж и на нови предприятия и че тази ситуация се влоши от икономическата криза, която преживяваме в момента. Получаването на финансиране от европейски банки стана много по-трудно. МСП в Европа зависят в голяма степен от банковото финансиране за разлика от предприятията в Америка например.
<P>
В допълнение предстои да се въведат разпоредбите на Базел III; с други думи предстои да се въведе Директивата за капиталовите изисквания. Съществува риск това да доведе дори до по-големи трудности, когато става въпрос за предоставяне на рисков капитал за нашите малки и средни предприятия. Фактът, че така чувствителният към капитали и рискове банков сектор сега изисква по-голяма защита на обезпечението и по-високи рискови премии, е обезпокоителен. Това ще доведе до недостиг на финансиране и пропуснати бизнес възможности, което отново автоматично означава загуба на работни места.
<P>
Необходимо е Европа да стане по-конкурентоспособна. Ето защо трябва да укрепим онези инструменти на ЕС, които могат да допринесат за повишаване на инвестициите, иновациите и развитието на МСП, и бих искал да призова да се увеличи бюджетното финансиране за иновации и за вече съществуващите инструменти. Комисията, разбира се, трябва да гарантира, че при следващото поколение програми ще се отдели по-голямо внимание на финансирането тип "мецанин" и че вече съществуващите мерки за подпомагане на МСП, а именно Рамковата програма за конкурентоспособност и иновации, структурните фондове, Седмата рамкова програма за изследвания и т.н., ще бъдат по-последователни. Ето защо мога единствено да кажа, че това е това е въпрос, върху който ние в Парламента трябва да се концентрираме сериозно през следващите месеци.
<SPEAKER ID="134" NAME="Edit Herczog" LANGUAGE="HU">
Г-н председател, г-н Таяни, тази вечер аз също бих желала да говоря на родния си език, за да могат малките и средните предприятия да проследят коментарите ми. Към момента законодателният пакет за малките и средните предприятия си поставя три основни цели. Първата е да се помогне за увеличаването на приходите на МСП чрез навлизане на европейските пазари и представяне на иновативни продукти на пазара. Втората е съкращаване на разходите чрез намаляване на бюрокрацията. Отличен пример за това е Директивата за услугите. Третата ни цел е да опростим и улесним достъпа до инструменти за финансиране за сектора на МСП.
<P>
В рамките на Европейския съюз малките и средните предприятия произвеждат една трета от БВП. Ако продължим с тези изчисления, една трета от европейския бюджет се дължи на сектора на МСП. Обратно, ако погледнем какъв дял от бюджета на ЕС е посветен на МСП, няма да останем доволни. Ще видим, че към края на 2010 г близо 100 000 МСП са получили някаква форма на банкова гаранция от Рамковата програма за конкурентоспособност и иновации и това е сериозен брой, но е твърде малко за 23 милиона предприятия. Възможно е броят им да нарасне до 200 000 МСП, но дори тогава това би било малко на фона на съществуващите 23 милиона. Успяхме да мобилизираме средства на стойност 1,3 млрд., но ако съпоставим тази сума с 23-те милиона предприятия и тяхната икономическа стойност, това е много, много малко. Г-н Таяни, трябва да успеем да създадем процесуална система в рамките на Европейския съюз, която да дава възможност инструментите, които се разпределят в ЕИБ, да се използват много по-лесно и много по-ефективно, отколкото в момента. От друга страна, като насърчаваме представянето на годишни доклади, трябва да успеем да гарантираме, че самите държави-членки подкрепят сектора на малките и средните предприятия не само да думи, но и на дела.
<P>
Г-н член на Комисията, бихме искали - чрез молбата си от името на пет политически групи, чрез нашето писмо, с което се обърнахме към Вас, да Ви призовем да не пренебрегвате сферата на предприемачеството, тъй като тя се опитва да оцелее въпреки изключително трудното положение, в което беше поставена след въвеждането на пакетите от мерки за фискална дисциплина. Можем да очакваме този сектор първи да отбележи растеж и да допринесе за нарастване на заетостта. Ние ще осигурим подкрепа за това в Парламента.
<SPEAKER ID="135" NAME="Olle Schmidt" LANGUAGE="SV">
Г-н председател, г-н член на Комисията, Комисията има всички основания да бъде амбициозна с оглед на факта, че вие, както и ние, сте изправени пред огромно предизвикателство. Имаме 20 милиона малки и средни предприятия, които заедно съставляват 99% от европейските предприятия. Често казваме, че малките предприятия в Европа са в центъра на европейската икономика. Това е вярно, но не означава, че не трябва да им позволяваме да се разрастват. Ето защо се нуждаем от улесненията за финансиране, които вече бяха споменати от моите колеги, както и от самия Вас, г-н Таяни. Освен другото, ние трябва да използваме вече съществуващите финансови улеснения и бих искал да призова за усвояване в по-голяма степен на структурните фондове например.
<P>
Както спомена г-н Bendtsen, проблемите пред европейските малки и средни предприятия непрекъснато се увеличават. Парламентът създаде редица правила в рамките на финансовите пазари, повечето от които бяха необходими. Тези правила обаче повишиха разходите по заемите на малките предприятия. Трябва да сме наясно с това и да внимаваме, когато предлагаме различни правила. Във всички случаи трябва да сме наясно какво ще струва това в крайна сметка.
<P>
Г-н Bendtsen спомена също така критериите, с които всички ние сме запознати. Г-н Таяни, вие говорихте за опростяване и гъвкавост и считате, че тези подобрения трябва да бъдат отразени в програмите и улесненията на ЕС за финансиране. Искате да сложим край на бюрокрацията и сложните процедури. Дали обаче наистина вярвате, че малките и средните предприятия считат, че Европейският съюз прави точно това? Не създаваме ли по-скоро повече бюрокрация и по-сложни процедури? Във връзка с това считам, че се трябва да променим коренно отношението си.
<P>
Както казах, имаме 20 милиона малки предприятия в Европа, но и над 20 милиона безработни. Знаем, че социалното изключване и бедността нарастват и за да се справим с това, ние и Комисията трябва да можем да предприемем категорични действия, за да осигурим финансови улеснения за малките и средните предприятия, защото в тях ще се създават работни места в Европа.
<SPEAKER ID="136" NAME="Ryszard Czarnecki">
от името на групата ECR. - (PL) Г-н председател, говорим за сектор от икономиката, който е от решаващо значение, защото като цяло малките и средните предприятия всъщност са най-големият работодател в Европейския съюз. Те осигуряват много повече работни места, отколкото големите фирми. Освен това МСП, които често са семейни предприятия, бяха най-силно засегнати от икономическата криза. Ще стигна и по-далеч, като кажа, че социалните разходи от загубата на работна сила в този сектор са от невероятно значение. Разбира се, възможно е най-големите фирми и най-големите промишлени лобита да са по-ефективни, когато се защитават, но МСП трябва да бъдат защитени, защото всъщност по този начин ще бъдат защитени гражданите и данъкоплатците на държави-членки на ЕС. Искам да кажа още нещо. Бих желал да подчертая много силно, че държавите-членки на ЕС не трябва да прехвърлят отговорността за всичко на Европейския съюз като такъв. Самите те трябва да се грижат за МСП, но в по-голямата си част не го правят. По този въпрос съм съгласен с казаното от г-жа Herczog.
<SPEAKER ID="137" NAME="Claudio Morganti" LANGUAGE="IT">
Г-н председател, госпожи и господа, през последните няколко години става все по-трудно малките и средните предприятия да получават заеми, за което съществена роля изигра и глобалната финансова криза, а за тях е важно да имат лесен достъп до кредитиране.
<P>
Оказа се, че инструментите, които са били използвани до момента от Европейския съюз за финансовата рамка за периода 2007-2013 г., имат сериозни недостатъци в някои области, като например недостиг на ресурси и покритие, наличие на тежки административни ограничения, а да не говорим за факта, че те са разпръснати в множество и различни насоки на действие. В новата финансова рамка трябва да се съсредоточим върху опростяването на правилата за малките и средните предприятия - правила, които са огромна пречка най-вече за по-малките предприятия - например да помислим за установяването на една институция за контакт за достъп до европейско финансиране.
<P>
Ще бъде необходимо да се стимулира използването на нови инструменти за финансиране, които да улеснят достъпа до кредитиране, да се осигури точна схема за гарантиране на заеми и да се даде приоритет на реалната помощ в трудната начална фаза на развитие, особено по отношение на като цяло иновативните и технологичните предприятия. Ето защо трябва по-конкретно да улесним до колкото е възможно сектора, в който са заети над 100 милиона души, и без съмнение е най-мощният двигател за растеж и развитие.
<SPEAKER ID="138" NAME="Димитър Стоянов" AFFILIATION="NI">
Аз ще се включа в общото настроение, което усещам тук в тази зала по отношение на малките и средни предприятия, и ще кажа от мое име също така, че съм напълно съгласен с това, което беше казано преди това, че малките и средни предприятия бяха тези, които пострадаха най-тежко от икономическата криза.
<P>
Също така съм съгласен с г-н Czarnecki, който каза, че най-често става дума за малки семейни предприятия, от които отделните семейства извличат основна част от своя доход. Когато бъде ударена една голяма корпорация, защото корпорациите също пострадаха в икономическата криза, но ударът върху голяма корпорация само намалява нейната печалба. Ударът върху едно малко предприятие води до загуба на доход, който е жизнено важен за семейството, което се изхранва от този доход.
<P>
И затова бих искал да кажа, че много внимателно трябва да се правят промени, тъй като и леви, и десни мерки могат да имат лош ефект върху малките и средни предприятия, когато бъдат насочени по определен начин.
<P>
Искам да кажа, че само даването на финансови и банкови гаранции няма да е достатъчно и ние имаме нужда от по-голямо развитие на правото, по-голяма, ако искате, регулация в банковия сектор, който да осигури финансиране на малките предприятия, и най-после да се постави въпросът така, че не да гледаме някаква равнопоставеност, която не съществува - малките не се равнопоставени на големите, а да направим така, че те действително да могат да бъдат конкурентоспособни, когато дойде голямата корпорация.
<SPEAKER ID="139" NAME="Paul Rübig" AFFILIATION="PPE">
(DE) Г-н председател, г-н член на Комисията, първо, бих искал да благодаря на г-н Bendtsen, защото Рамковата програма за конкурентоспособност и иновации е един от основните стълбове за предприятията и за финансиране в тази област. Програмите JEREMIE и JASMINE, както и програмата Еразъм за млади предприемачи са изключително важни, за да помогнем на хората да опознаят пазарите. Бих искал да благодаря на г-жа Herczog за това, че подкрепи ЕИБ и Европейския инвестиционен фонд, както и за призива й за увеличаване на наличните средства. Бих искал обаче да отправя призив към г-н Таяни да гарантира, че целите за 2020 г. включват и задължителното изискване за 20% капиталова база за МСП. Това е нещо, което ние вече изискваме от всички банки, така че същото следва да се прилага и за МСП. Важно е и за двата сектора.
<P>
Бих искал да предложа също така данък върху доходите да се налага само когато постъпленията бъдат изнесени извън дружеството. С други думи, трябва да бъде възможно да реинвестират приходи под формата на акционерен капитал. Ако обаче даден предприемач или работник изнася парите от едно дружество, тогава те трябва да бъдат облагани с данъци по нормалния начин.
<P>
Една последна бележка ми се струва особено важна и това е възможността да се отписва дълг от не по-малко от 5000 евро. Ние считаме, че трябва да се разреши правото на обезценяване на приходи до 5000 евро. Това ще осигури най-добрата основа за постигане на равновесие между рисковия и акционерния капитал за правилното финансиране на заеми.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Г-н председател, принципът "Мисли първо за малките", който е основополагащ за политиката на Европейската комисия по отношение на предприемачеството, е важен. Не бива да забравяме, че две трети от работните места в Европейския съюз се създават от МСП. При настоящата криза обаче МСП изпитват затруднения при достъпа до кредитиране, тъй като банките ги считат за рискови. Наистина насърчаването на публични гаранционни схеми в държавите-членки и разпоредбата за достъп до гаранциите, предлагана от Европейската инвестиционна банка за облекчаване на ограниченията за финансирането, трябва да бъдат наблюдавани.
<P>
Забелязваме също така трудности при предоставяне на информация относно условията за разпределяне на средствата и в някои случаи дори липса на административен капацитет, който е необходим по места за посредничество за получаване на заеми.
<P>
В периода 2014-2020 г. Европейската комисия трябва да се съсредоточи върху постигането на по-голяма прозрачност при отношенията между представителите на финансовия сектор и предприятията и върху достъпа до консултантски услуги за предоставяне на информация относно платформите за кредитиране и съществуващите условия за МСП. В същото време като защитник на политиките на ЕС, Европейската инвестиционна банка е длъжна да предлага техническа помощ на националните и местните администрации, за да улесни достъпа на предприемачите до финансиране.
<SPEAKER ID="141" NAME="Elisabetta Gardini" AFFILIATION="PPE">
(IT) Г-н председател, г-н Таяни, госпожи и господа, от фундаментално значение е да се укрепи паневропейският ангажимент за подпомагане на малките и средните предприятия, защото, както беше споменато, те имат решаващи тегло и роля в социалното устройство на Съюза и те наистина осигуряват икономическо възстановяване. В този смисъл бих желала да припомня, че в периода 2002-2008 г. с отбелязания от тях силен растеж те създадоха 9 400 000 нови работни места и вече бяха движещата сила на заетостта. Днес в резултат от кризата те загубиха една трета от работните места, които създадоха.
<P>
Следователно е необходимо да създадем специфични инструменти, които да възвърнат способността на малките и средните предприятия да произвеждат и да създават нови работни места, защото от това ще спечели цялото общество. Достъпът до кредитиране със сигурност е един от ключовите въпроси, който се цени изключително високо от предприемачите. През първата половина на 2010 г. 18% от малките и средните предприятия са получили отказ за банково кредитиране в сравнение с 12% през предходната година. Тези данни са от проучване на Европейската централна банка.
<P>
Именно достъпът до кредитиране наред с административното опростяване и достъпът до пазари ще бъдат сред ключовите приоритети, определени от законодателния акт за малкия бизнес, който ще бъде представен в Рим следващата седмица от г-н Таяни и който ние горещо приветстваме. Накрая искам да спомена, че съм родом от една част на Италия - североизточната, която бележи огромно развитие и значителен растеж точно заради интелигентния режим на предоставяне на кредити, който върви ръка за ръка с растежа на малките и средните предприятия. Нека последваме този пример.
<SPEAKER ID="142" NAME="Zoran Thaler" AFFILIATION="S&amp;D">
(SL) Г-н председател, бих искал да се присъединя към колегите, които предлагат политиците, държавите-членки и Европейският съюз да поставят малките и средните предприятия в центъра на своите усилия за икономическо възстановяване.
<P>
Деветдесет и девет процента от всички предприятия в Европейския съюз попадат в тази категория, а те създават над 100 милиона работни места. Какво безпокои малките или средните предприятия в Европейския съюз тогава? Нека не забравяме този въпрос при днешното разискване.
<P>
Преди всичко тези предприятия се безпокоят от неизплащането на фактури и липсата на дисциплина на плащане. Предприятията получават плащания по фактурите си след 90 или 120 дни, а понякога дори не получават плащания. Финансовата и икономическа криза влоши сериозно този проблем, а МСП са най-беззащитни пред тези трудности.
<P>
Ние в Европейския съюз приехме ново законодателство. Ето защо сега е моментът държавите-членки да повишат дисциплината си и по-конкретно дисциплината на плащане. Оттук започва всичко и след това тръгва надолу по веригата.
<P>
Второ, тези предприятия -малките и средните, се безпокоят за финансирането. Много от тях не биха имали никакви финансови проблеми, ако им се изплащаха фактурите. Банките се оттеглиха в черупките си и вече не работят по предназначение. Ето защо икономическият растеж в Европейския съюз е много по-малък, отколкото би могъл да бъде. Подкрепям мерките на Комисията, застъпени от г-н Таяни, и я призовавам да постави малките и средните предприятия в центъра на своите усилия. Сега е моментът съвместно да приложим препоръките на законодателния акт за малкия бизнес.
<SPEAKER ID="143" NAME="Seán Kelly" AFFILIATION="PPE">
(EN) Г-н председател, това е един добър следобед за Европейския парламент и Европейския съюз що се отнася до темите, които обсъждаме и които наистина оказват влияние върху реалната икономиката. Обсъдихме Директивата за услугите, единния патент, а сега и новите инструменти за подпомагане на МСП. Беше споменато, че МСП имат жизнено важно знание, както и че ако всяко МСП създаде едно допълнително работно място, в Европа няма да има безработица. За много от тях създаването на допълнително работно място няма да бъде много трудно и особено ако получат кредитиране, но фактите сочат, че те не могат да получат кредитиране.
<P>
Всеки уикенд се срещам с представители на бизнеса, които не могат да получат кредитиране и особено в моята страна. Миналия уикенд се срещнах с човек, който се е нуждаел от 4000 евро за паричния поток на едно МСП и не ги е получил. Следователно ситуацията в моята страна е хронична. Въпреки факта, че ЕЦБ капитализира банките, тези средства не се предават нататък и този въпрос със сигурност трябва да бъде разгледан, защото резултатите не са много добри.
<P>
Вече сме чували мантрата, че банките са твърде големи, за да фалират. Трябва да променим тази мантра, за да звучи така: МСП са твърде важни, за да фалират. Ако им дадем кредитиране и подкрепа, всяко едно от тях със сигурност може да създаде едно допълнително работно място, а едно допълнително работно място ще ни изведе от рецесията, в която се намираме. Не искаме твърде много, а тази вечер, обсъждайки новите инструменти за подпомагане на МСП, със сигурност можем да изминем дълъг път в тази посока.
<SPEAKER ID="144" NAME="Elena Băsescu" AFFILIATION="PPE">
(RO) Г-н председател, осигуряването на подкрепа за МСП и предприемачите предлага изход от финансовата криза. Осигуряването на достъп до единния пазар и подобряването на прилагането на законодателния акт за малкия бизнес трябва да бъдат приоритети както на национално равнище, така и на равнище ЕС. Бих желала да отбележа, че настоящите мерки все още не успяват да се справят с трудностите, които пречат на развитието на МСП. Всъщност 23 милиона европейски МСП очакват положителни действия от страна на Комисията.
<P>
Друг важен аспект е и разработването на алтернативни източници на финансиране. Необходимо е да се приемат инициативи с цел повишаване на достъпа до капиталовите пазари и създаване на по-добри данъчни стимули за инвеститорите. Необходимо е да се обърне специално внимание на подкрепата за финансиране на широка основа на иновативни дружества. Предстои румънското правителство да приеме програма за насърчаването на млади предприемачи, които да създадат и развият микропредприятия. Това е конкретна нова мярка от пакета с инициативи на правителството за стимулиране на бизнес-сектора.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Г-н председател, финансирането на малките и средните предприятия остава съществен проблем. Въпреки предприетите мерки ситуацията в този важен сектор днес остава критична.
<P>
Мисля, че сте запознати с аналитичния доклад на международна организация Bankwatch, в който се прави анализ на разпределението на кредитите на Европейската инвестиционна банка в четири държави-членки. Докладът сочи, че до този момент предоставените от Европейската инвестиционна банка заеми са били основно само от полза за самите банки, на които са разпределени 15 милиарда евро и им е определен срок да намерят дружества, които се нуждаят от тази подкрепа.
<P>
Съществува опасение, че въпреки че средствата са получени от Европейската инвестиционна банка, търговските банки са затегнали условията за предоставяне на кредити за малките и средните предприятия и средствата са използвани предимно за финансиране на големи и проспериращи дружества.
<P>
Считам, че подобна ситуация е знак за това, че в тази област има нужда от много по-строго наблюдение и контрол на търговските банки и Европейската комисия трябва да играе по-голяма роля, за да се предотврати неправилното усвояване на тази помощ.
<SPEAKER ID="146" NAME="Pat the Cope Gallagher" AFFILIATION="ALDE">
(EN) Г-н председател, бих искал да приветствам изявлението на Комисията относно прегледа на инструментите на ЕС в подкрепа на финансирането на МСП. Пределно ясно е, че цената, а всъщност и достъпът до кредитиране, остават единственото най-голямо предизвикателство пред сектора на МСП в Европа, а и в моята родна страна - Ирландия.
<P>
Много жизнеспособни предприятия продължават да изпитват трудности при достъпа до задоволителен кредит от банки. Това е неприемливо. Мога да говоря само за своята страна, но предвид подкрепата, която секторът на МСП получава от данъкоплатците в Ирландия, този сектор е двигателят на растежа на икономиката. Частният сектор създава работни места. Всичко, което правим ние в Комисията, Парламента и Съвета, е да създаваме икономическа атмосфера, която да благоприятства инвестициите, и трябва да продължим да го правим.
<P>
Радвам се, че г-н Таяни засегна въпроса за гъвкавостта и каза, че достъпът до капитал не трябва да бъде бюрократичен, но той просто следва изявлението на председателя на Комисията от обръщението му "За състоянието на Съюза". Трябва отблизо да наблюдаваме какво се случва, защото председателят каза, че благодарение на европейските дружества бихме могли да спестяваме по 38 млрд. евро годишно. Необходимо е да гарантираме, че ще помогнем на тези малки дружества, защото те ще допринесат за създаване на работни места и ще намалят безработицата.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Г-н председател, положението в редица микро и малки предприятия в много държави от Европейския съюз е критично, тъй като те бяха най-сериозно засегнати от икономическата криза и неолибералните политики. В Португалия десетки хиляди малки, семейни предприятия, т.е. малки и средни предприятия (МСП), преустановяват дейността си в редица сектори - промишленост, търговия, услуги и селско стопанство, като по този начин се увеличават безработицата и бедността.
<P>
Проблемите с банковите кредити, бюрокрацията и затрудненият достъп специално на микро и малките предприятия до помощи от ЕС, задушават икономическото развитие на големите области и спират растежа на заетостта. Ето защо е необходима цялостна промяна на политиката в тези области, за да се окаже ефективна подкрепа на МСП, а финансовата система трябва да бъде призована да осигури достъп до кредитиране за МСП, както и да се осигури достатъчно помощ от ЕС.
<SPEAKER ID="148" NAME="Andreas Mölzer" AFFILIATION="NI">
(DE) Г-н председател, Европейският съюз винаги прекалява с възхвалата за малките и средните предприятия като движеща сила за икономиката и основен източник на заетост особено когато работодателите не съкращават незабавно работниците си - дори във времена на рецесия. В същото време десетилетия наред същите тези предприятия биват затрупвани с бюрокрация и биват поставяни в неизгодна позиция, когато става въпрос за субсидии на ЕС. На хартия стартираме инициатива след инициатива за МСП. На практика обаче малките и средните предприятия се оказват неспособни да се доберат до капитал благодарение на разпоредбите на Базел II, а сега и на Базел III.
<P>
Иновацията е жизнено важна за оцеляването на МСП в бъдеще. За нея обаче са необходими средства и изследвания. Разбира се, похвално е, че МСП ще получат по-голямо внимание в бъдеще съгласно новите правила на ЕС за процедурите за възлагане на обществени поръчки и че ще се улесни достъпът им до финансиране за изследвания от страна на Европейския съюз. Въпреки това е факт, че много МСП не могат да оцелеят достатъчно дълго, за да видят резултатите от тези отдавна обсъждани мерки, тъй като ще фалират поради липса на средства.
<SPEAKER ID="149" NAME="Petru Constantin Luhan" AFFILIATION="PPE">
(RO) Г-н председател, както знаете, в Румъния МСП са изправени малко или много пред същите проблеми като тези в другите държави-членки предвид спецификата и сложността на настоящия период. Все пак има аспекти относно подобряването на възможностите за получаване на финансова подкрепа от МСП, които произтичат предимно от достъпа до техническа помощ, насочена към оценка на финансовите инструменти, особено на онези, посветени на повишаване на капацитета за изследвания и развитие.
<P>
Считам за необходимо да се повиши достъпът до висококачествена информация и конкурентни услуги. Трябва да ви припомня, че по време на пленарното заседание през септември представителят на Европейската комисия заяви, че през 2011 г. е планирано в интернет да се появи онлайн платформа за обучение специално за МСП. Целта й е да се улесни достъпът на МСП до проекти за изследвания и развитие и да се използват резултатите от тях, като се осигури достъп до безплатно онлайн обучение, персонализирана информация и форум за общуване. Свързаното с използването на финансовите инструменти обучение на управителите на МСП, освен че ще бъде в подкрепа на съответните процедури и ще намали бюрокрацията, може да доведе и до постигане на много по-ефективни резултати.
<SPEAKER ID="150" NAME="Giovanni Collino" AFFILIATION="PPE">
(IT) Г-н председател, госпожи и господа, с радост посрещнах изказването на г-н Таяни. Той отново постави акцент върху един фактор с изключително значение, а именно, че малките и средните предприятия са виждани и усещани като модел за производство и следователно социален модел, тъй като те са основна градивна единица, когато става въпрос за заетостта.
<P>
Икономическата криза, която преживяваме, не е преходна, а структурна, и е свързана с промените в пазарите като поредно следствие от глобализацията. Малките и средните предприятия са 99% от цялата европейска промишленост. Проектът на резолюция очертава някои неизбежни изисквания, а именно: по-добра информация, улеснен достъп до кредити и по-малко бюрокрация, за да се улесни достъпът до ресурсите на Европейския съюз.
<P>
Както потвърди и самият член на Комисията, има нужда от допълнително опростяване и гъвкавост, както и от повече ресурси за иновации и изследвания. Необходимо е Европейската комисия да разработи нови насоки, които да бъдат по-ясни и всеобхватни, за да се улесни достъпът на малките и средните предприятия до полезна информация. Има нужда и от нова перспектива за кредитирането. Във време на криза не е справедливо само малките и средните предприятия да плащат, докато банковата система продължава да печели и да увеличава приходите си.
<P>
Важно е да се гарантира, че новата рамка на Европейската комисия ще вземе предвид тези изисквания, за да може стратегията "Европа 2020" да бъде нещо повече от празна черупка и всъщност да съдържа подходящи инструменти за постигане на целите, които си поставя.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Г-н председател, бих желала да подчертая, че пречките пред развитието на МСП, създаването на работни места и иновациите в Европа все още не са отстранени. Ето защо считам, че конкретните стратегии, мерки и планове за действие на Европейската комисия трябва да бъдат подобрени. Двадесет и три милиона МСП очакват положителни стъпки в области като възлагане на обществени поръчки, справяне със закъснели плащания, достъп до професионално обучение, подкрепа за предприемачеството и подобрения в областта на данъчното облагане и финансирането.
<P>
Осигуряването на подкрепа за МСП и предприемачите предлага изход от финансовата криза. Подобряването на регулациите и осигуряването на достъп до единния пазар и подобряването на прилагането на законодателния акт за малкия бизнес трябва да бъдат приоритети както на национално равнище, така и на равнище ЕС.
<SPEAKER ID="152" NAME="Czesław Adam Siekierski" AFFILIATION="PPE">
(PL) Г-н председател, основното необходимо условие за успешна политика към предприятията, включително малките и средните предприятия, е да се гарантира правилното функциониране на вътрешния пазар. Свободното движение на стоки означава, че всички предприятия имат достъп до по-голям брой потенциални клиенти, въпреки че трябва да бъдат готови и за по-голяма конкуренция. Законодателството относно единния пазар трябва да бъде актуализирано непрекъснато, за да се гарантира равно третиране на всички предприятия в Съюза. Важно е да се наблюдава склонността на държавите-членки да предпазват своята национална промишленост.
<P>
Всички ние казваме, че малките и средните предприятия са основата на модерните европейски икономики, че те са важен фактор за икономическия растеж, че в сектора са заети две трети от всички работещи хора в Съюза и че създава една трета от БВП на ЕС. Нека не забравяме, че една трудна ситуация при МСП засяга преди всичко съдбите на хората, които работят в тях, защото в по-голямата си част това са семейни фирми. Тези фирми фалират на по-късен етап, така че изглежда, че повечето от тях са реагирали бавно на кризата, но това не означава, че тя не е засегнала икономическото им състояние.
<P>
И накрая, бих искал да кажа, че за този сектор е необходима специална подкрепа, за да се насърчи въвеждането на иновативни методи и тя трябва да дойде от Европейския съюз.
<SPEAKER ID="153" NAME="Антонио Таяни" LANGUAGE="IT">
Г-н председател, разискването тази вечер, както може би вече личи от текста на проекта на резолюция, подчерта пълното съгласие, което съществува между желанието на Парламента и Комисията да поставят реалната икономика в центъра на икономическата политика с цел излизане от кризата и да отделят специално внимание на малките и средните предприятия, които са живецът на нашата икономика.
<P>
Европейската комисия е твърдо решена да се опита да превърне политическия избор в конкретни действия и не е чиста случайност, че благодарение на подкрепата на Парламента и Съвета приехме текста на Директивата за закъснелите плащания, която е от фундаментално значение за малките и средните предприятия. В момента от нас зависи да призовем държавите-членки да ускорят темпа, с който транспонират директивата в националното законодателство (разполагат с 24 месеца от този октомври), въпреки че самият аз бих искал държавите-членки да ускорят транспонирането на една такава директива, която има пряко въздействие върху възможностите за връщане на непогасените задължения, за да могат тези средства да се използват за иновации. Близо 180 млрд. евро ще бъдат пуснати в обращение при влизане в сила на директивата.
<P>
Това обаче не е достатъчно. Що се отнася до помощта за малките и средните предприятия, на 23 февруари Комисията ще приеме ревизирания законодателен акт, включително единични звена за контакт за достъп до финансиране, което ще бъде едно от предложенията, които ще представим пред държавите-членки. Освен това ще поканим всички държави-членки и всички местни органи да номинират мистър или мис МСП.
<P>
На 16 февруари ще назнача Daniel Calleja за заместник генерален директор на нова служба в Европейската комисия. Той ще отговаря за наблюдението и проверката на прилагането на законодателния акт за малкия бизнес и ще бъде лице за контакти за европейските МСП по отношение на политиката на Комисията. В текста на законодателния акт за малкия бизнес - който, отбележете, ще приемем на 23 февруари, всички държави-членки са приканени да действат по същия начин, точно както ще приканим да действат и местните общности със законодателни правомощия.
<P>
По отношение на финансирането: проблемът с достъпа до непогасените салда на длъжниците, за които вече говорихме в контекста на Директивата за закъснелите плащания, и с достъпа до кредитиране, необходимо или поискано от малките и средните предприятия, може да се реши единствено чрез опит да се активират връзките между кредитните институции и бизнеса, а също и с Европейската инвестиционна банка. Ето защо приемам твърденията на онези, които са съгласни, че е необходимо да задълбочим тези връзки, както и да премахнем затрудненията, които в миналото и особено по време на кризата, доведоха до забавяне на плащанията с известните 30 млрд. евро, предназначени за малките и средните предприятия, и които благодарение на затрудненията с трансферите към националните кредитни институции не са били изплатени на МСП навреме.
<P>
Трябва да кажа, че на първата среща на Финансовия форум за МСП беше отделено специално внимание на тази пречка, която важи и за Европейската инвестиционна банка, и за националните кредитни институции. В момента се работи усилено и на следващата среща ще бъдат внесени редица предложения за улесняване на достъпа на малките предприятия до кредитиране.
<P>
Ние, разбира се, вече работим в посока опростяване на проблемите и ще ви дам един такъв пример. Що се касае до регламента REACH аз поръчах да бъдат преведени на всички езици на Европейския съюз правилата за прилагане на един регламент, които е доста технически. Това беше силен сигнал за малките и средните предприятия, че не трябва да наемат експерти в областта на техническия английски или химическите технологии. В интерес на истината ние буквално отменихме регистрационната такса: постигнахме 90% намаление за регистрация по REACH за микропредприятия и 60% намаление за малки предприятия. Това са някои от конкретните неща, които също имат връзка с опростяването.
<P>
Разбира се, тестът за малките и средните предприятия, който се въвежда със законодателния акт за малкия бизнес, се запазва. Ще продължим да го използваме и прилагаме стриктно. Тестът за конкурентоспособност, познат като "проверка за годност", който въведохме с документа за промишлената политика, който също засяга конкурентоспособността, и съществуващото законодателство несъмнено също ще бъдат от полза за малките и средните предприятия. Трябва да поздравя г-н Rübig и се радвам на поканата и подкрепата на Парламента за това, да се ангажираме с увеличаване на финансирането за следващата Програма за конкурентоспособност и иновации (ПКИ II).
<P>
И накрая, мога да ви уверя, че съм съгласен с всичко, което беше казано. Тъй като винаги, когато имам възможност, държа да заявя становището си относно политиката за МСП, мога да потвърдя, че ще превърна в свой първостепенен приоритет това, да се уверя, че бюрократичните бариери, достъпът до кредити и политиката на подкрепа за малките и средните предприятия ще бъдат в основния дневен ред на члена на Комисията, отговорен за промишлеността и предприемачеството през следващите няколко години, т.е. до края на този мандат на Парламента. За мен подкрепата на Европейския парламент е от фундаментално значение, защото, както казах в началото на моя отговор, между вас и мен съществува пълно единомислие.
<SPEAKER ID="154" NAME="Председател">
Получих едно предложение за резолюция, внесено съгласно член 110, параграф 2 от Правилника за дейността.
<P>
Разискването приключи.
<P>
Гласуването ще се проведе в сряда, 16 Февруари 2011 г.
<P>
Писмени изявления (член 149)
<SPEAKER ID="156" NAME="Ioan Enciu" LANGUAGE="EN">
В Европейския съюз е широко прието, че МСП се нуждаят от по-добър и по-директен достъп до финансиране. Както беше подчертано в Съобщението за 2020 г., финансовата криза сви наполовина потенциала на Европа за растеж. Може да се каже, че въздействието й върху реалната икономическа активност в Европа е по-голямо поради силно изразената зависимост на МСП от банкови заеми. Пътят за излизане от кризата за МСП е свързан с допълнителна подкрепа и създаване на капиталови пазари и малки иновативни предприятия. Създаването на Финансов форум за МСП през миналия май е сигнал за положителен напредък към подобряване на финансовите перспективи и бъдещата жизнеспособност на МСП в Европа. Считам, че над 1,8 млн. МСП са се възползвали от гаранциите за заеми през 2009 г. Не трябва да забравяме, че МСП са насъщният за европейската икономика. От решаващо значение е адекватното банково кредитиране да се върне към нормални равнища възможно най-скоро. Европа трябва да работи приоритетно за създаване на жизнеспособен пазар на рисков капитал.
<SPEAKER ID="155" NAME="Małgorzata Handzlik" LANGUAGE="PL">
В резултат от кризата на финансовите пазари достъпът на малките и средните предприятия до финансиране беше ограничен. Новосъздадените и иновативните предприятия изпитват особени трудности при получаване на финансова подкрепа, тъй като се счита, че дейността им е рискова. Икономическото възстановяване в голяма степен ще зависи от възможностите за развитие, които се разкриват пред МСП, които, в крайна сметка, са близо 99% от всички предприятия. Ето защо подкрепям днешната инициатива за преразглеждане на инструментите на ЕС в подкрепа на финансирането на МСП през следващия програмен период. По-конкретно трябва да се осигури достъп до нови форми на финансиране за предприятията, работещи върху иновативни методи. Считам също така, че опростяването на административните процедури и съществуващите регулации ще допринесе за повишаване на ефективността при управлението на европейските програми, създадени за МСП, както и до значителни спестявания за самите МСП, които ще посвещават по-малко време за административни дела и повече на проектите, по които работят.
<SPEAKER ID="157" NAME="Filip Kaczmarek" LANGUAGE="PL">
Доволен съм от резолюцията и разискването относно преразглеждането на инструментите на ЕС в подкрепа на финансирането на МСП. Подкрепата за МСП е значима, защото тези фирми са важни за настоящето и бъдещето на Европа. МСП са от ключово значение за поддържане на нашата конкурентоспособност, за възстановяването от кризата, за създаването на нови работни места и за увеличаването на иновациите в европейската икономика. Ние наистина трябва да подкрепим финансирането за МСП, но Европейският съюз може и трябва също така да предприеме и други стъпки за подпомагане на този сектор. Имам предвид, че трябва да се намалят административните и бюрократичните тежести. МСП трябва да имат възможност да функционират без пречки и да действат бързо. В САЩ на места стартирането на нов бизнес отнема 10 минути. Ако искаме да използваме предприемаческия потенциал на европейците, трябва да ги улесним, за да могат да осъществяват дейността си, и да освободим европейския пазар от ограниченията, които днес са знак за това, че не се възползваме от всички възможности за развитие. МСП са икономически модел, който е много ефективен и благоприятства социалното развитие. Повечето бедни и развиващите се страни нямат такъв сектор или той е много слабо развит. Това е косвено доказателство за огромното значение на този сектор за цялата икономика и за качеството на живот в отделните държави. Благодаря ви.
<SPEAKER ID="157" NAME="Vilja Savisaar-Toomast" LANGUAGE="ET">
Хубаво е, че сме свидетели на това, как Европейската комисия се справя с прегледа на ресурсите на ЕС за малките и средните предприятия (МСП), особено с оглед на следващия програмен период. Трябва да се каже обаче, че особено през последните две и половина години МСП се нуждаеха от допълнителна помощ, тъй като поради рецесията много от тях имаха проблеми с ликвидността. Казано съвсем ясно, банките отказваха да предоставят заеми на МСП или предоставяха такива при изключително високи лихви, което допълнително влоши положението на тези предприятия. Както в Естония, така и в Европейския съюз като цяло, МСП са 99% от всички предприятия, а микропредприятията са 83% от всички предприятия в Естония и 92% от всички предприятия в ЕС. Ето защо е важно да бъдат осигурени финансови средства за тях особено в години на криза. Искрено се надявам, че и Европейският съюз, и МСП много скоро ще обърнат кривата на икономиката във възходяща посока и че ще бъдем по-добре подготвени за кризи в бъдеще. Сегашната икономическа криза, предшествана от финансова криза, се задълбочи до голяма степен и от намалената ликвидност на МСП в резултат на позицията, която банките заеха при икономическата криза. Над две трети от работещите са заети в МСП и две трети от допълнителните приходи се създават от тези предприятия. Това не бива да се забравя и следователно трябва да допринесем за благото на тези предприятия.
<SPEAKER ID="157" NAME="Olga Sehnalová" LANGUAGE="CS">
ЕС подкрепя инструменти за малките и средните предприятия (МСП) и трябва, преди всичко да бъде възможно най-гъвкав и небюрократичен. Банките все още не са склонни да финансират по-рискови бизнес-планове, включително новосъздадени фирми и иновативни продукти. Следователно днес достъпът до финансиране е най-голямата пречка пред МСП. Ето защо е необходимо да укрепим различните методи за подпомагане на микрофинансирането за дружествата и да осигурим по-добра координация и взаимовръзка между вече съществуващите програми. Сложността и изразходваните средства и време обаче, както и прекомерните административни изисквания във връзка с относително малките суми също затрудняват достъпа до ресурси. Считам също така, че е важно да се повиши общото равнище на осведоменост относно съществуващите възможности и инструменти за подпомагане на МСП в ЕС.
