<CHAPTER ID="022">
Общата безопасност на продуктите и надзора на пазара (кратко представяне)
<SPEAKER ID="177" NAME="Председател">
Следващата тема е докладът на г-жа Schaldemose от името на комисията по вътрешния пазар и защита на потребителите относно преразглеждането на директивата относно общата безопасност на продуктите и надзора на пазара.
<SPEAKER ID="178" NAME="Christel Schaldemose" LANGUAGE="DA">
Г-н председател, добър вечер на всички мои колеги, които още са в залата. Ще кажа няколко думи за доклада, който съставихме в комисията по вътрешния пазар и защита на потребителите. Избрахме да го наречем доклад относно преразглеждането на директивата относно общата безопасност на продуктите и надзора на пазара.
<P>
Причината, поради която съставихме този доклад по собствена инициатива, е, че Комисията смята да започне работа по преразглеждане на директивата относно общата безопасност на продуктите и надзора на пазара и така да ни даде добра възможност в комисията по вътрешния пазар да представим нашите препоръки относно това, какво би трябвало да съдържа споменатото преразглеждане. Избрахме да разделим доклада на две части. Представяме някои препоръки относно това, което следва да бъде направено по отношение на надзора на пазара като цяло, но, разбира се, предоставяме и някои много специфични препоръки за това, какво би трябвало да съдържа директивата относно общата безопасност на продуктите.
<P>
Преди всичко си струва да споменем, че когато приехме директивата относно общата безопасност на продуктите преди няколко години, тя представяше отправна точка към безопасността на продуктите в ЕС. Директивата е все още стабилна, но се нуждае от усъвършенстване. Проблемите, които имаме днес, всъщност са свързани с факта, че нашият надзор на пазара не е достатъчно ефективен, за да гарантира, че продуктите на вътрешния пазар са достатъчно безопасни. Затова в комисията по вътрешния пазар и защита на потребителите препоръчваме да бъдат положени специални усилия за засилване на надзора на пазара в ЕС. Вярно е, че във времена на криза, за съжаление, има риск държавите-членки да предоставят по-скоро по-малко, отколкото повече ресурси, за да гарантират, че се извършва надзор на пазара. Това е голям проблем, и то не само за потребителите; то всъщност е също толкова важен проблем за дружествата, които спазват нашите вътрешни пазарни правила.
<P>
Във връзка с моята работа по доклада се обърнах към голям брой дружества на вътрешния пазар, много от които заявиха, че никога не са знаели да има някакъв контрол, пазарни проверки или надзор на пазара по отношение на продуктите, които те предлагат на вътрешния пазар. Това очевидно е проблем за дружествата, защото, ако имаме надлежни пазарни проверки можем да сме сигурни, че има приемливо ниво на конкуренция, с други думи - че тези, които мамят, наистина ще бъдат хванати, и онези, които правят добри и безопасни продукти, ще могат да ги пласират на вътрешния пазар. Следователно надзорът на пазара е критичен - не само за дружествата, но разбира се - и за потребителите. Конкретните предложения, които имаме за преразглеждане на директивата относно общата безопасност на продуктите, са съвсем естествено предимно ориентирани към потребителите.
<P>
Считаме, че е изключително важно да постигнем по-добро проследяване във връзка с продуктите, които се предлагат на вътрешния пазар. Проследяването на продуктите е жизненоважно, ако сме способни да изтегляме продуктите по-бързо. Считаме също, че има основна потребност за държавите-членки да действат по-бързо, когато открием опасни или проблемни продукти на вътрешния пазар. Освен това считаме, че е необходимо, в частност да се проучват продуктите, които идват от трети страни, с други думи - страни извън ЕС. Броят на продуктите, които идват от трети страни на вътрешния пазар, се увеличава. Необходимо е да гарантираме, че те наистина са съобразени с правилата на нашия вътрешен пазар.
<P>
За да можем да гарантираме за в бъдеще, че ще създадем по-целево законодателство, в доклада предлагаме и задължителното съставяне на статистика на инцидентите да бъде представено на ниво ЕС, така че да можем да установим по-целенасочено къде възниква нужда от законодателство, основано на вида инциденти, които възникват с продукти на вътрешния пазар. Това ще ни даде възможност да съставим по-точно и целенасочено законодателство в областите, в които наистина има нужда от него, така че да гарантираме, че продуктите са безопасни, без да създаваме неудобства на онези дружества, които произвеждат отлични и надеждни продукти.
<P>
Считаме също, че трябва да проучим продуктите, които се продават електронно. Виждаме, че има проблеми в тази област. При всички случаи много хора се оплакват, че продуктите, продавани електронно, не спазват същите разпоредби за безопасност като тези, закупени на обичайния пазар. Разбира се, считаме също, че като цяло е необходимо да имаме добър диалог с митническите органи, за да можем, освен всичко друго, да гарантираме, че има по-добри и по-безопасни продукти на вътрешния пазар.
<P>
Накрая бих искала да кажа, че се надявах също и да съумеем да разгледаме по-отблизо въпроса, как бихме могли да защитим нашите деца на вътрешния пазар. Но това не беше подкрепено от комисията по вътрешния пазар. Това означава, че не възнамеряваме да съставяме отделни мерки за защита на децата, а просто смятаме да увеличим безопасността на нашите продукти като цяло.
<P>
Бих искала да завърша, като обърна внимание на Комисията, че ние категорично считаме, че има нужда от преразглеждане на директивата относно общата безопасност на продуктите. Считаме, че е необходимо да се засили надзорът на пазара. Считаме, че има нужда от съгласуван надзор на вътрешния пазар, така че изискванията да не са разделени в различни части от законодателството. Считаме, че ни е необходима единна съгласувана законодателна рамка, за да гарантираме, че се извършва по-голям надзор на пазара. Въпросът ясно се свежда до това, гражданите да могат да имат доверие в продуктите, които се предлагат на вътрешния пазар, а дружествата да разполагат с равностойни условия за осъществяване на своята търговска дейност от гледна точка на конкуренцията на вътрешния пазар. Бих искала да завърша с тези думи и да призова Комисията да започне колкото може по-скоро работа по преразглеждането на директивата относно общата безопасност на продуктите. Също така бих призовала държавите-членки да предоставят достатъчно средства, за да гарантират, че се извършва подходящ надзор на пазара.
<SPEAKER ID="179" NAME="Lara Comi" AFFILIATION="PPE">
(IT) Г-н председател, госпожи и господа, моите благодарности на г-жа Schaldemose за конструктивното и ползотворно сътрудничество, което имахме.
<P>
Темата, която бих искала да подчертая, е тази, която представих в мнението на комисията по промишленост, изследвания и енергетика и която г-жа Schaldemose (на която още веднъж благодаря) подкрепи и отново се върна към нея в доклада си, а именно - моят призив към Комисията да оцени използването на нови технологии и материали като микрочипове или радиочестотна идентификация, за да гарантираме по-добро идентифициране на продукта и по този начин да спазим разпоредбите по безопасността на потребителя по икономически ефективен начин.
<P>
Така ще осигурим пълно проследяване, тъй като ще бъде дадена възможност на потребителя да открие всички аспекти на продуктите, с други думи - различните етапи на производство, материални източници и идентичност на отговорните лица. Новите технологии също така биха изключили проблема за намиране на критерий за установяване на произхода и за деклариране къде е произведен продуктът. Всъщност за да изясним докрай тази причина, видяхме, че дефинирането на продукта като "произведен във Франция" подвежда потребителя, тъй като единствено последният етап от производството се е състоял в тази страна.
<P>
Затова призовавам настоятелно г-н члена на Комисията да продължи работата си по това искане на Европейския парламент, който определено говори от името на гражданите и потребителите в Европа.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Г-н председател, аз също бих искала да поздравя нашата колега за нейния доклад. Бих искала да й благодаря за това, че прие нашите поправки, направени в комисията по промишленост, изследвания и енергетика. Искам да спомена важността на европейските стандарти, които опростяват процеса на покупко-продажба, независимо дали извършвана по традиционния начин, или електронно, и които гарантират спазване на разпоредбите за безопасност на продуктите.
<P>
Призовахме Комисията и всички заинтересовани страни да гарантират финансовата устойчивост на европейската система на стандартизация, включително чрез публично-частни партньорства и многогодишно финансово планиране, тъй като това е изключително важно за осигуряване на нейната ефективност и ефикасност. Освен това подчертахме необходимостта от стабилност и опростяване на европейските стандарти и от съкращаване на времето за разработването им. Призовахме националните органи по стандартизация да опростят стандартите, като намалят броя на позоваванията на други стандарти и предоставят лесни за ползване насоки.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Г-н председател, от изключителна важност е да обърнем по-голямо внимание на стандартите за безопасност на продуктите не само от гледна точка на защита на производството, но също така и за да защитим потребителите. Опростяването на стандартите и намаляването на времето, необходимо за тяхното изработване, не трябва да застрашават пълното гарантиране на потребностите на нашите клиенти. Освен това, когато разглеждаме тези аспекти на стандартите за безопасност не трябва да забравяме продуктите, които внасяме ние: освен това е много важно да защитим марката "произведено в". Затова се надяваме Комисията да вземе предвид тези аспекти на доклада, както и предложенията, направени от комисията по промишленост, изследвания и енергетика, които докладчикът прие, и че в крайна сметка ще можем да отбележим малък напредък в защитата на безопасността на продуктите, производителите и потребителите.
<SPEAKER ID="182" NAME="Franz Obermayr" AFFILIATION="NI">
(DE) Г-н председател, докладът говори за голям напредък, но причина за безпокойство е, че въпреки директивата относно общата безопасност на продуктите, въпреки директивата за безопасност на играчките и въпреки RAPEX (системата на Общността за бърз обмен на информация), близо 60 % от продуктите са докладвани като внесени от Китай и мнозинството опасни продукти идват от пазар, който не може да бъде контролиран от ЕС. Надявам се, че новата система RAPEX ще ни помогне да поправим това. ЕС трябва да заеме твърда позиция, за да защити потребителите и тяхното здраве.
<P>
Особено потресаващо е, че близо четвърт от опасните продукти са продукти, предназначени за деца - кукли, водни пистолети, детски прибори за хранене, детски столчета - според RAPEX от миналата седмица. ЕС реагира твърде бавно в такива случаи. Едва сега беше забранена употребата на бисфенол в производството на бебешки шишета, въпреки че вредните последици от него бяха известни от години. Споменах това във въпрос до Комисията. Освен това Директивата за безопасност на играчките все още не забранява канцерогенните продукти. Накрая, изтеглянето на опасните продукти трябва да се извърши по-бързо и по-ефективно и трябва да има ясно усъвършенстване на проследяването обратно към веригата на производство.
<SPEAKER ID="183" NAME="Zuzana Roithová" AFFILIATION="PPE">
(CS) Г-н председател, от доста време тук, в Парламента търсим ефективни начини за предотвратяване на постоянно увеличаващия се брой опасни продукти, които навлизат на пазара. Съгласна съм с автора на доклада, че е необходимо законодателството да бъде преразгледано и че това следва да доведе до по-добро свързване на всички мерки, включително подобреното координиране на съдебното преследване на ниво държави-членки. Подкрепям също и предложеното задължение да се извършва анализ на риска и да се докладват неговите заключения, преди да бъде пуснат даден продукт. Като имаме предвид факта, че повечето от опасните продукти идват от трети страни, считам, че е изключително важно това задължение да бъде включено в международните търговски споразумения дори преди да бъде наложено на европейските производители. Освен това подкрепям другите предложения и оценявам високото качество на доклада на г-жа Schaldemose.
<SPEAKER ID="184" NAME="Åsa Westlund" AFFILIATION="S&amp;D">
(SV) Г-н председател, бих искала да благодаря на г-жа Schaldemose за отличния доклад. Бих искала да подчертая още веднъж факта, че имаме нужда от повече ресурси, както и от повече случайни проверки за безопасност на продуктите. Като потребители винаги четем във вестниците и други медийни форми, че потребителските организации са извършвали тестове, при които винаги намират продукти, които не удовлетворяват изискванията. Това разклаща доверието на потребителите и понякога може да изложи живота им на риск, особено когато става дума за деца, които са изключително доверчиви към безопасността на продуктите, продавани в магазините.
<P>
Това, което според мен е най-важно, е липсата на химическа безопасност. Много продукти днес съдържат химикали, които вече са забранени в рамките на ЕС. Това е нещо, което като индивидуални потребители е много трудно да разберем от продукта. В това отношение, държавите-членки трябва да положат изключителни усилия и да съдействат повече за отстраняването на тези продукти от пазара и за възпрепятстване на участниците на пазара да разпространяват продукти, които съдържат опасни химикали.
<SPEAKER ID="185" NAME="Мария Даманаки" LANGUAGE="EN">
Г-н председател, имаше много интересно обсъждане по този въпрос на равнище на държави-членки, почти всички от представителите на които бяха, следва да посоча - жени.
<P>
От името на Комисията, позволете ми да поздравя Парламента за неговата резолюция за преразглеждане на директивата относно общата безопасност на продуктите и надзора на пазара. Комисията приветства тази резолюция и оценява високо качеството на нейното съдържание.
<P>
Заключенията на резолюцията са тясно свързани с намеренията на Комисията относно начините за преразглеждане на общите правила за безопасност на продуктите в ЕС. Нуждаем се от ясна и ефективна рамка за надзор на пазара. Съгласна съм с всички за това. Нуждаем се от рамка, която да гарантира работещ вътрешен пазар с безопасни стоки. Комисията вече предприе подробни консултации с целия обхват заинтересовани страни, за да определи как най-добре да постигне тази цел.
<P>
За да намерим съгласувано решение за различните продуктови сектори, заместник-председателят Таяни и членът на Комисията Дали се съгласиха да работят съвместно за консолидиране на правилата на ЕС за надзора на пазара. Комисията е решена да гарантира, че както потребителите, така и предприятията могат да се възползват от безопасни стоки на вътрешния пазар на ЕС. Затова ще изясним и осъвременим съществуващите правила за безопасност на продуктите в ЕС, за да подобрим защитата за здравето и безопасността на потребителите.
<P>
Не трябва да забравяме нашите възможности за финансиране и резерви и също така трябва да уважим компетентностите на държавите-членки, но правилата следва да бъдат способни ефективно да идентифицират и след това - адекватно да отговорят на възникването на нови рискове - а аз съм съгласна, че има нови рискове в глобалната верига за доставки. Съгласна съм с Парламента и относно това, че трябва да се обърне специално внимание на продуктите за децата.
<P>
В същото време преразглеждането следва да предостави конкурентна среда с равностойни условия за икономическите оператори в ЕС и да съкрати ненужните административни разходи. По-специално, съвместимостта между общите правила за безопасност на продуктите, установени в директивата относно общата безопасност на продуктите и правилата, които се съдържат в законодателния "пакет за стоките от 2008 г." следва да бъде възможна за постигане от нас. Затова ще бъдат установени по-ясни задължения на икономическите оператори. Настоящите механизми за сътрудничество и координиране на надзора на пазара на държавите-членки също ще бъдат усъвършенствани.
<P>
Накрая, функционирането на системата за бърз обмен на информация за нехранителни продукти, RAPEX, следва да бъде подобрено. Тази система е изключително важна и вече се използва с нашето съдействие в Китай и други страни, но наистина се налага да я подобрим, за да отговори на всички предизвикателства, споменати тук.
<P>
Заместник-председателят Таяни и членът на Комисията Дали възнамеряват да представят съвместно предложение за единна и съгласувана законодателна рамка на ЕС за надзор на пазара. Бих искала да благодаря на Парламента отново за тази изключително добра резолюция.
<SPEAKER ID="186" NAME="Председател">
Разискването приключи.
<P>
Гласуването ще се проведе по обед във вторник, 8 март.
<P>
Писмени изявления (член 149)
<SPEAKER ID="186" NAME="Ildikó Gáll-Pelcz" LANGUAGE="HU">
Сътрудничеството между органите, отговорни за прилагане на разпоредбите за защита на потребителя и безопасност на продуктите е от изключителна важност за функционирането на вътрешния пазар. Надзорът на пазара и системата за бърз обмен на информация RAPEX трябва да бъдат доразработени и унгарските професионалисти трябва да обърнат специално внимание на изтеглянето на опасни продукти от употреба. Считам, че се нуждаем от по-силна потребителска позиция, за да се намали фрагментирането на вътрешния пазар, за да бъде подобрено функционирането на пазара за търговия и потребителите да могат да вземат по-добри решения. Всички от изброените могат да играят основна роля за гарантирането на най-съществените европейски ценности като почтеност, отвореност, солидарност и прозрачност. Считам, че все по-засилващата се степен на сътрудничество между държавите-членки е също от изключителна важност за функционирането на ефективна система за надзор на пазара и като такава - за целите на съгласуването трябва да се установи еднакво тълкуване и присъствие сред органите за надзор на пазара. Надзорните органи трябва да считат за тяхна основна цел сътрудничеството на високо ниво не само с националните партньорски органи, но също така и с другите държави-членки. Например от гледна точка на тази цел наскоро и в моята страна бяха сключени или подновени няколко споразумения за сътрудничество. Тези споразумения поставиха засилен акцент върху сътрудничеството в областите на надзора на пазара. Като цяло трябва да покажем на нашите граждани не само с думи, но и с действия, стойността, добавена от Европа, и че в ерата на глобализацията Европейският съюз е по-важен от всякога.
