<CHAPTER ID="013">
Среща на върха ЕС-Русия (разискване)
<SPEAKER ID="669" NAME="Председател">
Следващата точка е изявлението на Комисията от името на заместник-председателя на Комисията и върховен представител на Съюза по въпросите на външните работи и политиката на сигурност относно срещата на върха ЕС-Русия.
<SPEAKER ID="670" NAME="Щефан Фюле" LANGUAGE="EN">
Г-н председател, уважаеми колеги, благодарен съм за възможността да обсъдим с вас следващата среща на върха между Европейския съюз и Русия, която ще започне утре в Нижни Новгород. Европейският съюз ще се представлява от председателите на Европейския съвет и Комисията. Върховният представител и заместник-председател, г-жа Аштън, ще присъства, както и колегата Де Гухт.
<P>
Срещата на върха беше внимателно подготвена от Службата за външна дейност в тясно сътрудничество с Комисията и двамата председатели, на основата на обсъжданията в Европейския съвет и Съвета относно Русия като стратегически партньор в края на 2010 г. и през януари 2011 г., резултатите от предишната среща на върха ЕС-Русия и посещението на руското правителство в Комисията през февруари.
<P>
Като цяло нашите отношения се подобриха през последните две години. Приключихме двустранните преговори за присъединяването на Русия към СТО, споразумяхме се за подхода към възможно премахване на визите в бъдеще и относно партньорството за модернизация, което вече е на етап прилагане.
<P>
Продължава работата в рамката на четирите общи пространства и всички технически диалози. Взаимодействието ни е доста интензивно. Нека ви напомня, че Русия е единственият външен партньор, с който Европейският съюз провежда две срещи на върха годишно. Посещението на министър-председателя Путин и на безпрецедентно голяма руска правителствена делегация в Комисията на 24 февруари беше ясен знак за решимостта на Русия да търси по-близки отношения и сътрудничество.
<P>
При все това много важни двустранни въпроси остават нерешени. От особено значение е положението с демократичното развитие и правата на човека в Русия. В контекста на предстоящите избори за Държавна дума и за президент, стандартите на изборния процес ще получат специално внимание.
<P>
Сега бих искал да насоча вниманието ви към основните ни цели за срещата на върха, които са както следва:
<P>
Първо: Европейският съюз ще се стреми да насърчи Русия да реши последните останали многостранни въпроси, за да улесни присъединяването си към СТО преди края на 2011 г., въз основа на двустранното споразумение ЕС-Русия от 2004 г. и декември миналата година. Русия все още може да се присъедини към СТО преди края на 2011 г., ако успее да вземе необходимите мерки за решаване на шепата останали въпроси на многостранно равнище. Срещата на върха не може да замени преговорите в Женева, но може да призове Русия да предприеме конструктивни действия.
<P>
Второ: Европейският съюз ще настоява пред Русия, че е необходимо да се постигне по-голям напредък в преговорите по важните разпоредби относно търговията и инвестициите, включително енергетиката, в новото споразумение ЕС-Русия, за да се осигури солидна правна основа за задълбочено икономическо сътрудничество в идните години. Не изключваме повдигането по време на срещата на върха на въпроса за необоснованата забрана на Русия за внос на зеленчуци от Европейския съюз, макар че се надяваме, че научните доказателства ще позволят бързо намиране на решение на експертно равнище.
<P>
Трето: ще подкрепим на най-високо равнище партньорството за модернизация като важен двигател за руските ангажименти за реформи.
<P>
Четвърто: ще насърчим правата на човека и принципите на правовата държава в Русия, и
<P>
Пето, ще насърчим Русия да задълбочи сътрудничеството с общите ни съседи и да продължи диалога по други актуални международни въпроси като Близкия изток или Северна Африка например. В действителност напредъкът относно Молдова/Приднестровието ще послужи като важен тест за по-тясно сътрудничество във външната политика.
<P>
И накрая, също така следва да използваме срещата на върха да потвърдим нашия политически ангажимент за постигане на напредък в сътрудничеството в областта на управлението на кризи - при условие че нашата автономност при вземането на решения не е засегната по никакъв начин.
<P>
Енергетиката също заема видно място в отношенията ни с Москва. Ще подчертаем необходимостта от по-нататъшни реформи в руския сектор на електроенергия и газ с цел постигане на равни условия за конкуренция. Също така ще подчертаем необходимостта от сътрудничество в борбата с изменението на климата.
<P>
В преследването на нашите цели за най-високи стандарти за ядрена безопасност ние си взаимодействаме с Русия както на двустранно равнище, така и на многостранни форуми като Международната агенция за атомна енергия и Г-8.
<P>
Ще повторим нашия призив към Русия да се ангажира с преговори за всеобхватно споразумение Евратом-Русия, което следва да насърчи най-високи стандарти за ядрена безопасност. По отношение на аварията във Фукушима, Европейският съюз ще настоява за еднакъв подход по отношение на стрес-тестовете за съществуващи и планирани атомни електроцентрали.
<P>
Не на последно място, ангажирахме се с ясен процес за безвизов режим на пътуване. Европейският съюз подготви и одобри през март своето предложение за списъка от общи стъпки към евентуалното въвеждане на безвизов режим на пътуване и започнахме преговори през април. Проведе се среща на Съвета за постоянно партньорство по въпросите на правосъдието и вътрешните работи и е постигнат ясен напредък. Преговорите на експертно равнище относно общите стъпки към днешна дата обаче не са приключили. Трябва да покажем по време на срещата на върха, че няма политически пряк път.
<P>
Що се отнася до Русия, нейните основни цели за срещата на върха може да се очаква да се съсредоточат върху визите, СТО, енергетиката - включително ядрената безопасност - и сътрудничеството в областта на сигурността. Русия може да се върне към идеята за нов комитет по политика и сигурност на министерско равнище. Ние считаме, че са налице необходимите структури за сътрудничество; това, от което се нуждаем, е политическа воля за постигане на напредък по същество.
<P>
Благодаря за вниманието и очаквам с нетърпение вашите коментари.
<SPEAKER ID="671" NAME="Ria Oomen-Ruijten" LANGUAGE="NL">
Г-н председател, г-н член на Комисията, благодаря Ви за доброто сътрудничество при изготвянето на резолюцията. Няма да говоря за въпросите, посочени от члена на Комисията, защото те са включени в резолюцията. Що се отнася до Европейската народна партия (Християндемократи), окончателната декларация от срещата на върха следващата седмица трябва да бъде нещо повече от хубави думи. Русия е най-голямата ни съседка, Русия е важен партньор. Ние сме взаимно зависими и степента на зависимост е голяма, така че сега очакваме реални споразумения, които ще доведат до резултати.
<P>
Кои са нашите приоритети? На първо място, Споразумението за партньорство. Трябва да задвижим преговорите. Очаквам ЕС да убеди президента Медведев да предостави пълни правомощия на преговарящия екип да поеме конкретни ангажименти. Крайно време е отново да задвижим нещата по отношение на търговията и инвестициите. Преговорите по глава "Енергетика" също изостават. Необходимо е споразумение за солидно и прозрачно енергийно партньорство, което се основава на правила.
<P>
Също така искам да разбера докъде сме стигнали с параграфа относно правата на човека. За нас, за Парламента, това е жизненоважна част от партньорството. За мен споразумението за модернизация е допълнителен въпрос, както и общите пространства. Това е второстепенен въпрос, но ще помогне, ако прокараме правилата на СТО. Ще помогне за постигане на равни условия за конкуренция и същевременно за улесняване на инвестиционния климат.
<P>
Президентът Медведев е лично ангажиран с принципите на правовата държава, но това не е достатъчно, както казахте току-що. Трябва да бъдем сигурни, че в предстоящите избори Русия ще спази задълженията, които пое в рамките на Съвета на Европа и ОССЕ. Изборите ще бъдат решителният тест. Това означава и че трябва да бъде разрешено на новите партии да се регистрират. За Русия следва да е чест, че наблюдателите на изборите са призовани доста по-рано. И накрая, забраната за внос на европейски зеленчуци (...)
<P>
(Председателят отнема думата на оратора)
<SPEAKER ID="672" NAME="Hannes Swoboda" LANGUAGE="DE">
Г-н председател, г-н член на Комисията, Русия е несъмнено много важен партньор за Европейския съюз, но - както каза членът на Комисията - много труден. Надявам се, че преговорите няма да отнемат твърде много време. За съжаление обаче те няма да бъдат приключени толкова бързо, колкото г-жа Oomen-Ruijten предполага. По време на процеса трябва да имаме диалог както с официалните представители, така и с представителите на гражданското общество, които често са по-близо до нас по въпросите на демокрацията и правата на човека.
<P>
Идеята за партньорство за модернизация между Европейския съюз и Русия е добра. Русия обаче трябва също да изпълни своята роля. Нуждаем се от повече демокрация и по-малко корупция. Все още много инвеститори се оплакват от правната несигурност, особено по отношение на данъците. Преди всичко, както каза членът на Комисията, трябва да се подготвим бързо за присъединяването на Русия към Световната търговска организация (СТО) и членството й в СТО. В областта на енергийната политика Русия трябва да бъде задължена да признае принципите на прозрачната и справедлива енергийна политика. Русия може да направи много, особено по отношение на енергийната ефективност, където все още има много недостатъци.
<P>
Също по отношение на енергията, искам да спомена нещо, което засяга нейната съседка - всъщност общата ни съседка - Украйна. Точно сега Русия отново се опитва да използва въпроса за енергията и енергийните цени като политическо оръжие. Категорично трябва да се възпротивим на това. Ние сме ангажирани със свободата на Украйна да решава на кои пазари желае да присъства и къде желае да работи. В крайна сметка искаме да имаме търговски отношения и търговско споразумение с Украйна. Русия не следва да оказва натиск върху Украйна в тази област, като й дава избор или да се присъедини към митническия съюз с Казахстан и Беларус, или да плаща висока цена за енергията. Това е нещо, на което се противопоставяме.
<P>
Отново, относно съседите, очакваме Русия да се придържа към споразуменията по отношение на Грузия и да изтегли войските си към териториите отпреди конфликта. Надяваме се също, че Русия ще има положителен принос за решаването на конфликта в Нагорни Карабах. Не става въпрос за доставка на оръжие, а за мирно посредничество между двете страни.
<P>
Членът на Комисията вече спомена значението на либерализирането на визовия режим. Особено важно е за личните отношения хората да се ползват с възможно най-голяма свобода на движение между Русия и Европейския съюз. Надявам се, че скоро ще отбележим напредък по въпроса.
<P>
Изключително важен въпрос обаче е как ще се проведат следващите избори. Русия трябва да е наясно, че светът, и по-конкретно демократичният свят в Европа, ще проследи внимателно как се провеждат изборите, дали партиите са регистрирани правилно и честно и дали определени лица и партии са изключени от изборите от самото начало. Това е нещо, което трябва да стане ясно на Русия по време на срещата на върха. Искаме да видим истински и честни избори и в Русия.
<P>
Русия все още има много да наваксва по отношение на икономиката. Русия обаче е готова за демокрация. Искаме да има демокрация в Русия, също като гражданите на Русия. Това е нашето желание и нашата визия. Русия трябва да осъзнае, че демокрацията ще бъде нещо добро за нея.
<SPEAKER ID="673" NAME="Kristiina Ojuland" LANGUAGE="EN">
Г-н председател, надяваме се, че по време на срещата на върха в Нижни Новгород ще бъде отбелязан напредък към ново и всеобхватно споразумение за партньорство и сътрудничество.
<P>
И ЕС, и Русия трябва да имат предвид, че истинското партньорство може да се основава единствено на ясни отношения. От името на групата на Алианса на либералите и демократите за Европа искам да призова представителите на ЕС да изразят опасенията, изказани от Европейския парламент, пред руските си колеги.
<P>
Европейският съюз ще се сблъска със сериозни трудности в отношенията с Русия, освен ако и двете страни не се осланят на едни и същи ценности и принципи. Ако Кремъл се отдалечи още от демокрацията и принципите на правовата държава, Русия ще загуби напълно легитимността си като партньор на ЕС.
<P>
Например Кремъл не позволи на редица политически партии да се регистрират за изборите за Държавна дума по процедурни причини и в списъка вероятно ще попадне и Партията за народна свобода, начело с Михаил Касянов, Владимир Милов, Борис Немцов и Владимир Рижков. Въпросът за растящото потискане на опозицията трябва да се повдигне на срещата на върха и на опозиционните партии трябва да бъде разрешено да се регистрират.
<P>
Госпожи и господа, Русия не е Китай. Русия е член на Съвета на Европа и ОССЕ; следователно трябва да спазва международните си ангажименти и задължения. Освен това Русия трябва да спазва и собствената си конституция.
<P>
Русия трябва да зачита суверенитета и териториалната цялост на своите съседи. Настояваме да преустанови натиска върху Украйна, както каза колегата преди малко, например както министър-председателят Путин направи вчера по време на срещата си с премиера на Украйна, когато ги притисна да се присъединят към митническия съюз с Русия, Беларус и Казахстан. Не можем да го приемем. Очакваме Русия незабавно да изтегли войските си от Грузия до позициите отпреди конфликта.
<P>
И накрая, групата на Алианса на либералите и демократите за Европа е много разочарована, че в навечерието на срещата на върха Русия наложи непропорционална забрана за внос на зеленчуци от ЕС.
<SPEAKER ID="674" NAME="Charles Tannock" LANGUAGE="EN">
Г-н председател, Русия е важен партньор за ЕС в много отношения. Като постоянен член на Съвета за сигурност на ООН Русия упражнява потенциално решаващо влияние върху международните отношения, от нашите отношения със Северна Корея до участието й в Четворката на ООН. Приветствам неотдавнашните призиви на президента Медведев към либийския тиранин Муамар Кадафи да напусне властта. Надявам се също така, че Кремъл ще се присъедини към останалата част от международната общност за преустановяване на разпространението на ядрени материали от Иран.
<P>
Приемам, че Русия има икономически интереси в бившите съветски републики, някои от които - за щастие - се отклоняват от Москва към ЕС. Но ЕС следва да продължи да настоява, че ще подкрепя и ще се ангажира с вече независимите държави като Украйна, и да гарантира, че вратата за евроатлантическите им стремежи е отворена. В това отношение, се надявам, че заместник-председателят и върховен представител ще повдигне въпроса за Грузия, част от чиято територия остава анексирана и незаконно окупирана от руски войници, и ще помогне да се окаже натиск върху Русия да реши въпроса за Приднестровието в Молдова. Приемам също предложението на Комисията срещата на върха ЕС-Русия да бъде годишна, а не на всеки шест месеца, което е добра идея и правилната посока.
<P>
Русия не е зряла либерална демокрация. Нито е държава с независима съдебна система. Независимо дали ни харесва, или не, все пак трябва да се заемем с трудните задачи.
<SPEAKER ID="675" NAME="Werner Schulz" LANGUAGE="DE">
Г-н председател, г-н Фюле, макар че на пръв поглед може да изглежда разбираемо Русия да се защити, за да предотврати разпространението на Enterohaemorrhagic Escherichia Coli (EHEC) на своя територия, пълната забрана за внос на европейски зеленчуци не е това, което очакваме от държава, която се стреми да се присъедини към Световната търговска организация (СТО). Това също е въпрос, който ще трябва да обсъдим в Нижни Новгород. По-важни обаче са политическите микроби или семена, които са налице - слабото начало на демокрацията и принципите на правовата държава. По тези два елемента следва да направим всичко възможно в рамките на партньорството за модернизация, за да им помогнем да пуснат корени в цяла Русия и да се развиват.
<P>
Президентът Медведев призна, че икономическа и техническа модернизация не може да се постигне без основна модернизация на обществото. Но засега не сме видели действия, които да подкрепят тези хубави думи. Представителите на ЕС следователно трябва да покажат пределно ясно на президента Медведев, че предстоящите избори за Държавна дума са тест за надеждността на неговата политика на реформи.
<P>
Истинските и правилните избори са част от основите на демокрацията. Всеки, който иска плурализъм и политическа конкуренция, следва да гарантира, че се спазват стандартите за изборите, обявени от Съвета на Европа, и да позволи дългосрочно наблюдение на изборите от Организацията за сигурност и сътрудничество в Европа (ОССЕ) от най-ранен етап.
<P>
Честните избори започват с разрешаване на регистрацията на партиите. За съжаление, според ранните индикации руското ръководство не е научило нищо от решението на Европейския съд по правата на човека, че не е имало основания за разпускането на Републиканската партия, и очевидно не желае да позволи на новосъздадената Партия за народна свобода да бъде регистрирана.
<P>
Партиите, подкрепяни в по-голяма степен от Кремъл, и Общоруският народен фронт, създаден от министър-председателя Путин, просто ни водят в политическа задънена улица. Това подобие на конкуренция вкара държавата в политическа апатия и девалвира Държавната дума. Президентът Медведев може да намери изход и да завърши президентството си поне с един очевиден успех.
<P>
В конкретните случаи на г-н Ходорковски и г-н Магнитски вместо да се чака решение от Страсбург, съдебният произвол следва да се прекрати. Разглеждането на тези случаи от комисията Федотов е добра първа стъпка. Резултатите и заключенията следва да бъдат публикувани възможно най-скоро.
<P>
Бъдещото участие на Форума на гражданското общество, създаден неотдавна в Прага, следва да бъде важна тема в разговорите и преговорите между ЕС и Русия. В края на краищата събитията в Северна Африка показват, че за ефективна реформа е необходимо активно гражданско общество. Руското правителство следва да работи за това в собствената си държава и да положи всички усилия за постигане на партньорство за модернизация с гражданското общество.
<SPEAKER ID="676" NAME="Vladimír Remek" LANGUAGE="CS">
Г-н председател, г-н член на Комисията, напразно търсих отговор на въпроса защо обсъждаме резолюция относно срещата върха с Русия в навечерието на самата среща и я гласуваме в деня на провеждането й в Нижни Новгород. Темата дори не беше включена в дневния ред на пленарните заседания в началото на миналата седмица. Всичко това прилича на лошо планиране и вече е само една формалност според мен. Освен това вместо да се стремим чрез принципен процес към ново споразумение относно отношенията с Русия, която признаваме за важен партньор, пословично повтаряме прокламации и искания, които явно няма никаква надежда да успеят.
<P>
Преди всичко следва да разгледаме въпросите, по които може да се постигне напредък. Пример е напредъкът по отношение на споразуменията за планираното облекчаване и възможното окончателно премахване на визовия режим с Русия. Вместо това критикуваме позицията на Русия относно вноса на зеленчуци от ЕС. Как изглежда обаче нашето собствено поведение извън Съюза? Когато търсим източника на смъртоносните бактерии и при липсата на безспорни доказателства, ние се обвиняваме помежду си, ограничаваме вноса и износа на стоки и предявяваме искове за обезщетение. Определено можем да си извадим собствени заключения за доверието, което вдъхваме, и то не само в Русия.
<SPEAKER ID="677" NAME="Fiorello Provera" LANGUAGE="IT">
Г-н председател, диалогът между Европейския съюз и Русия трябва да бъде максимално разширен в различни области, от икономиката до правата на човека, защото няма алтернативи на диалога. Европа и Русия всъщност са взаимозависими и в икономически, и в политически план.
<P>
Имам предвид нерешените международни въпроси, като енергийната сигурност, Магреб, ядрения потенциал на Иран, тероризма, Кавказ, Нагорни Карабах, изменението на климата и др. Русия е стратегически партньор на Европа, не на последно място заради взаимодействията, които могат да се изградят в бъдеще. Както вече се случва до известна степен, Москва може да ни снабди с минерални и енергийни ресурси, както и да си сътрудничим в областта на военната сигурност и борбата с тероризма и организираната престъпност; Европа може да допринесе с финансови средства, научни и технологични възможности и дългогодишния ни опит в областта на демокрацията и правата на човека.
<P>
Бъдещето на Русия е свързано с бъдещето на Европа и трябва да се развива с постоянство, без самодоволство и въпреки многото трудности, които съществуват в момента. В това отношение, сключването на споразумението за стратегическо партньорство между Европейския съюз и Русия е от голямо значение за общото ни бъдеще.
<SPEAKER ID="678" NAME="Béla Kovács" AFFILIATION="NI">
(HU) Г-н председател, във връзка с предстоящата среща на върха искам да обърна внимание на делегацията на преговарящите на две неща. Първо, искам да ги насърчи да преосмислят значението на руския внос на енергия, и второ, да разширят споразумението за партньорство, така че представители на ЕС да могат да участват като наблюдатели в изборите, които ще се проведат през декември тази година, и в президентските избори през март 2013 г. Както можем да видим, вносът на енергия от Русия вероятно ще се увеличи, като се има предвид, че много европейски атомни електроцентрали ще бъдат затворени след провеждането на стрес-тестовете.
<P>
Така че отново започваме да се безпокоим, че ще бъдем зависими в по-голяма степен от Русия в бъдеще. Искам да ви напомня обаче, че монетата има и друга страна. Русия е също толкова зависима от Европейския съюз, тъй като продава по-голямата част от продуктите си на нас. Ако не купуваме енергийните им продукти, руската икономика ще се натъкне на сериозни проблеми със стабилността в бъдеще.
<SPEAKER ID="679" NAME="Elmar Brok" AFFILIATION="PPE">
(DE) Г-н председател, г-н член на Комисията, госпожи и господа, Русия и Европейският съюз са партньори заради взаимните интереси и географското положение. Това е така, независимо дали ни харесва, или не. Трябва да направим партньорството положително и конструктивно. Ето защо трябва да постигнем напредък по споразумението за партньорство и облекчаването на визовия режим, за да повишим стойността на споразумението за модернизация и да работим за постигането му.
<P>
Трябва да разберем обаче, че това поражда задължения и за двете страни, включително по отношение на членството в Световната търговска организация (СТО), че не можем просто да продължим да правим каквото поискаме, а договорните или международните правила са задължителни за всички и няма място за произвол в реципрочните отношения. Това изключва възможността за използването на енергията като политическо оръжие например.
<P>
Взаимните интереси трябва да се преследват положително и конструктивно и по отношение на външната политика това естествено означава също, че Русия трябва да поеме определена отговорност. В момента се разглежда случаят на Сирия в Съвета за сигурност на Организацията на обединените нации. В такива случаи Русия трябва да допринесе конструктивно за създаването на мирна международна общност. Това обаче означава и да приеме суверенните права на съседните държави и техните решения в кои съюзи желаят да се включат. Освен това Русия трябва да има положителен принос в случая със "замразените конфликти" и да прекрати противозаконните обстоятелства в Абхазия и Южна Осетия.
<P>
Носим споделена отговорност в глобалния свят. Ясно е, че Русия и Европейският съюз имат значителни взаимни интереси в сегашния световен ред и при определянето на тези интереси трябва да гарантираме признание от страна на Русия, че демокрацията и принципите на правовата държава са от решаващо значение и за вътрешното развитие. Призовава се за известна условност не само в отношенията с нас; страна, в която липсват принципите на правовата държава, не е и добро място за инвестиции, защото не съществува правна сигурност. Страна без демокрация и принципите на правовата държава в действителност не може да отбележи напредък в дългосрочен план в полза на собствените си граждани. Да се надяваме, че партньорството за модернизация и други въпроси ще ни помогнат да намерим общ и положителен път напред.
<SPEAKER ID="680" NAME="Knut Fleckenstein" AFFILIATION="S&amp;D">
(DE) Г-н председател, госпожи и господа, ще спомена само две неща, тъй като г-н Swoboda вече повдигна редица въпроси от името на нашата група. Русия наистина се намира на важен кръстопът. Вътрешнополитическото й състояние ще се определи от изборите за Държавна дума през декември и от въпроса кой ще продължи модернизацията като президент от 2012 г.
<P>
Това може да е и положително. Може да няма по-добра възможност за укрепване на международното доверие в развитието на Русия. Това зависи от наличието на честни избори, справедливи възможности за регистрация и достъп до медиите за кандидатите, за да се гарантират поне донякъде равни възможности.
<P>
Второ, партньорството за модернизация между ЕС и Русия. С него се откриват нови възможности за ефективно сътрудничество. Затова не следва да пропускаме възможността да подкрепим енергично Русия в модернизацията -като инвестираме в модернизацията не само на икономиката, но също и на обществото й. Правителствата поставят нещата на хартия, а както всички знаем, на хартия можем да кажем всичко. Гражданите обаче стават много неспокойни, когато написаното не се прилага на практика.
<P>
Участието на гражданското общество, предприемачи, изследователи, млади хора и творци е от съществено значение за самоопределянето на общество на солидарност. Но ние можем да подкрепим успешно модернизацията само ако хората могат да се събират безпроблемно, за да се учат един от друг и да обменят опит. Поради тези причини ЕС и Русия следва най-накрая да постигнат споразумение относно необходимите общи стъпки към безвизов режим на пътуване и как те могат да бъдат приложени, за да се постигнат резултати възможно най-бързо.
<P>
Говорим за хората в района на Калининград и мислим за облекчаване. Преди месец залата реши, че визовият режим следва да се облекчи за културни цели. Обмисляме дали особено внимание следва да се обърне на младите хора. Това са все добри предложения за начало, но те не са заместител на цялостно решение. Затова призовавам Комисията да ускори темпото. Можете да разчитате на нашата подкрепа във всеки случай, включително по отношение на някои от по-колебливите държави-членки.
<P>
(Ръкопляскания)
<SPEAKER ID="682" NAME="Alexander Graf Lambsdorff" AFFILIATION="ALDE">
(DE) Г-жо председател, трудно разбираемо е, че отношенията ни с Русия се основават на споразумение от 1994 г. Оттогава не сме успели да решим нищо ново. Люшкаме се между сътрудничество и конфронтация с Русия. Що се отнася до съседите, осъждаме войната с Грузия, натиска върху Украйна, признаването на президента Лукашенко в Беларус и разцеплението в Република Молдова в резултат на конфликта в Приднестровието. В същото време сътрудничеството ни с Русия в Съвета за сигурност по въпроса за Либия или ядрената програма на Иран е радващо.
<P>
Що се отнася до самата Русия, новата парадигма е това, което е известно като партньорство за модернизация. Но какво е модернизация без демокрация? В списъка на приоритетите, които ни изброихте преди малко, г-н Фюле, правата на човека идват след краставиците и принципите на правовата държава - след доматите. Това ли е най-доброто, което можем да очакваме в тази област? Нищо повече ли не очакваме от демократизацията на Русия? Считам, че Европейският парламент трябва да покаже ясно, че очакваме нещо, например честни избори - трябва да има напредък тук.
<P>
Едно нещо обаче искам да кажа съвсем ясно: напредъкът често се постига на експертно равнище. Две срещи на върха за една година е твърде много. Нека да имаме една среща на върха, както с Америка. Имаме достатъчно обмен с Русия в специализираните области. В противен случай ще имаме срещи на високо равнище без реално съдържание, което също не би било добре.
<SPEAKER ID="683" NAME="Adam Bielan" AFFILIATION="ECR">
(PL) Г-жо председател, според мен най-важните елементи от отношенията с Русия са енергийната политика и правата на човека. Русия преследва стратегическата цел да постави отделните държави под свой контрол, като използва въпроса за природния газ в провеждането на външната си политика. Само през последните няколко дни руските органи прибягнаха до изнудване, за да окажат натиск върху Украйна, като поставиха промените в цените на природния газ в зависимост от присъединяването на държавата към руския митнически съюз или сливане на "Газпром" и "Нафтогаз". Въпросните действия съвсем очевидно прекратяват дискусиите относно създаването на зона за свободна търговия между ЕС и Украйна. Дългосрочните споразумения за доставка на газ също са и начин за оказване на влияние върху политиките на държавите-членки на ЕС. Затова следва да приветстваме позицията на Европейската комисия, която призна, че споразумението, сключено от полското правителство, не е съобразено със законодателството на ЕС. Цените на руския газ в Централна Европа вече са почти двойни в сравнение с тези, които се предлагат на държавите от Западна Европа. Дискредитирането от Русия на проекти за добив на газ от шисти поражда допълнителни тревоги.
<P>
Проблемът с правата на човека личи най-ясно в случая Ходорковски. Не може да има никакво съмнение, че въпросът трябва да бъде повдигнат по време на срещата на върха, предвид решението на Европейския съд по правата на човека относно незаконното задържане на руския бизнесмен.
<SPEAKER ID="684" NAME="Heidi Hautala" AFFILIATION="Verts/ALE">
(EN) Г-жо председател, искам да напомня на г-н Фюле много добре приетото му съобщение относно европейската политика за съседство и доколкото разбирам, г-н член на Комисията, като цяло признавате, че следва да прилагаме същия принцип и за Русия, дори тя да не е част от източното съседско пространство на ЕС.
<P>
Ние обаче наистина следва да призовем за това, което нарекохте дълбока демокрация, и трябва да работим сериозно в подкрепа на гражданското общество в Русия. Искам да подчертая няколко елемента от общата резолюция, която Европейският парламент ще приеме утре. Ние подчертаваме необходимостта от тесни контакти и програми за подпомагане на развитието на гражданското общество в Русия. Искам да Ви кажа, г-н член на Комисията, че днес има много обезпокоителни новини от Нижни Новгород, точно преди началото на срещата на върха.
<P>
Тамошни организации на гражданското общество ме уведомиха, че са предприети изпреварващи мерки от страна на правоприлагащите органи. Правени са опити за разпит на хора, които биха могли да общуват с представителите на ЕС, а това е напълно недопустимо. Дори хора, които работят за правата на детето, са били предупредени да не ходят в Нижни Новгород. Кредитните карти на основния местен организатор на събитието на гражданското общество - което, между другото, е първото свързано със среща на върха между ЕС и Русия - са блокирани (поради технически причини, разбира се) и номерата на автомобила й са мистериозно изчезнали.
<P>
Г-н член на Комисията, призовавам Ви да гарантирате, че представителите на ЕС ще признаят и подкрепят организациите на гражданското общество на срещата на върха в Нижни Новгород. За целта с моя колега г-н Schulz, заместник-председател на Съвместния парламентарен комитет ЕС-Русия, изпратихме писмо до председателя Барозу, заместник-председателя/върховния представител Аштън и председателя г-н Ван Ромпьой.
<SPEAKER ID="685" NAME="Nikolaos Salavrakos" AFFILIATION="EFD">
(EL) Г-жо председател, първо, искам да Ви пожелая успех на утрешната среща на върха, чийто дневен ред включва глобалното управление, световната икономика, присъединяването на Русия към СТО и международни въпроси, включително събитията в Северна Африка и Близкия изток.
<P>
Русия е третият по големина търговски партньор на ЕС. Износът на ЕС за Русия възлиза на 65,6 милиарда евро. Според официалната статистика руската икономика расте с темп от 4 % въпреки икономическата обстановка и се очаква тенденцията да се запази дълго време. Присъединяването й към Световната търговска организация ще създаде многобройни възможности за икономическите отношения между Европейския съюз и Русия. В същото време обаче ще доведе до новаторски промени в енергетиката, ядрената енергия и международната сигурност.
<SPEAKER ID="686" NAME="Andreas Mölzer" AFFILIATION="NI">
(DE) Г-жо председател, г-н член на Комисията, наясно сме, че Русия е от значение за ЕС не само по отношение на икономическите въпроси, но и като стратегически партньор. Забраната за внос на зеленчуци от ЕС, наложена от Москва, е несъмнено проблематична в навечерието на преговорите за присъединяването на Русия към Световната организация търговия (СТО) и следва да гарантираме, че Русия няма да влиза в конфликт с правилата на СТО в бъдеще.
<P>
Проблеми има и с все още неприложеното споразумение от 2006 г. относно авиокомпаниите от ЕС. Отношенията между ЕС и Русия са обтегнати допълнително от планираната противоракетна отбрана на САЩ в Румъния. Ако ЕС държи на своите стратегии за подобряване на отношенията с Русия, първо, трябва да реши тези проблеми, и второ, трябва да обърне внимание на руската нагласа, свързана с историческа сфера на влияние, която несъмнено съществува или която съществува поне според Русия. Това е единственият начин да постигнем някакъв напредък.
<SPEAKER ID="687" NAME="Paweł Zalewski" AFFILIATION="PPE">
(PL) Г-жо председател, партньорството между Европейския съюз и Русия предполага отговорност, включително по отношение на трети държави. Искам да обърна внимание на Комисията на параграфа от резолюцията, който призовава Русия да не използва снабдяването с енергийни ресурси като инструмент за оказване на влияние върху политиките на съседите. Това се случи с Украйна, където г-н Путин, руският министър-председател, заяви съвсем открито по време на последната среща с украинския министър-председател г-н Азаров, че ще бъдат предложени по-ниски цени и условията на договора ще бъдат преразгледани само ако Украйна се присъедини към митнически съюз с Русия, Беларус и Казахстан, което би означавало отказ от европейските й планове и стремежи. Това не е нищо друго освен изнудване. Ако условията не бъдат предоговорени, цената на природния газ на границата между Русия и Украйна може да достигне 500 евро за 1 000 кубични метра. Украйна вече плаща най-високите цени в Европа за руския газ, въпреки че е най-близо до източника.
<P>
Това положение може да доведе до много сериозна икономическа и социална криза в Украйна. Искам да заявя ясно, че Европейският съюз има задължения към Украйна, като се има предвид, че водим успешни преговори за влизането на държавата в зона за свободна търговия или създаването на такава зона и в близко бъдеще ще се ангажираме с нея като съюзник на Европейския съюз. Призовавам Комисията да настои съвсем ясно Русия да прекрати всички подобни практики.
<SPEAKER ID="688" NAME="Кристиан Вигенин" AFFILIATION="S&amp;D">
(EN) Г-жо председател, поредната среща на върха между ЕС и Русия ще се проведе тази седмица. В света настъпиха големи промени от последната. Сред тях ще спомена, на първо място, арабските революции - процес на дълбока трансформация, който засяга на практика целия арабски свят. Бедствието в атомната електроцентрала Фукушима промени бъдещето на ядрената енергетика, особено по отношение на безопасността. Изменението на климата има все повече и по-опасни последици. Осама е мъртъв, но тероризмът е жив и взема на прицел невинни хора по целия свят.
<P>
Списъкът на събитията е дълъг и всички те засягат както ЕС, така и Русия, два съседни участника на световната сцена с преобладаващо сходни или допълващи се дългосрочни интереси. Техните отношения могат да се развиват само ако се основават на взаимно уважение, откритост и прозрачност. Всякакви скрити намерения могат да нарушат, ако не и да унищожат тези отношения.
<P>
ЕС и Европейският парламент винаги са били ясни по отношение на очакванията на европейските граждани. Сега, предвид предстоящата среща на върха, искам да подчертая четири въпроса. Първо, срещата на върха следва да доведе до решителен напредък по отношение на всички останали пречки, свързани с присъединяването на Русия към СТО. Тази важна стъпка ще създаде по-добри възможности за бизнес общностите и от двете страни и допълнително ще либерализира търговията и икономическите отношения в световен мащаб. В това отношение, прилагането на протекционистки мерки е контрапродуктивно и се надяваме, че те няма да бъдат скрити зад преувеличени заплахи за здравето, както в последния случай със забраната на вноса на зеленчуци от ЕС.
<P>
Надяваме се, че пътната карта за безвизови пътувания, обявена през май, ще ускори допълнително облекчаването на визовия режим и ще ни приближи до пълното либерализиране на визовия режим между ЕС и Русия. За целта Парламентът очаква руските органи да обърнат подобаващо внимание на някои политически чувствителни въпроси, по-специално като прекратят издаването на руски паспорти на жителите на Южна Осетия и Абхазия.
<P>
Бих искал да видя по-конструктивен ангажимент от страна на Русия към усилията ни в подкрепа на демократизацията, икономическия и социалния напредък и стабилността в шестте държави от Източното партньорство. Последните две години ясно показаха, че тази инициатива на ЕС не цели конкуренция, а сътрудничество с Русия, тъй като стабилното и уверено в себе си общо съседско пространство е в интерес и на ЕС, и на Русия. Във връзка с това призоваваме Русия да положи по-големи усилия за улесняване на мирното решаване на конфликтите в Приднестровието и във все по-тревожния регион Нагорни-Карабах.
<P>
Накрая искам да спомена, че ЕС и Русия следва да си сътрудничат изцяло в преразглеждането и разработването на по-високи стандарти за безопасност на ядрената енергия след събитията в Япония. Очакваме да се спазват по-високи стандарти не само в новопостроените, но и във функциониращите атомни електроцентрали. Надявам се, че въпросът може да бъде част от обсъжданията в Нижни Новгород.
<SPEAKER ID="689" NAME="Graham Watson" AFFILIATION="ALDE">
(EN) Г-жо председател, министър-председателят на Канада Пиер Трюдо оприличи споделянето на граница със САЩ на споделянето на легло със слон. Нашият Съюз трябва да сподели леглото си с мечка.
<P>
Трябва да продължим с опитите да развиваме отношенията в рамките на четирите общи пространства и въз основа на партньорството за модернизация от миналата година. Както каза членът на Комисията, през последните две години се наблюдават подобрения. Сред тях са споразумението относно консултативен форум по въпросите, свързани с природния газ, и подобряването на механизма за ранно предупреждение. Напредъкът този месец в решаването на конфликта в Приднестровието ще бъде още една положителна стъпка.
<P>
Но както баронеса Аштън заяви миналия месец след решението по делото Ходорковски/Лебедев и според заключенията на Европейския съд по правата на човека в много случаи, истинският напредък изисква зачитане на демокрацията и правата на човека, както и стабилна и справедлива правна рамка за бизнеса, които твърде често липсват в Русия. От полза би бил структуриран диалог на гражданското общество; общи действия за борба с изменението на климата биха помогнали да се изгради доверие. Но руската мечка все още е раздразнителна и съветвам Комисията да носи в Нижни Новгород не само буркан с мед, но и голяма мрежа.
<SPEAKER ID="690" NAME="Edvard Kožušník" AFFILIATION="ECR">
(CS) Г-жо председател, г-н член на Комисията, както със сигурност сте наясно, Русия е самоуверена държава и руснаците са самоуверена нация. Отношенията между ЕС и Русия трябва да приемат формата на истинско, а не на престорено партньорство. Имаме отлични отношения със страните от Източното партньорство и отношенията между ЕС и Русия трябва да бъдат поне на същото ниво. Затова съм доволен, че в речта си не забравихте да споменете важността на премахването на визите, тъй като отношенията между партньори трябва да се градят върху доверие и откритост. Следва да кажем на Русия ясно и сериозно какви са сроковете за премахването на визите и какви условия трябва да бъдат изпълнени.
<P>
Г-н член на Комисията, искам да Ви благодаря, че в подготовката на срещата на върха ЕС-Русия не забравихте никой от въпросите, които са важни за партньорството между ЕС и Русия.
<SPEAKER ID="691" NAME="Bastiaan Belder" AFFILIATION="EFD">
(NL) Г-жо председател, първо, много належащ въпрос. Разчитам, че предстоящата среща на върха ЕС-Русия твърдо ще повдигне въпроса за много пагубната и крайно непропорционална забрана за внос на нашите европейски зеленчуци. Секторът на производството на плодове и зеленчуци очаква забраната да бъде отменена и го заслужава. Г-н Фюле, можете ли да потвърдите, че делегацията на ЕС в Нижни Новгород ще се ангажира изцяло с решаването на проблема? Това е много важен въпрос, който ми задават често в моята страна, когато говоря за срещата на върха ЕС-Русия.
<P>
Исках да кажа няколко думи по-конкретно за проблематичното присъединяване на Русия към СТО. Само още един кратък въпрос. Грузия всъщност изигра ключова роля тук. Грузия има de facto право на вето. Президентът Саакашвили вдига залозите. Това, което той иска, са прозрачни граници - по същество иска Абхазия и Южна Осетия обратно - и, разбира се, повдига въпроса за забраната на вноса на грузински вина и минерална вода. Но Русия не отстъпва. Накратко, не се ли намираме в задънена улица? Много прилича на такава. Освен това руската икономика, която се основава главно на петрол и природен газ, в действителност не се нуждае от присъединяване към СТО.
<SPEAKER ID="692" NAME="Laima Liucija Andrikien" AFFILIATION="PPE">
(LT) Г-жо председател, призовавам ръководителите на институциите на ЕС да не забравят правата на човека по време на срещата на високо равнище ЕС-Русия, която започва утре. Ясно е, че зачитането на правата на човека е ценна основа, без която стратегическо партньорство и модернизация на отношенията между ЕС и Русия не са възможни.
<P>
Конкретният случай, който трябва да обсъдим, е решението на Московския градски съд от 24 май да отхвърли жалбата на Михаил Ходорковски и Платон Лебедев срещу новата седемгодишна присъда. През XXI век пред очите ни се води срамен процес, а присъдите не се изготвят в съда. Това се случва в държава, свързана с ЕС чрез така нареченото стратегическо партньорство. Решението на Московския съд за пореден път разкри сериозните недостатъци в съдебната система на Русия и затвърди мнението, че в Русия се наказват онези, които имат политически амбиции, но мнението им не съвпада с това на Кремъл.
<P>
Решението на Европейския съд по правата на човека от 31 май и нарушенията на Европейската конвенция за правата на човека в Русия са факти, които също трябва да бъдат обсъдени.
<P>
Ние, Европейският парламент, следва да кажем ясно, че ако президентът на Русия Дмитрий Медведев желае да дойде в Европейския парламент, той следва да се появи тук заедно със затворника на съвестта Михаил Ходорковски и това ще бъде най-ефективната стратегия и тактика за модернизацията на Русия. Президентът Медведев и затворникът на съвестта Михаил Ходорковски заедно в Европейския парламент - това би било гледка, заслужаваща не само вниманието на световните медии, но и искрената подкрепа на демократичното общество.
<SPEAKER ID="693" NAME="Justas Vincas Paleckis" AFFILIATION="S&amp;D">
(LT) Г-жо председател, тази среща на върха е специална, защото се провежда на фона на предстоящите избори в Русия. Очакваме Брюксел да изпрати на Русия силен сигнал, че изборите трябва да спазват демократичните стандарти, за да се запази многообразието на мненията в Държавната дума. Въпросът за ядрената безопасност е особено актуален след Фукушима. Доволен съм, че членът на Комисията спомена, че този въпрос ще бъде повдигнат на срещата на върха и че ще бъде отправен призив за най-високи международни стандарти за безопасност в атомните електроцентрали, които вече работят, и тези, които са планирани, и Русия, и, разбира се, в Европейския съюз.
<P>
Считам, че отношенията на ЕС и Русия с Беларус също следва да бъдат обсъдени. Сближаване на позициите би помогнало да се отворят вратите на затворите за тези, които неотдавна участваха в изборите в Беларус, и би спряло крещящите нарушения на правата на човека. Решително подкрепям колегите, които казаха, че трябва да превърнем думите в дела по отношение на облекчаването на визовия режим, и то не само с Русия, а с всички източни съседи на Европейския съюз.
<P>
С поемането на председателството на ЕС Полша вече е намерила пътища за по-плодотворен диалог с Русия, така че можем да очакваме през следващите шест месеца да се предприемат конкретни стъпки в отношенията ЕС-Русия.
<SPEAKER ID="694" NAME="Jacek Olgierd Kurski" AFFILIATION="ECR">
(PL) Нашите най-сериозни недостатъци в отношенията между ЕС и Русия са непоследователност, слабост и неосъзнаване на собствената ни сила. "Северен поток" е типичен пример в това отношение. Първо залагаме енергийната солидарност като един от водещите принципи на Европа в Договора от Лисабон, а след това ЕС се съгласява с проекта "Северен поток", който е пагубен за Полша и другите нови държави-членки в геополитически план. Трябва да отстояваме интересите си, когато обсъждаме всеки един от въпросите, изброени от члена на Комисията, в дневния ред на предстоящата среща на върха.
<P>
Русия трябва да спазва определени правила, що се отнася до СТО. Първо следва да разрешат продажбата на грузинско вино на своя пазар, преди да мечтаят за членство в СТО.
<P>
Що се отнася до визите, трябва да се каже на Русия, че визовият режим ще бъде либерализиран първо за държавите участнички в Източното партньорство и чак след това за Русия. Калининградска област може да бъде изключение от това правило.
<P>
Що се отнася до сектора на енергетиката, трябва да се каже на Русия, че се противопоставяме на непрекъснатото изнудване на Украйна и на мерките, предприети от руските служби за оказване на влияние, които се опитват да омаловажат добива на газ от шисти в Полша и Европа. Това е голяма възможност да станем независими от Русия.
<SPEAKER ID="695" NAME="Tunne Kelam" AFFILIATION="PPE">
(EN) Г-жо председател, Русия обяви програма за модернизация и някои наблюдатели говорят за нова перестройка. Досега, за съжаление, няма реален напредък. Анализаторите заключават, че приоритет на сегашния руски елит е да запази сегашната система, като се опитва да не позволи на външните отношения да окажат влияние върху вътрешното положение.
<P>
Следователно ЕС трябва да направи едно нещо много ясно. Успехът на партньорството за модернизация ще зависи от желанието и способността на руското правителство да гарантира наистина независима съдебна система и да приложи основните принципи на правовата държава, прозрачността и реципрочността. Ако ЕС не се занимае с този ключов въпрос принципно, едва ли може да се очаква какъвто и да е напредък.
<P>
В днешния брой на "Интернешънъл Хералд Трибюн" пише: "Русия не може да има модерна икономика, докато няма истинска правова държава". Мястото на срещата на върха ще бъде Нижни Новгород, по времето на Съветския съюз, Горки, където ключовата фигура на съветската съвест Андрей Сахаров беше заточен в продължение на много години. Призовавам Комисията и нашите преговарящи да следват духа на Андрей Сахаров и да помнят посланието, което носителят на наградата "Сахаров" Сергей Ковальов отправи в пленарната зала преди две години.
<P>
И накрая, ЕС следва да стимулира и да помогне на Русия да се справи с тоталитарното си наследство. След 20 години дори и г-н Медведев трябваше да признае, че не можем да пренебрегнем ужасното и престъпно наследство на руската мощ. Спомням си думите на нашия колега г-н Swoboda, който вчера поиска пълно изясняване на руската история, особено на зверствата от ерата на Сталин. Можем да помогнем на Русия да преодолее миналото си.
<SPEAKER ID="696" NAME="Boris Zala" AFFILIATION="S&amp;D">
(SK) Г-жо председател, г-н член на Комисията, госпожи и господа, към Русия е необходим двустранен подход: от една страна, твърди искания за изпълнението на демократичните принципи, но същевременно и отхвърляне на острата антируска политика на Буш.
<P>
Русия със сигурност няма право на сфера на влияние. Всички бивши съветски републики имат право да определят свободно мястото си. Със сигурност има право обаче на безопасност и международна сигурност. Такова чувство за сигурност определено ще либерализира вътрешното положение в Русия.
<P>
Необходимо е да се привлече Русия в световната политика на страната на Европа, така че Русия да се чувства признат партньор в създаването на международен и демократичен ред. Партньорството за модернизация не само трябва да отговаря на държавните монополни идеи на руското правителство, но следва да създаде пространство на безпрепятствена промишлена и научна дейност, както каза г-н Fleckenstein в своя анализ тук.
<P>
Ако приемем различен подход към Русия, можем да таим скритата надежда, че демократичните процеси в Русия ще бъдат освободени в много по-голяма степен, със сигурност и увереност, които могат да подкрепят европейската политика. Стискам палци това да се случи в предстоящите разговори.
<SPEAKER ID="697" NAME="Mirosław Piotrowski" AFFILIATION="ECR">
(PL) Г-жо председател, в навечерието на срещата на върха ЕС-Русия и в контекста на преговорите за ново споразумение за партньорство и сътрудничество е важно ЕС не само да говори с един глас, но и да покаже на Русия своето единство и солидарност на практика. Енергийната солидарност е залегнала в Договора от Лисабон, но Русия не приема този принцип, очевиден пример за което е проектът "Северен поток". Не трябва да се съгласяваме с опитите да се изолират някои от новите държави-членки на ЕС с използването на сектора на енергетиката като средство за разделение и това следва да бъде ясно подчертано по време на среща на върха. Също така очакваме признание на европейските амбиции на Грузия, Молдова и Украйна и Русия следва да бъде призована да престане да оказва политически натиск върху тези държави. Освен това трябва да помним, че Русия е уникална демокрация с много висока корупция.
<SPEAKER ID="698" NAME="Inese Vaidere" AFFILIATION="PPE">
(LV) Г-жо председател, новото споразумение за партньорство Европейски съюз-Русия трябва да бъде конкретно и правно обвързващо във всички области на сътрудничество. Това е оправдано искане, защото не можем да допуснем споразумението да бъде сбор от общи фрази. Европейският съюз и Русия са взаимозависими. Европейският пазар е не по-малко важен за Русия от руския газ за нас и руските планове за икономическа модернизация са пряко зависими от нашите технологии и опит. Ето защо нашето сътрудничество следва да бъде тясно свързано с подобрения в областта на правата на човека и правовата държава. Европейският съюз е най-големият търговски партньор и основен инвеститор за Русия, поради което новото споразумение трябва да съдържа правно обвързващи условия по отношение на инвестициите. Важно е да настояваме за премахването на едностранните и необосновани търговски бариери. Това се отнася до митническия съюз Русия-Казахстан-Беларус, както и до ембаргото върху зеленчуци от Европейския съюз. Не можем да позволим на Русия да продължи да използва енергийната политика за постигане на геополитически интереси, като дискриминира определени държави-членки, например в областта на газовите тарифи.
<P>
Г-н член на Комисията, продължавайки да работим за безвизов режим с Русия, трябва да работим за безвизов режим и с останалите държави от Източното партньорство. По време на срещата на върха трябва да повторим, че споразумението от шест точки относно Грузия все още не е изпълнено. Като се имат предвид предстоящите парламентарни и президентски избори, ограниченията, наложени на членове на опозицията по отношение на регистрацията за изборите и появата в медиите, трябва да бъдат премахнати. Вече потвърдихме желанието си да присъстваме на всички етапи на изборния процес, но Русия трябва да покаже готовност да приеме дългосрочни наблюдатели, както и действително да проведе честни избори. В заключение, искам да подчертая, че критиките по никакъв начин не са насочени срещу Русия или народа й, а точно обратно, срещу сегашното правителство, с цел да се подобри положението в Русия и сътрудничеството ни да стане по-плодотворно.
<SPEAKER ID="699" NAME="George Sabin Cutaş" AFFILIATION="S&amp;D">
(RO) Г-жо председател, глобалното затопляне, трафикът на наркотици, неразпространението на оръжия и енергийната сигурност са общи предизвикателства, които изискват глобални решения. Ето защо трябва да изградим стабилно партньорство с Русия, основано на взаимно доверие.
<P>
Приветствам възобновяването на преговорите за амбициозно ново споразумение за партньорство в опит за преодоляване на досегашното напрежение. Считам, че Европейският съюз трябва да подкрепи усилията на Русия за присъединяване към СТО, тъй като това ще даде тласък на търговско-икономическите отношения между двамата партньори и ще насърчи инвестициите.
<P>
Същевременно по време на утрешната среща на високо равнище върховният представител трябва да призове Русия да ратифицира Енергийната харта, защото между Европейския съюз и Русия не може да съществува подходящо енергийно сътрудничество, ако не се спазват принципите на прозрачност, реципрочност, конкурентоспособност и недопускане на дискриминация.
<SPEAKER ID="700" NAME="Paweł Robert Kowal" AFFILIATION="ECR">
(PL) Г-жо председател, г-н член на Комисията, очаквам, че модернизацията ще е един от въпросите, които ще бъдат обсъдени по време на срещата на върха. Искам просто да напомня, че модернизирането на Русия засяга не само икономиката или енергетиката, но също така става дума за политическа модернизация и за отношенията между властта и обществото. Бих искал да повдигнете този въпрос. Тук се включват и отношенията между Русия и нейните съседи, както и "сферата на влияние" на Русия. Тъй като направлявате много успешно отношенията с Украйна, Ви призовавам да покажете съвсем ясно, че споразумението за асоцииране между Европейския съюз и Украйна ще бъде от полза и за Русия и че сме много разтревожени от оказването на изключително силен политически натиск върху Украйна в навечерието на приключването на преговорите. Заявете го много ясно на руската страна от наше име. Това са много важни фактори, които допринасят за взаимното доверие между институциите на Европейския съюз и държавите-членки, от една страна, и Русия, от друга.
<SPEAKER ID="701" NAME="Bernd Posselt" AFFILIATION="PPE">
(DE) Г-жо председател, първо, искам да кажа, че останах изумен от думите на г-н Mölzer, който добре познава историята, че има исторически зони на руско влияние в Европа и че те включват и части от Европейския съюз, като Румъния. Дните на пакта между Хитлер и Сталин са отдавна отминали и в демократичния свят следва да практикуваме европейски вариант на доктрината "Монро", с други думи, съдбата и политиката на Европа се решават от европейците. Това не означава, че не искаме политика на съседство и диалог. Нижни Новгород обаче - мястото на срещата на върха - следва да служи и като предупреждение, защото ни напомня известната история за търговците от Нижни Новгород, които вярвали, че могат да си купят свобода и сигурност, а били обесени.
<P>
Трябва да разберем, че не можем да си купим сигурност с пари или като прикриваме действителността, а само с честно партньорство. Нуждаем се от обща външна политика и политика на сигурност. Нуждаем се от енергийна независимост и сигурност и по-малка зависимост от руската енергийна политика, която все още се използва за целите на външната политика. Също така трябва да говорим ясно относно правата на човека. Не можем да си позволим компромиси тук. Що се отнася до Михаил Ходорковски и Платон Лебедев, твърдя, че двамата трябва най-сетне да бъдат освободени - в противен случай визитата на руския президент в Европейския парламент ще бъде сериозно помрачена.
<P>
Искаме партньорство с Русия, която е в процес на демократизиране, но за целта Русия трябва да се демократизира в действителност, а не само в мечтите ни. Затова считам, че г-н Swoboda е прав: предстоящите избори ще бъдат решаващи. Тогава ще видим дали партньорството ни с руския народ, който много харесваме, може да прерасне в истинско партньорство с руската държава.
<SPEAKER ID="702" NAME="Mitro Repo" AFFILIATION="S&amp;D">
(FI) Г-жо председател, както каза и г-н Posselt, Европа се нуждае от Русия и Русия се нуждае от Европа. Сътрудничеството между Европа и Русия е важно за насърчаване на политическата, социалната и икономическата стабилност не само в Европа, но и в целия свят.
<P>
Жалко е, че споразумението за партньорство и сътрудничество между ЕС и Русия не отговаря на днешните нужди от сътрудничество. Следва да направим стратегическото партньорство по-близко, по-задълбочено и по-всеобхватно. Основата на всички отношения между ЕС и Русия в бъдеще трябва да бъде насърчаването на мира и сигурността и подкрепата за демократичните ценности и политическата и икономическата свобода.
<P>
Партньорството за модернизация следва да се задълбочи и да се направи по-целенасочено, но чисто политическият диалог между дипломатите просто не е достатъчен. Трябва да направим всичко възможно да улесним срещите на хората и да подобрим сътрудничеството в областта на науката, изкуството, културата, образованието и предприемачеството.
<SPEAKER ID="703" NAME="Konrad Szymański" AFFILIATION="ECR">
(PL) Г-жо председател, по време на срещата на върха ЕС-Русия несъмнено ще бъдат разгледани много въпроси, но един от най-важните се очаква да бъде въпросът за енергийната сигурност. От няколко месеца Русия води много интензивна кампания да се сдобие с изключения за своята газова инфраструктура от правилата, определени в Третия енергиен пакет, или с други думи, от разпоредбите на нашето антимонополно законодателство, които забраняват едновременния и паралелен контрол на енергийните ресурси и преносните мрежи. За целта г-н Шматко, руският министър на енергетиката, г-н Крамер, главен изпълнителен директор на проекта "Южен поток", и г-н Милър, главен изпълнителен директор на "Газпром", посетиха Брюксел. Това е мащабна кампания. Позицията на Европейския съюз по въпроса трябва да бъде много ясно заявена на Русия, а именно, че не възнамеряваме да предоставим намалени тарифи на Русия, а вместо това за нас е важно на пазара на природен газ в Централна Европа да има по-голяма конкуренция и по-слаб монопол. Г-н член на Комисията, кажете ни ясно дали Европейската комисия е готова да направи изявления в този смисъл по време на срещата на върха.
<SPEAKER ID="704" NAME="Tomasz Piotr Poręba" AFFILIATION="ECR">
(PL) Г-жо председател, в навечерието на предстоящата среща на върха наистина можем да кажем, че Европейският съюз не разполага с единна, съгласувана стратегия по отношение на Русия и че сегашната политика на прагматично сътрудничество, основана на стратегията за малки стъпки, може много лесно да се разпадне при следващата криза, каквато и да е тя, както през 2008 г. по време на войната с Грузия или през 2009 г. след спирането на доставките на газ.
<P>
Предвид втория случай е много важно да се подчертае значението на думата "диверсификация", която в Европа често е синоним на изграждане на голям брой различни газопроводи от Русия. Под диверсификация се разбира например изграждането на газопроводите "Южен поток" и "Северен поток". Същевременно Европейският съюз следва да се съсредоточи върху гарантирането на доставките на газ от източници, различни от руските: следва да направи повече за насърчаване на газопровода "Набуко" от Азербайджан и да инвестира в газови терминали и проучване на добива на газ от шисти.
<P>
Също много важно е да продължим да оказваме натиск върху руските органи на различни равнища за подобряване на положението с правата на човека в Русия. Освен обсъжданията в рамките на срещите на върха ЕС-Русия, следва да гарантираме решително активизиране на консултациите, които се провеждат два пъти годишно между представители на Европейския съюз и дипломати от руското министерство на външните работи.
<SPEAKER ID="705" NAME="Krzysztof Lisek" AFFILIATION="PPE">
(PL) Г-жо председател, считам, че следва да заявим на руските органи, че очакваме от тях да се държат отговорно. Русия може да бъде много важен партньор на Европейския съюз, например в намирането на решение на някои замразени конфликти в Европа, които остават нерешени. Считам, че следва да заявим на руските органи, че макар зеленчуците и природният газ да са важни, те трябва да спрат да подкрепят сепаратистите в Приднестровието, че очакваме от тях да спрат да доставят оръжия на Азербайджан и Армения, тъй като това представлява голяма заплаха за бъдещето на региона, и че очакваме Русия да изпълни задълженията си по споразумението относно Грузия, сключено през 2008 г. Очакваме руските войски да бъдат изтеглени от Абхазия и Южна Осетия и Русия да зачита правото на Грузия сама да решава бъдещето си.
<SPEAKER ID="706" NAME="Sławomir Witold Nitras" AFFILIATION="PPE">
(PL) Г-жо председател, съгласен съм с думите на г-н Lisek относно Грузия и не забравям това, което много от колегите казаха за Украйна, но ми се струва, че по време на утрешната среща на върха трябва да кажем няколко думи - или обстойно да поговорим - и за Беларус. Всички знаете, че дълго време сме изправени пред много сериозна политическа криза там и поне от няколко месеца - пред сериозна икономическа криза. Изправени сме и пред ситуация, в която Русия оказва натиск върху Беларус, вероятно много по-силен и ефективен отколкото върху Украйна. Русия ефективно се опитва да завземе цялата икономика, или по-скоро стратегически сектори на икономиката, като се възползва от драматичното състояние на икономиката на Беларус. Имам едно искане. Ако Русия реши да предостави помощ, а знаем, че е взела решение да предостави помощ на Беларус, Европейският съюз следва да гарантира, че Русия ще постави помощта в зависимост от спазването на правата на човека. Това са общи ценности, които очевидно споделяме с Русия - факт, който често се повтаря от руснаците, така те следва да ни помогнат да наложим тези ценности в Беларус. В противен случай, финансирайки режима на Лукашенко, ще бъдем отговорни за него.
<SPEAKER ID="707" NAME="Jaroslav Paška" AFFILIATION="EFD">
(SK) Г-жо председател, винаги има редица проблемни въпроси в преговорите с Русия, като например гражданските права, безсмислената забрана за внос на зеленчуци от ЕС, противоракетния щит, който се намира в ЕС, или проблематичната намеса на Русия в много бивши съветски републики.
<P>
Не искам да кажа, че не трябва да обсъждаме тези трудни теми, но твърдо считам, че не следва да се ограничаваме с тях.
<P>
Следва също така да внесем нови идеи за взаимноизгодно сътрудничество. Европейските производители се нуждаят от нови възможности да продават своите продукти. Русия е огромна зона за търговия с постоянно растяща покупателна способност. Ето защо е необходимо да работим по-активно за премахването на пречките, които възпрепятстват търговското сътрудничество, а също така съвместно да подкрепим проекти като продължаването на железопътната линия от Тихия океан към централната част на ЕС.
<P>
Подобни проекти могат да създадат нови импулси за сътрудничество и осъществяването им ще донесе ползи не само за Европа, но също за Украйна, Русия и много азиатски държави.
<SPEAKER ID="708" NAME="Lena Kolarska-Bobińska" AFFILIATION="PPE">
(PL) Г-жо председател, Европейският съюз и Русия водят преговори относно бъдещето на сектора на енергетиката, но доколкото разбирам, в момента се създава нова група, която ще обсъжда Третия енергиен пакет в контекста на сигурността на доставките на природен газ. Искам да призова членовете на Комисията г-н Фюле и г-н Йотингер да представят информация на Европейския парламент относно напредъка на преговорите и резултатите от тази група. Искаме също така списък на членовете на преговарящата група. Научих от представител на руски енергиен концерн, че дружеството ще участва в преговорите. Искам да знам дали това е вярно и дали представители на големи дружества ще вземат участие в преговорите от руска страна.
<P>
Спазването на законодателството относно конкуренцията в областта на енергетиката, без предоставяне на каквито и да е изключения, също е много важен въпрос за Европейския парламент. При последното представяне на инвестиционните планове за "Южен поток" в Брюксел стана ясно, че Русия и "Газпром" искат привилегии и специален статут. Не можем да се съгласим с това.
<SPEAKER ID="709" NAME="Vytautas Landsbergis" AFFILIATION="PPE">
(EN) Г-жо председател, считам, че с резолюцията на Парламента Европа протяга ръка към днешна Русия, която се нуждае, въпреки цялата си безпочвена гордост и наследена арогантност, от наистина приятелски съвет и план за действие. Тъй като консултациите в областта на правата на човека, с които се съветва президентът Медведев, призоваха за цялостна реформа в държавата, нашият Парламент постигна не празно помиряване, а конструктивно сътрудничество.
<P>
Най-голям шанс ще има, ако Русия е открита и се стреми да изгради отворено общество, а не общество, затворено в сталинизма.
<P>
За съжаление, натискът от страна на Русия върху останалата част от Г-8 да приемат окупираните територии на Грузия в системата на СТО не свидетелства за истинска добра воля.
<P>
Ако е вярно, че Западът се е съгласил с това, за съжаление, по този начин показва своята слабост точно преди срещата на върха в Нижни Новгород.
<SPEAKER ID="710" NAME="Angelika Werthmann" AFFILIATION="NI">
(DE) Г-жо председател, Русия е несъмнено важен партньор на Европейския съюз, но много труден. Присъединяването към Световната търговска организация (СТО) е несъмнено от голямо значение за Русия. Искам обаче изрично да призова за демократичен процес както на политическо равнище, така и на равнището на гражданското общество. Абсолютно задължително е правата на човека да се спазват и съблюдават.
<SPEAKER ID="711" NAME="Elena Băsescu" AFFILIATION="PPE">
(RO) Г-жо председател, срещата на върха ЕС-Русия се провежда на фона на регионални събития, които оказват влияние върху това партньорство. Реформата на европейската политика за съседство може да помогне за решаване на конфликта в Приднестровието. Наистина Русия показа интерес в създаването на съвместен политически комитет. Структурата и срокът за създаването му обаче предстои да бъдат обсъдени.
<P>
Настоящата криза с храните в Европа доведе до застой в търговията с Русия. Нови преговори относно сегашните санитарни разпоредби биха могли да подобрят положението. Членството на Русия в СТО ще окаже влияние в дългосрочен план върху икономическите отношения с ЕС. Ето защо всички съответни споразумения трябва да бъдат преразгледани.
<P>
Енергетиката е друг въпрос, който представлява интерес, в резултат от стартирането на проекта "AGRI". Той ще предложи алтернативен източник на този в проекта "Набуко".
<SPEAKER ID="712" NAME="Seán Kelly" AFFILIATION="PPE">
(EN) Г-жо председател, хубаво е Европейският съюз да се стреми да има възможно най-добри отношения с всички свои съседи, а и с всички държави по света. Понякога обаче това е трудно - особено, предполагам, когато става въпрос за Русия, тъй като тя има много пъстра история. Дори и след падането на Желязната завеса преди повече от 20 години, поведението й към някои държави, особено към съседи като Грузия, със сигурност не заслужава възхищение.
<P>
Очевидно е, че всички преговори с Русия трябва да се основават на признаване на важните ценности на зачитането на правата на човека и уважението към съседите. Все пак те предлагат голяма възможност за решаване на глобални проблеми като изменението на климата и също така, разбира се, за развитие на икономиките. Русия е напредваща държава и развиваща се страна по отношение на богатството. Със сигурност, ако основите са добри, има големи възможности в дългосрочен план както за Европейския съюз, така и за Русия.
<SPEAKER ID="713" NAME="Щефан Фюле" LANGUAGE="EN">
Г-жо председател, обменът на мнения днес е наистина много полезен за добавяне на последните щрихи в подготовката на срещата на върха и можете да бъдете сигурни, че ще предам основните послания на върховния представител и заместник-председател Аштън, която от своя страна ще ги предаде на председателите и члена на Комисията Карел де Гухт.
<P>
Много от вас призоваваха за продължаване на ангажимента с Русия, за по-нататъшно развитие на отношенията и координацията с Руската федерация, но чух и призиви за повече демокрация и по-малко корупция. Отправен беше и призив за справяне с тревогите, докладвани в Нижни Новгород, въпреки че зачитам ролята на Руската федерация за гарантирането на сигурността на срещата на върха.
<P>
Видяхме, че имаме сходни възгледи по много въпроси. Съгласни сме с ключовото значение на двустранните и многостранните ни отношения с Русия както на регионално, така и на световно равнище. Съгласни сме, че отношенията ни са многостранни и в тях от първостепенно значение са икономическите, социалните и екологичните въпроси, правата на човека и принципите на правовата държава, въпросите, свързани със сигурността и политическото сътрудничество.
<P>
Не следва да очакваме решаване на всички висящи проблеми по време на срещата на върха - и да, ще повдигнем въпроса за зеленчуците. Но следва да се стремим да постигнем значителен напредък в редица области.
<P>
Ще коментирам някои от тези области. Първо: изборите. Руските органи са наясно, че Европейският съюз ще следи много отблизо изборните процеси през 2011 и 2012 г. Ако има нередности в предстоящите избори, ще трябва да им се обърне внимание. Сега призоваваме Русия да спазва задълженията, които е поела в контекста на Съвета на Европа, Организацията на обединените нации и ОССЕ по отношение на свободните и честни избори, и да си сътрудничи със Службата за демократични институции и права на човека (СДИПЧ), за да осигури подходящ мониторинг. Ще поставим специален акцент върху въпроса за регистрацията на нови партии и достъпа до изборния процес.
<P>
Второ: отбелязах си безпокойството на Парламента по отношение на положението с правата на човека в Русия; споделяме повечето от тях и тези въпроси ще бъдат обсъдени с руския президент по време на срещата на върха. Основният форум за разглеждане на въпросите с правата на човека и принципите на правовата държава, са консултациите в областта на правата на човека между Европейския съюз и Русия. Това е важен инструмент и трябва да се използва пълноценно. За съжаление, това все още не се случва, поради което Европейският съюз ще подчертае необходимостта от честен и полезен диалог, за който е нужен преглед на условията на консултациите.
<P>
Трето: партньорството за модернизация. Напълно съм съгласен с вас, че партньорството за модернизация следва да има широка основа. Координаторите ще представят в Нижни Новгород втория доклад относно изпълнението на партньорството и както ще видите, принципите на правовата държава са в сърцето на инициативата и имаме конкретни проекти в тази област.
<P>
Четвърто: Русия е съсед на съседите ни и считам, че Нижни Новгород ще бъде отлична възможност да се позовем на неотдавна приетия документ за преглед на европейската политика за съседство (ЕПС) и да гарантираме, че политиката ни по отношение на общите ни съседи с Русия е прозрачна. Това е възможност - основана inter alia на прозрачността - да покажем, че за нас грижата за благоденствието на общите ни съседи е процес, от който всички печелим. Считам, че също така ще бъде добра възможност, въз основа на някои нови идеи в прегледа на ЕПС, да обсъдим по-голямо сътрудничество за справяне с продължителните конфликти в съседните ни страни.
<P>
Пето: въпросът за сътрудничеството в областта на енергетиката ще бъде разгледан по време на срещата на върха. Имаме нужда от прозрачни, справедливи и конкурентни отношения в областта на енергетиката и ще изразим нашето безпокойство пред руския президент. Ще наблегнем на необходимостта от по-нататъшни реформи, както подчертах в уводното изказване, в руския сектор на електроенергия и газ с цел постигане на изравнени условия.
<P>
Г-жо председател, уважаеми колеги, Европейският съюз и Русия са партньори. Партньорите следва да разговарят един с друг често, да се опитват да постигат консенсус, когато е възможно, но не следва да се колебаят да се занимават открито с по-проблемните въпроси. Днес говорихме за някои от тези проблемни въпроси. Те следва да бъдат разгледани по време на срещата на върха и където е възможно, следва да потърсим решения или най-малкото подобрение.
<P>
Вече споменах прегледа на ЕПС. Категорично считам, че част от добавената стойност на преразгледаната политика за съседство е, че всеобщите ценности и принципи, отразени в нея, не са приложими само за малките и средните съседни държави.
<SPEAKER ID="714" NAME="Председател">
Внесени са шест предложения за резолюции съгласно член 110, параграф 2 от Правилника за дейността.
<P>
Разискването приключи.
<P>
Гласуването ще се проведе утре, 9 юни 2011 г.
<P>
Писмени изявления (член 149)
<SPEAKER ID="715" NAME="Cristian Dan Preda" LANGUAGE="RO">
Доволен съм, че съм сред подписалите резолюцията, която потвърждава важността на зачитането на демокрацията и правата на човека в отношенията между Европейския съюз и Русия. Като започнем с диалога между Русия и ЕС в областта на правата на човека и продължим със срещите на върха, считам, че е необходим систематичен и честен подход в случаите, когато изискванията за справедлив процес не се спазват или активисти за правата на човека и журналисти са преследвани и възпрепятствани да вършат работата си.
<P>
Освен това трябва да бъдат въведени ясни референтни критерии за съблюдаването на демократичните стандарти от страна на Русия, което ще помогне за задълбочаване на отношенията с ЕС. И накрая, не трябва да забравяме и необходимата подкрепа за развитието на гражданското общество като гарант на демокрацията, която трябва не само да се придържа към процедурите, но и да бъде наистина приобщаваща.
