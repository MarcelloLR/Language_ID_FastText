<CHAPTER ID="021">
Хармонизирани условия за предлагането на пазара на строителните продукти (разискване) 
<SPEAKER ID="494" NAME="Председател">
Следващата точка от дневния ред е докладът на г-жа Neris - от името на комисията по вътрешния пазар и защита на потребителите, относно предложението за регламент на Европейския парламент и на Съвета за определяне на хармонизирани условия за пускането на пазара на строителните продукти - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Г-н председател, г-н член на Комисията, госпожи и господа, към края сме на първата фаза от работата по проучването на предложението на комисията относно условията за пускането на пазара на строителните продукти.
<P>
Във връзка с това искам да благодаря на Комисията за техническата подкрепа, а също и на всички докладчици в сянка за тяхната отзивчивост и желание да участват в диалог, което ни позволи постепенно да уеднаквим позициите си и да постигнем съгласие по важните точки от въпроса.
<P>
Докато ние наистина напълно подкрепяме целите на реформата, които са: подобряване на функционирането на пазара, доверие в маркировката "СЕ" и опростяване на системата, и споделяме безспорния интерес към общ технически език, широко мнозинство от членовете на комисията по вътрешния пазар и защита на потребителите бяха нетърпеливи да изразят съмненията си.
<P>
Тези съмнения могат да бъдат обяснени на първо място с единодушното ни желание да избегнем опростяването и смекчаването на процедурите и така да се ограничи контролът над продуктите и декларациите.
<P>
Те произтичат също и от позицията на комисията, която според нас изглежда е доволна от ситуация, при която критериите за оценка на продуктите отчасти са оставени на държавите-членки, така че действителното значение на маркировката "СЕ" зависи от държавата, в която продуктите се пускат на пазара, което създава проблеми с доверието.
<P>
Нашите резерви в крайна сметка се основават и на факта, че във време, когато се опитваме да поведем Европа по пътя на зелената икономика, предложеният текст не разглежда енергийните характеристики на продуктите, нито тяхното отчасти вредно въздействие върху потребителите.
<P>
В отговор на тези опасения комисията по вътрешния пазар и защита на потребителите предложи редица промени. Лично аз ще спомена пет от тях.
<P>
Ние предлагаме, на първо място, да поддържаме задължението строителните продукти, пуснати на пазара, да носят маркировката "СЕ", за да се гарантира, че всичко, което се продава в Европа, е преминало през съответните процедури за контрол.
<P>
Този избор не трябва да допринася за създаването на допълнителни тежести за най-уязвимите предприятия и така да възпрепятства тяхната дейност. Ето защо ние защитихме поддържането на опростени процедури за микропредприятията и въведохме мярка, която освобождава дребните производители от задължителната маркировка "СЕ".
<P>
Втората промяна засяга опростените процедури за по-лесен достъп до маркировката "СЕ". Въпреки това решихме да запазим достъпа до тези процедури за производителите на строителни продукти, а не за вносителите. Този подход, който цели да подобри надзора на пазара, ще ни позволи да предотвратим вноса на продукти с ниско качество от съмнителни вносители.
<P>
Третата важна промяна е въвеждането на минимално равнище на хармонизация по отношение на критериите за оценка на строителните продукти в Европа. Така ще се гарантира, че маркировката "СЕ" има едно и също значение във всяка държава, където продуктът се пуска на пазара.
<P>
Фактически бихме искали, когато е възможно, изискванията по отношение на оценката на продукта в Европа да бъдат едни и същи във всички държави-членки. С тази цел представихме и становището относно създаването на нови критерии за оценка, които не са просто технически, а могат да се използват и за измерване на експлоатационните характеристики по аспекти от общ интерес, като рисковете по отношение на околната среда, безопасността и здравето.
<P>
Със същата цел - и това ще бъде четвъртата промяна, на която ще се спра - помогнахме за значителното разширяване на информацията за потребителите, предоставяна от производителите в декларацията за експлоатационните характеристики. По-конкретно, производителите ще трябва да декларират всички вредни вещества, които от тук нататък ще присъстват в приложен списък, който включва и веществата, споменати в Регламента REACH.
<P>
И накрая, последната промяна, на която ще се спра, членовете на комисията по вътрешния пазар и защита на потребителите се опитаха да въведат повече прозрачност по отношение на условията за сертифициране на строителни продукти, повече прозрачност по отношение на ролята на предприятията в процеса на сертифициране, а също и повече прозрачност по отношение на условията за достъп до маркировката "СЕ”, така че ясно да са разграничени начините за достъп за продуктите, обхванати от хармонизирания стандарт, от начина, предвиден за продукти, които не са покрити от този стандарт и които често се определят като новаторски продукти.
<P>
Работата фактически е към своя край, но не е достигнала желаната от нас фаза. Трудностите в Съвета по отношение на формулирането на позиция означаваха, че не може да се съгласува такава, въпреки доброто сътрудничество между френското и чешкото председателство.
<P>
Днес съжалявам за това, макар да знам, че допълнителното време, което ни беше дадено, би могло да ни позволи на второ четене да постигнем много по-широк консенсус и най-вече да проведем по-смислени дискусии, в които да бъдат изложени позициите за този сектор.
<SPEAKER ID="496" NAME="Гюнтер Ферхойген">
заместник-председател на Комисията. - (DE) Г-н председател, уважаеми членове на парламента, бих искал да благодаря на докладчика, г-жа Neris, за усилията й в работата по толкова изчерпателно и технически сложно предложение. Това е законотворчески процес, който постави големи предизвикателства пред всички нас, но трябва да сме наясно, че това, за което говорим тук, е бъдещето на изключително важен сектор.
<P>
Строителните продукти представляват 3 % от вътрешноевропейските продукти и, ако включим и строителството, секторът на строителството възлиза на 10 % от БВП на Европейския съюз. Следователно напълно ясно е, че усилията да се подобри конкурентоспособността на този сектор - особено в настоящата криза - са много важни.
<P>
С това предложение целим да създадем солидна основа за консолидация на вътрешния пазар на строителни продукти. Само по този начин можем да осигурим необходимия растеж и работни места след фазата на възстановяване. За да постигнем тази цел, настоящата Директива за строителните продукти трябва да се приведе в съответствие с принципите за по-добро законотворчество.
<P>
Сега ще изложа това, което се опитвахме да постигнем. Искахме да изясним основните концепции и използването на маркировката "СЕ", да опростим процедурите, за да намалим разходите за стопанските субекти, особено за малките и средните предприятия, и да повишим надеждността на цялата система.
<P>
За мен беше важно да избегнем ненужни допълнителни тежести за бизнеса, особено за най-малките предприятия. Ето защо мисля, че е важно да не се въвеждат нови административни процедури или процедури за оценяване - нещо, което е жизненоважно преди всичко за най-малките местни предприятия.
<P>
Съгласно принципите на Законодателния акт за малкия бизнес (Small Business Act), който, подчертавам, беше изключително радушно приет от тази зала неотдавна, предложението на Комисията предвижда опростени процедури за микропредприятията, когато се отнася за продукти, които не пораждат сериозни опасения относно безопасността. Не бих искал този подход да се промени - той е един от ключовите моменти в предложението. Така е, защото на практика става дума за няколко групи строителни продукти - прозорци, вътрешни врати и подови покрития, където съществуването на много дребни производители е изключително важно за функционирането на пазара и е в интерес на потребителите. Потенциалът на тези дребни производители трябва да се използва ефективно в полза на европейската строителна промишленост.
<P>
Аз не споделям мнението, че е необходимо да се предписва декларацията за опасните вещества да надхвърля сега действащите правила съгласно Регламента REACH. Най-искрено ви уверявам, че правилата, залегнали в Регламента REACH, обхващат всичко - нищо повече не е необходимо да правим за сектора на строителството - всички съображения, които чух, са изчерпателно обхванати от Регламента REACH. Наистина се питам какъв е смисълът да имаме изчерпателно интегрирано законодателство относно химикалите, ако ще продължим да въвеждаме нови и отклоняващи се регламенти за отделните продукти. Няма как Комисията да подкрепи такава идея.
<P>
И накрая, ще се спра на маркировката "СЕ" и премахването на националното етикетиране. Позволете ми да бъда съвсем ясен: когато се изисква, националното етикетиране налага допълнителни изисквания за изпитване на строителните материали в допълнение към разпоредбите на хармонизираните европейски стандарти, но това изобщо не добавя стойност по отношение на съдържанието. Добавя единствено повече бюрокрация и повече работа за въпросните предприятия. Това направо противоречи на основната цел на предложението.
<P>
Положението в сектора на строителството е различно в сравнение с традиционните области по отношение на това, което наричаме "нов подход в законотворчеството", което скоро беше предмет на пакета за вътрешния пазар. Не можем просто да копираме решенията за "нов подход в законотворчеството", приложени в други сектори, и да ги отнесем към строителната промишленост, тъй като нейната структура е съвсем различна и тя работи със съвсем различни материали.
<P>
По разбираеми причини не се спрях на всички изменения. Ние писмено ще уведомим членовете на Парламента за становището на Комисията относно останалите изменения, предложени от Парламента.
<P>
Предложението за регламент относно строителните продукти според мен е много важно. Считам днешното разискване за важно и споделям мнението на докладчика, че, с малко повече време, все още имаме възможност заедно да постигнем резултат и да постигнем разумен компромис.
<SPEAKER ID="497" NAME="Den Dover">
докладчик по становището на комисията по промишленост, изследвания и енергетика. - (EN) Г-н председател, бих могъл да кажа, че г-н Ферхойген показа добро разбиране на строителната промишленост. Ще кажа само, че според мен тази промишленост представлява по-голям дял от общия БВП - около 12 % или 13 %, а за материалите 4 % или 5 %, да кажем, т.е. това е много важен сектор.
<P>
Аз съм строителен инженер по образование и за мен беше привилегия да изготвя становище от името на комисията по промишленост, изследвания и енергетика. Доволен съм, че в крайна сметка това становище получи пълна и единодушна подкрепа. Ние разгледахме по-скоро техническите, отколкото пазарните въпроси, защото като цяло днес наистина обсъждаме вътрешнопазарния подход.
<P>
Строителната промишленост наистина се нуждае от регламент, след като от 20 години има действаща директива. Аз бих подчертал необходимостта от повече маркировки "СЕ", което е от основно значение. Ние не бихме искали повече национални стандарти и аз пожелавам на целия този процес много успехи в бъдеще. Това е много важна мярка в една много важна промишленост.
<SPEAKER ID="498" NAME="Zita Pleštinská">
от името на групата PPE-DE. - (SK) Понастоящем в изискванията по отношение на строителните продукти и тяхното влагане в строежи в различните държави има много различия.
<P>
Тъй като строителството е един от секторите, където принципите на взаимното признаване най-често се нарушават, аз приветствам предложения регламент относно пускането на пазара на строителни продукти. Това е изчерпателен законодателен документ, който цели да актуализира една 20-годишна директива относно строителните продукти и няколко регламента. Настоящият регламент внася промени в изискването за декларация за съответствие, хармонизира правната терминология и определя изключенията за малки и средни предприятия. Според информацията, с която разполагам, производителите на строителни материали много се интересуват от маркировката "СЕ". Освен това тя много ще опрости администрирането за износителите и вносителите, и от маркетингова гледна точка има висока стойност.
<P>
Производителите на вар, цимент и тухли, например, вече се радват на ползите от маркировката "СЕ". В сектора на строителството маркировката "СЕ" не обозначава безопасност и националните маркировки нямат допълнителна стойност за потребителите. Напротив, те представляват бариера към вътрешния пазар. Националните маркировки не означават, че са изпитани допълнителни свойства на продукта, нито носят някаква информация за качеството на строителния продукт. Въпреки това производителите често трябва да плащат за изпитвания и за правото продуктите им да носят етикет с национална маркировка.
<P>
Аз нямам възражения по отношение на доброволното маркиране с цел изпитването на качествените свойства на продуктите, като например екодизайн. Твърдо вярвам, че нашата цел трябва да бъде да укрепим маркировката "СЕ" и задължението за използването й. Г-н Ферхойген, ценя Вашето мнение относно използването на национални маркировки за строителните продукти, но като докладчик в сянка подкрепям първоначалното предложение на комисията.
<P>
Хармонизираните стандарти са по-ефективен и подходящ инструмент за производителите на пазара на строителни продукти и аз съм горда, че тук, в Европейския парламент, очертахме рамката за финансиране на европейските стандарти. Бих искала да благодаря на докладчиците г-жа Neris, г-жа Fourtou и г-жа Rühle и на техния екип за отличното сътрудничество, както и на моите колеги г-н Den Dover, г-н Malcolm Harbour, г-н Andreas Schwab и г-жа Tereza Pinto de Rezende за добрата работа. Бих искала да изкажа благодарност и на колегите от Комисията и на чешкото председателство за техния гъвкав и конструктивен подход. Пожелавам на този нормативен документ много успехи.
<SPEAKER ID="499" NAME="Jan Cremers">
от името на групата PSE. - (NL) Изработването на стандарти за продукти не е само технически въпрос. Преди 20 години участвах в първото изготвяне на стандарти в съвсем различна сфера на отговорност, а именно в строителството. Трябва да кажа, че съм доволен от постигнатия от г-жа Neris резултат.
<P>
Експлоатационните качества на строителния продукт трябва да се оценят не само по отношение на техническите му свойства и основни характеристики, но и по отношение на съображенията за здраве и безопасност при употребата му през целия жизнен цикъл на продукта. Ето защо нашата група работи усърдно, за да включи разпоредби в полза на безопасността и сигурността на работниците и на потребителите, а също и на околната среда. Благодаря на докладчика за подкрепата в това отношение.
<P>
Нашата група е на мнение, че цялата информация, известна на производителя, трябва да се включи в декларацията за експлоатационните качества, включително информацията за опасни вещества. Държавите-членки трябва да осигурят правилното прилагане на законодателството и да предвидят санкции за нарушения, включително и наказателни санкции за сериозни нарушения.
<P>
Г-н председател, когато става дума за хармонизацията на продуктите, често се използва аргументът, че това е технически въпрос, който не може да се смесва със социални мерки. Доволен съм, че в този случай успяхме да дадем отпор на този аргумент и се надявам, че утре ще можем да приключим с това.
<SPEAKER ID="500" NAME="Janelly Fourtou" LANGUAGE="FR">
Г-н председател, г-н член на Комисията, госпожи и господа, преди всичко искам да поздравя г-жа Neris за работата, която е свършила, и за резултата, който е постигнала по един технически въпрос, особено труден за неспециалисти като нас.
<P>
Целта на предложения от Комисията регламент е да постигне хармонизирана законодателна рамка, като в същото време запази възможност за гъвкавост и намали административните и режийни разходи. Не зная дали успяхме във всички случаи да отговорим на тази спецификация, но поне опитахме заедно с докладчика и докладчиците в сянка да подпомогнем работата за второ четене, тъй като Съветът не успя да достигне до обща позиция.
<P>
Няма да навлизам в подробности, но ще се възползвам от оставащото време да представя позицията на групата на Алианса на либералите и демократите за Европа относно маркировката "СЕ" - един от ключовите моменти в този доклад. По този въпрос групата ALDE е в пълно съгласие с Комисията и винаги се е противопоставяла на умножаването на национални етикети.
<P>
По тази причина ние ще гласуваме в подкрепа на ексклузивността на маркировката "СЕ", на опростяването на процедурите за придобиване на тази маркировка и за улесненията за микропредприятията.
<SPEAKER ID="501" NAME="Andreas Schwab" AFFILIATION="PPE-DE">
(DE) Г-н председател, г-н член на Комисията, госпожи и господа, аз също определено искам да се присъединя към изказаните благодарности към докладчика, докладчиците в сянка и най-вече към г-жа Pleštinská, и бих искал да продължа от там, където спря г-жа Fourtou.
<P>
Ние в крайна сметка одобрихме "стоковия пакет" преди една година и трябваше да решим трудния въпрос за маркировката "СЕ" тогава. Г-н Ферхойген, решението на групата на социалистите в Европейския парламент да прехвърлят постигнатия тогава компромис и в тази директива е свързано с факта, че проучването, което Вие възложихте, вероятно не беше ефективно представено пред всички групи в тази зала. Тук Вие, г-н член на Комисията, имате определена възможност по-строго да настоявате групата на социалистите да не пренебрегва резултатите от това проучване. Вероятно утре, по време на гласуването, ще има повече признание за това конкретно, защото маркировката "СЕ" в тази директива - за разлика от "стоковия пакет” - не се отнася до подходяща за потребителя информация, а изключително до продуктови характеристики, които във всеки случай служат на различна цел.
<P>
На второ място, Регламентът относно строителните продукти много успешно помогна да се върви към цялостност на вътрешния пазар, тъй като от една страна успяхме да допринесем за опростяване на регламентите за малките и средни предприятия в много области, а от друга страна въведохме облекчения за микропредприятията, които бяха обявени в Законодателния акт за малкия бизнес и за които бяхме питани изрично, често и на различни места.
<P>
Напълно съм съгласен с бележките, които бяха направени по отношение на националните институти по стандартизация. Във връзка с това се нуждаем от много по-силен европейски вътрешен пазар. Трябва да бъде възможно испански производител да получи продукт, разрешен за Германия или Швеция от институт по стандартизация в Испания, вместо да разчита изключително на това да се промъкне през игленото ухо на националното одобрение от всеки национален институт.
<P>
Още повече, г-н член на Комисията, аз горещо приветствам това, което трябваше да кажете по отношение на регламента за химикалите. Положихме огромни усилия да изготвим Регламента REACH и не би трябвало да добавяме нови регламенти за всяко законодателно предложение, което се отнася за продукти, свързани с един или друг химикал.
<P>
Има няколко въпроса, към които трябва да се върнем отново, когато се стигне до второ четене. Първият е въпросът за регламентите, уреждащи рекламацията на продукти. В тази област според мен трябва да се направи повече, така че потребителите наистина да запознаят обстойно с въпроса. Трябва също да предотвратим дублирането на регламенти. Приложение 6, по мое мнение, отива прекалено далеч. Директивата за ниско напрежение и Директивата за машините вече обхващат много въпроси в този смисъл. Необходимо е внимателно преосмисляне дали трябва да има специални регламенти (lex specialis) в този случай. За останалото - г-жа Neris е изготвила здрава основа за гласуването на първо четене.
<SPEAKER ID="502" NAME="Гюнтер Ферхойген">
заместник-председател на Комисията. - (DE) Г-н председател, благодаря Ви, че отново ми дадохте думата, но не беше необходимо. Единственото, което мога да кажа, е да благодаря на всички вас за това конструктивно и полезно разискване.
<SPEAKER ID="503" NAME="Catherine Neris" LANGUAGE="FR">
Г-н председател, г-жо член на Комисията, госпожи и господа, благодаря ви, че така активно участвахте в работата.
<P>
Ще направя само един коментар: наистина взех под внимание всичко, което беше казано, защото мисля, че тази работа трябва да продължи. За нас е важно този сектор да бъде малко по-добре структуриран вътре в Общността, но най-вече е важно стандартът да бъде по-изчерпателен, що се отнася до маркировката "СЕ", и по-последователен. В това отношение ние се стремим най-вече към по-нататъшно европейско интегриране за една по-добра Европа, към по-нататъшна интеграция на тези чувствителни сектори, защото знаем, че те са сърцето на нашата икономика, а също така и лостове за икономическо възстановяване. Следва да се обърнем към всички точки, които отбелязахме.
<P>
Последното нещо, което ще кажа, фактически има отношение към това, което г-н Schwab каза за всички проучвания. Разбира се, ние ще вземем под внимание завършените проучвания не само за да потвърдим свършената работа, но и за да направим някаква преоценка, която се оказва необходима. Смятам за важно, че в този сектор ние изработихме съвместен план и ще продължим да работим така.
<P>
Благодаря Ви, г-н член на Комисията, за провеждането на тези плодотворни разисквания. Във всеки случай надявам се, че на второ четене текстът ще бъде съвместим с потребностите на нашите дружества и че ще може да се приспособи към тях.
<SPEAKER ID="504" NAME="Председател">
Разискването приключи.
<P>
Гласуването ще се проведе утре от 12,00 ч.
