<CHAPTER ID="021">
Образование на децата на мигрантите (кратко представяне) 
<SPEAKER ID="261" NAME="Председател">
Следващата точка е кратко представяне на доклада на г-н Takkula, от името на комисията по култура и образование, относно образованието на децата на мигрантите.
<SPEAKER ID="262" NAME="Hannu Takkula">
докладчик. - (FI) Г-н председател, етично задължение на Европейския съюз е да осигури на всички, включително на децата на мигранти, право на добро образование. Всяко дете трябва да има право на образование, което да бъде безплатно и задължително, поне на основно равнище. Децата трябва да могат да получават общо образование, което да насърчава равни възможности за развиване на техните способности: личните им умения за разсъждаване и чувство за морална и социална отговорност, така че да пораснат като добре уравновесени и отговорни членове на обществото.
<P>
Отговарящите за образованието и надзора над децата трябва да възприемат като свой ръководен принцип онова, което е най-добро за децата. Разбира се, това започва у дома и с родителите, но училището и обществото също трябва да играят подкрепяща роля в отглеждането на децата като по този начин позволяват на учениците да развиват по-цялостно личността си.
<P>
Бях загрижен от изследванията, публикувани наскоро относно децата на мигранти. В тях се посочва, че на някои места за тези деца е било много трудно да ходят на училище, а в някои общества са били направени усилия за създаване на училища, приемащи изключително деца на мигранти. В резултат, разбира се, семействата са преместили децата си от местното училище, за да не учат в едно и също училище с децата на мигрантите. Тази достойна за съжаление ситуация е довела до много ниски образователни стандарти и резултати от обучението сред децата на мигрантите. Друг резултат от нея са много бързите смени на учителския персонал в училищата с висока концентрация на деца на мигранти.
<P>
Това развитие не е желателно за нас, така че е необходимо да въведем условия, при които децата на мигранти да могат да се интегрират в обществото по най-добрия възможен начин. Трябва също така да осигурим подходящи ресурси на училищата, като под това имам предвид количествени ресурси по отношение на учителския персонал, но също и финансови ресурси, и да поемем отговорност за развиването на обучението на учители и още повече, вътрешното обучение на учители. За да можем да се грижим за децата на мигрантите по интегриран и устойчив начин, ние трябва да възприемем един всеобхватен подход. Нуждаем се също така от специални инвестиции и допълнителни ресурси за обучение на учители и за цялата образователна система.
<P>
Знам, че този въпрос е от компетентността на всяка от държавите-членки, но също така е необходимо чрез прозрачна координация от страна на Европейския парламент и Европейския съюз да насърчаваме държавите-членки към действие, тъй като смятам, че всички ние искаме децата на мигрантите да получават добро образование и да могат да се интегрират в обществото. По този начин ще можем да избегнем прискърбната тенденция за социално изключване, на която сме свидетели днес при немалко деца на мигранти. Това фактически често води до безработица и нещо повече, до престъпност, като има и много други нежелателни последици.
<P>
Също така и фактът, че хора, пребиваващи в държавите-членки на ЕС, няма да искат да се местят в други държави или да работят в чужбина, тъй като там е невъзможно да се уреди добро и подходящо обучение и качествено преподаване за децата им, дава повод за загриженост от гледна точка на свободното движение на работници в рамките на Европейския съюз. Ето защо ние трябва да съсредоточим вниманието си върху този въпрос и да проследим за установяването на подходяща система за качествено образование на високо равнище за всяко дете и всеки младеж във всяка от държавите-членки на Европейския съюз.
<P>
Децата и младежите са нашето бъдеще; те са нашият най-ценен актив. Тяхното име е "Днес", а не "Утре", и аз вярвам, че ние в Европейския съюз ще съумеем да споделим общия принцип, по силата на който всяко дете има право на интегрирано и сигурно бъдеще и на добро образование.
<SPEAKER ID="263" NAME="Günter Verheugen">
заместник-председател на Комисията. - (DE) Г-н председател, уважаеми членове на Парламента, приветствам този доклад по собствена инициатива и най-вече бих искал от мое име и от името на моя колега г-н Фигел да благодаря на докладчика г-н Takkula и на комисията по култура и образование за положените от тях усилия.
<P>
Европейската комисия споделя убеждението на уважаемия член на Парламента, че нарастващият брой деца на мигранти поставя съществени предизвикателства пред образователните системи на повечето от държавите-членки.
<P>
Образованието е ключов въпрос в процеса на интеграция. Придобиването на квалификации е абсолютно необходимо, ако искаме да осигурим бъдещето на нашите граждани в едно общество, основано на знанието и в което конкуренцията се засилва все повече. Също толкова важно е обаче училищата като място за придобиване на социален опит да осигуряват основа за взаимно опознаване и разбиране, които са от решаващо значение за по-доброто ни съвместно съществуване.
<P>
Днес обаче учениците с мигрантски произход в Европа се сблъскват с големи проблеми. Децата на мигрантите нерядко срещат два проблема: от една страна, недостатъчно познаване на езика на приемащата страна, и, от друга страна, нисък социално-икономически статус. В сравнение с местните деца много от децата на мигранти имат лоши резултати в училище и по-висок процент на отпадане от училищното образование, както и по-нисък процент на продължаване във висшето образование.
<P>
Ето защо докладът с основание изтъква колко е важно да се окаже подходяща помощ за децата на мигрантите при изучаването на езика на приемащата страна, като същевременно се насърчават и техните родни езици и култури. Участието в предучилищното обучение също е важно за постигането на успешна интеграция в образователните системи на ранен етап и премахването на социално-икономическите и езикови неблагоприятни фактори. Във всички случаи учителите трябва да притежават нужната квалификация, която е много важна за многокултурната среда. Мобилността също така трябва да бъде ключова съставляваща на обучението на учители и професионалното развитие.
<P>
Радвам се, че по тези въпроси съществува такъв широк консенсус. Смятам, че ние също така сме съгласни, че сега е необходимо да претворим добрите си намерения в практиката и действително да подобрим възможностите за образование на децата на мигрантите. Така ние трябва да подкрепим държавите-членки за осигуряване на висококачествено образование за всички, като в същото време активно се борим срещу социално-икономическата сегрегация на учениците. Ние трябва да съдействаме на държавите-членки, за да могат училищата да изпълняват различните изисквания за превръщането на първоначалното предизвикателство на многокултурното общество и многоезичието в предимство за тези училища.
<P>
Разбира се, същността и организацията на училищните системи са изключително национални компетентности и Комисията по никакъв начин няма намерение да посяга върху тях. Трябва да кажа обаче, че успешната интеграция на децата на мигрантите е въпрос, който засяга Европа като цяло. Имаме много да учим едни от други и можем да научим много едни от други. Уверени сме, че Вашият доклад представлява важна стъпка, която показва какви конкретни действия могат да бъдат предприети за подпомагане на държавите-членки в тази област.
<SPEAKER ID="264" NAME="Председател">
Точката е приключена.
<P>
Гласуването ще се проведе утре.
<P>
Писмени декларации (член 142)
<SPEAKER ID="265" NAME="Nicodim Bulzesc  " LANGUAGE="EN">
Въпросите на образованието и миграцията са тясно свързани, тъй като и миграцията в рамките на Европейския съюз, и имиграцията в ЕС съществено се увеличиха през последните години и съществуват редица въпроси, които занапред трябва да следим по-внимателно.
<P>
И аз подкрепям схващането, че Директива 77/486/ЕО е остаряла. Нека само си спомним, че тази директива е от 1977 г., а оттогава Европейският съюз непрекъснато се променя. Само един пример: моята държава (Румъния) се присъедини към ЕС повече от 20 години по-късно и аз усещам, че тази директива не предлага решение за нашите проблеми. Въпросите, свързани с миграцията, се увеличиха драматично през последните години, и аз подкрепям идеята на г-н Takkula за изменение на тази директива. Дори бих отишъл още малко по-нататък, като предложа да се изготви нова директива относно образованието на децата на мигрантите.
<SPEAKER ID="984" NAME="Corina Creţu  " LANGUAGE="RO">
Увеличаващият се процент на миграцията в ЕС, включително вътрешната миграция, има редица важни последствия от културна, икономическа и социална гледна точка. Ето защо е от основно значение на мигрантите да се гарантират равни възможности и да се отделя по-голямо внимание на борбата с дискриминацията срещу тях. Във връзка с това положението на ромите, чиито проблеми са специфични и с особено висока степен на трудност, е особено показателно.
<P>
Искам също така да обърна внимание на последиците от трудностите, срещани от децата на работещите зад граница при тяхното интегриране в чуждестранна образователна среда, за мобилността на работниците.
<P>
Поради това подпомагането на възможно най-бързото интегриране на децата може да изиграе важна роля за предотвратяване на гетоизирането на мигрантите, особено като се има предвид, че според наблюденията образователното равнище, социалното и икономическо положение на децата на мигранти са по-лоши, отколкото тези на другите деца, а значи се нуждаем от импулс в тази област. Колкото по-добри условия осигурим на тези деца за възможно най-бързото им интегриране в чуждестранната образователна среда, толкова по-големи са техните шансове за успех в образованието и на пазара на труда.
<P>
В същото време обаче научаването на езика на приемащата страна и интегрирането в местната общност не трябва да означават отказ от тяхното собствено културно наследство.
<SPEAKER ID="266" NAME="Gabriela Creţu  " LANGUAGE="RO">
Един от основните принципи на Европейския съюз е свободното движение на хора, което дава възможност на гражданите да работят, учат и пътуват в друга държава. За нас е важно да разглеждаме социалната интеграция на вътрешните мигранти като отговорност на цялото общество. Образованието на децата на мигранти е стъпка в тази посока.
<P>
Образованието на децата на мигрантите трябва да се разглежда в перспективата на усъвършенстване на ежедневното функциониране на европейското общество, а също и като културно обогатяване. Като се има предвид това смятам, че е необходимо да се установи сътрудничество между приемащата страна и страната на произход, доколкото страната на произход е активно ангажирана в опазването на своите език и култура.
<P>
Ние подкрепяме включването на родните езици на мигрантите като втори чужд език в училищната програма в приемащата държава, където има големи имигрантски общности. За нас набирането на учителски персонал от съответните общности е начин да осигурим на тези деца връзка с културата на тяхната страна на произход и споделяне на опитите от имиграцията.
<SPEAKER ID="267" NAME="Ioan Lucian Hămbăşan  " LANGUAGE="RO">
Зелената книга на Комисията поставя редица въпроси във връзка с един от основните проблеми, с които се срещат държавите-членки днес: образованието на децата на мигрантите. Има огромен брой румънски деца, живеещи с родителите си в други държави-членки, за които е важно да запазят своята идентичност и да получат възможността да изучават както езика на страната, в която живеят, така и своя майчин език. Ние трябва да подкрепяме толерантността и разбирането и съвместно да намираме решения за осигуряването на образование на майчините езици на мигрантите. Тези деца трябва да имат същите права като останалите деца. Добре известно е, че тяхното несигурно икономическо положение може да доведе до изолация, напускане на училище и прояви на насилие. Именно затова трябва да подкрепяме държавите-членки в намирането на решения. Децата са най-скъпоценното богатство, което имаме. Те са бъдещето на нашето общество, независимо от каква среда идват.
