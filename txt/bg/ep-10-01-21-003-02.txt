<CHAPTER ID="003-02">
2. Нарушения на правата на човека в Китай, по-специално случаят Liu Xiaobao
<SPEAKER ID="063" NAME="Председател">
Следващата точка е разискването по седем предложения за резолюция относно нарушения на правата на човека в Китай, по-специално случаят Liu Xiaobo.
<SPEAKER ID="064" NAME="Renate Weber">
автор. - (EN) Г-н председател, миналия месец г-н Liu Xiaobo, много известен писател и политически активист, беше осъден на 11 години лишаване от свобода за "подбудителство към сваляне на държавната власт". Преди повече от една година той беше задържан след съставянето на "Харта 08" - харта, която беше подписана от повече от 10 000 обикновени китайски граждани, изискващи най-нормалните неща в едно демократично общество - право на свобода на словото, открити избори и правова държава.
<P>
Наказателното преследване на г-н Liu Xiaobo, основано единствено на неговите мирни инициативи, и съдебният тормоз, на който той е бил подложен, без съмнение са несъвместими с международно признатите норми за правата на човека и основните свободи. Ето защо следва настоятелно да призовем за безусловното освобождаване на г-н Liu Xiaobo, което да бъде извършено незабавно.
<P>
През последните няколко години отношенията между Европейския съюз и Китай са насочени предимно към икономическите аспекти, които изпреварват постиженията на държавата в областта на демокрацията, и към грубите нарушения на правата на човека, които редовно се извършват в Китай.
<P>
Преди няколко дни полицейски служител за пръв път призна, че г-н Gao Zhisheng, виден активист за правата на човека и кандидат за Нобелова награда за мир през 2008 г., е изчезнал, след като в продължение на една година е бил държан от китайските органи. Много хора се страхуват, че той вероятно е мъртъв. Преди няколко седмици китайското правителство пренебрегна призива на ЕС да не екзекутира британски гражданин.
<P>
Особено тревожно е, че сме свидетели как китайското правителство пренебрегва международните си ангажименти в областта на правата на човека. При тези обстоятелства човек с право може да се запита защо Китай представи своята кандидатура за членство в Съвета по правата на човека на ООН - дали само за да узакони начина, по който потъпква правата на човека?
<P>
През април 2009 г. китайското правителство публикува национален план относно правата на човека - пространен документ, който изглежда не е нищо друго, освен парче хартия. Не трябва да има съмнение. Парламентът, Европейският парламент има задължението да направи задълбочена оценка на резултатите от диалога за правата на човека ЕС-Китай.
<SPEAKER ID="065" NAME="Tunne Kelam">
автор. - (EN) Г-н председател, Китай демонстрира впечатляващ икономически напредък. Този напредък обаче е постигнат отчасти чрез използване на методи, които са в явно противоречие с всеобщо приетите норми за правата на човека. Надеждите, че събития като Олимпийските игри ще мотивират китайските органи да покажат по-голямо зачитане на демократичните норми, се оказаха напразни. Точно обратното, актовете на репресия се засилиха и ние трябва да направим изводи от този факт.
<P>
Днес Европейският парламент изразява тревога относно съдбата на видния активист за правата на човека и учен Liu Xiaobo, който е подписал "Харта 08", призоваваща за конституционна реформа и за защита на правата на човека. Тази Харта впоследствие беше смело подписана от повече от 10 000 китайски граждани. Миналия месец Liu Xiaobo беше осъден на 11 години лишаване от свобода. Днес ние изискваме неговото незабавно и безусловно освобождаване. Ние изразяваме нашата солидарност с мирните действия на китайските граждани в подкрепа на демократичните реформи и на защитата на правата на човека - ангажимент, който е поет и от самото китайско правителство
<SPEAKER ID="066" NAME="Véronique De Keyser" LANGUAGE="FR">
Г-н председател, неотложните резолюции са винаги трудна задача, защото те по-често отразяват политическо безсилие, отколкото неотложност на хуманитарни действия. Стратегията на "назоваване и порицаване", която прилагаме всеки месец, е последно средство. Тя очевидно означава, че всички останали средства за водене на диалог или за упражняване на натиск са се оказали неефективни и че, констатирайки безсилието си да действаме, ние порицаваме.
<P>
В случая с Китай аз не съм сигурна, че увеличаването на броя на извънредните резолюции, което е налице - през март 2009 г., ноември 2009 г., януари 2010 г. и март 2010 г. - заедно с другите планирани резолюции, води до резултати. Това не е защото подценявам трудностите, които Китай среща в управлението на прехода си към демокрация, а защото считам, че след като постоянно сме в нападение, погрешна е не целта, а стратегията. Има други, по-убедителни политически инструменти.
<P>
Аз бях първият човек, който поиска резолюции относно уйгурите и който хранеше отчайващо напразната надежда, че смъртните наказания могат да бъдат избегнати по този начин. От името на нашата група искам да подкрепя Liu Xiaobo - наскоро осъденият дисидент от времето на събитията на площад "Тянанмън", чието единствено престъпление е стремежът му към демокрация. Аз обаче отказвам да приковавам Китай на позорния стълб на всеки два месеца, просто защото това няма да го накара да отстъпи. Всъщност е точно обратното, защото този ключов търговски партньор, тази държава, която има постоянно място в Съвета за сигурност на Организацията на обединените нации, която преживява период на интензивен растеж и е в процес на демократична промяна, която ни е необходима в борбата срещу изменението на климата, тази държава трябва да бъде партньор, на когото казваме някои горчиви истини, но когото уважаваме заради полаганите от него усилия. Именно това уважение липсва в резолюцията.
<P>
Моята група оттегля подписа си по тези политически причини. Въпреки това, за да гарантира, че няма неяснота по въпроса относно правата на човека, които ценя не по-малко от вас, моята група ще гласува в подкрепа на всички изменения, свързани с този въпрос. Що се отнася до окончателния резултат от гласуването, това ще зависи от измененията, които сме внесли.
<SPEAKER ID="067" NAME="Marie-Christine Vergiat" LANGUAGE="FR">
Г-н председател, Китай е голяма държава с богата история и с огромен потенциал за развитие. Предоставянето на домакинството на Олимпийските игри на Пекин миналата година не доведе до резултатите, които някои очакваха.
<P>
Отношенията, които Европейският съюз може да поддържа с Китай, са от особено значение. Наш дълг като членове на Парламента е да заявим смело и ясно това, което считаме за важно, и това, което е неприемливо.
<P>
Факт е, че положението с правата на човека в Китай е неприемливо. Пример за това е случаят на г-н Liu Xiaobo, който е признат за виновен за това, че заедно с повече от 10 000 негови съграждани призовава за демократични реформи в неговата страна. Да се осмеля ли да кажа, че по мое мнение осъществяването на такава мобилизация в тази държава е по-скоро постижение, отколкото престъпление?
<P>
Ние трябва да призовем за освобождаването на г-н Xiaobo и на всички мъже и жени, които са подлагани на тормоз и лишаване от свобода за извършване на едно-единствено престъпление - защита на правата на човека и по-специално на едно от основните права, а именно свободата на изразяване на мнение.
<P>
Както един от моите колеги каза, съвсем наскоро е бил екзекутиран британски гражданин, независимо от факта, че е бил душевноболен. Това е първият път за повече от 50 години, когато европейски гражданин е екзекутиран в Китай. Свободата на изразяване на мнение наистина се пренебрегва все повече с всеки изминал ден, както беше разкрито наскоро от Google, който независимо от всичко има репутацията на оператор, предоставящ ако не най-добрата, то поне най-малко лошата защита за потребителите на интернет.
<P>
Известно е, че за да се установят в Китай, операторите трябва да приемат искането на китайските органи за инсталиране на софтуерни филтри, което дори Google накрая се съгласи да направи. Ние не можем да приемем правителство, което се занимава с интернет пиратство и отказва на потребителите на интернет тяхното право на свобода на изразяване.
<P>
Европейските институции трябва да обединят сили и да предприемат действия по този въпрос. Китайските потребители на интернет трябва да имат достъп до нецензурирана информация. Европейският съюз има моралното задължение да подкрепя предприятията за интернет услуги, които отказват да помагат на китайските органи в цензурирането на интернет или, още по-лошо, да задържат защитници на правата на човека, какъвто беше случаят с г-н Xiaobo през април 2005 г.
<P>
Накрая, госпожи и господа, не мога да завърша изказването си, без да ви помоля да си спомните за смъртта на стотици млади китайци на площад "Тянанмън" през нощта на 3 юни 1989 г. Оттогава изминаха 20 години - една тъжна годишнина, която за нас ще бъде чест да отбележим, като отдадем почит на всички онези млади жертви. Не всички събития от 1989 г. обаче заслужават същото внимание.
<SPEAKER ID="068" NAME="Charles Tannock">
автор. - (EN) Г-н председател, фактът, че в Парламента отново се разискват нарушенията на правата на човека в Китай, показва, че комунистическото авторитарно ръководство в Пекин остава твърдо решено да потиска всякакво политическо несъгласие.
<P>
Споменатият факт обаче не следва да ни спира да повдигаме тези въпроси в Парламента. Считам, че ние не само имаме моралното задължение да правим това, но и че го дължим на жертвите на нарушенията на правата на човека в Китай, като Liu Xiaobo, на повечето от които правото на изразяване е отказано. Ето защо днес ние отново разискваме този въпрос в Парламента.
<P>
Истина е, че присъждането на наградата "Сахаров" за 2008 г. на Hu Jia показа на света колко сериозно ние, членовете на Парламента, приемаме въпроса за правата на човека в Китай. Приемаме го сериозно, защото Китай наистина е от значение. Огромните размери и световното влияние на тази държава, нейната военна мощ и икономическа сила принуждават ЕС да търси стратегическо партньорство, основано на взаимното зачитане и сигурността.
<P>
Вероятно накрая отношенията ни с Китай също ще се основават на нашите общи ценности, като демокрацията, правата на човека и правовата държава - остава ни да се надяваме. Въпреки това аз считам, че всички се надяваме да посрещнем деня, в който ще видим това на практика в Китайската народна република. Беше направен намек, че такива идеали са някак чужди на Азия. Аз винаги обръщам поглед към демократичен Тайван и обширната Индия с нейните демократични светски традиции, където те процъфтяват в демократично общество, за да опровергая в общи линии идеята, че Китайската народна република не може да бъде демократична.
<SPEAKER ID="069" NAME="Heidi Hautala">
автор. - (FI) Г-н председател, това, което е важно относно случая на Liu Xiaobo, е че сега цели 10 000 души изразиха открито своята подкрепа за него и аз считам, че Европейският парламент следва да признае смелостта на тези хора и да ги похвали за нея.
<P>
Същевременно следва да си припомним, че самата китайска държава е дала обещание да подобри положението с правата на човека. Китай се опита да се присъедини към Съвета по правата на човека на ООН, заявявайки, че ще поеме ангажимента да насърчава и защитава правата на човека и че ще поддържа най-високи стандарти в тази област. Следователно това са собствените обещания на Китай пред Организацията на обединените нации и ние трябва да се позоваваме на тях.
<P>
В настоящата резолюция също така се говори за диалозите за правата на човека между ЕС и Китай, и колкото и да искаме да бъдем оптимисти, крайният резултат е, че те едва ли са от някаква полза. Институциите на Европейския съюз също трябва да обмислят помежду си как да подобрят техните собствени стратегии и да накарат Китай да разбере, че ангажиментите му по отношение на въпроси, свързани с правата на човека, са също и наша грижа, и че бъдещето на сътрудничеството между нас зависи основно от тях.
<P>
Накрая, можем да попитаме защо политиката на Европейския съюз относно Китай е толкова непоследователна и непостоянна, и какво можем да направим в това отношение. От своя страна, Европейският парламент със сигурност ще подкрепи Комисията в съвместното усилие за създаване на нова стратегия с Китай.
<SPEAKER ID="070" NAME="Cristian Dan Preda" LANGUAGE="RO">
"Ние следва да сложим край на практиката да гледаме на словото като на престъпление". Това твърди Liu Xiaobo в "Харта 08" - политическият манифест, издигнат от него и подкрепен, както вече беше казано, от хиляди китайски граждани. Liu Xiaobo е осъден на 11 години лишаване от свобода и ще бъде лишен от политически права за още две години за това, че е направил такова изявление, и за неговата непрестанна подкрепа за правата на човека. Считам, че това наказание е показателно за китайските органи, които засилват своята кампания срещу активистите за правата на човека. Допълнително доказателство за това излиза наяве от съобщението тази неделя, че Tzu Yong Jun - лидер на движението от времето на събитията на площад "Тянанмън", също е бил осъден на девет години лишаване от свобода.
<P>
В резултат на това считам за изключително важно темата за правата на човека да се повдигне като част от следващата среща на върха ЕС-Китай, както се посочва в член 9 от резолюцията.
<P>
Считам, както беше предложено и от г-жа Hautala, че диалогът не е достатъчен за правата на човека. Въпросът за правата на човека трябва да се разглежда като част от срещите на високо равнище, защото досега диалогът не е дал никакви резултати.
<SPEAKER ID="071" NAME="Zigmantas Balčytis">
от името на групата S&D. - (EN) Г-н председател, Европейският съюз договаря ново рамково споразумение с Китай, което ще открие по-нататъшен път за развитие на икономическите отношения с тази държава.
<P>
Тези отношения са много трудни, но ние не можем да си затваряме очите пред многократните нарушения на правата на човека и по отношение на правовата държава.
<P>
Европейският съюз трябва да засили диалога за правата на човека "ЕС-Китай". Този диалог, въведен през 2000 г., се оказа неефикасен. Европейският съюз, и по-специално върховният представител, следва да гарантира координирана и ефективна обща външна политика на ЕС за Китай. Зачитането на правата на човека трябва да послужи за основа на тази политика.
<SPEAKER ID="072" NAME="Helga Trüpel" LANGUAGE="DE">
Г-н председател, когато Китай беше избран за домакин на Олимпийските игри, аз първоначално се надявах, след всичките обещания на Китай да подобри положението с правата на човека, че това вероятно ще се случи.
<P>
Въпреки това по време на Олимпийските игри и след тях ние, за съжаление, трябваше да признаем, че няма подобрение, а по-скоро има влошаване на положението с правата на човека. Сега, след издаването на присъдата срещу Liu Xiaobo, станахме свидетели дори на забраняване на партия на хомосексуалисти от полицията, което очевидно заплашва да доведе до политическа ледникова епоха за дисидентите, защитниците на правата на човека и хомосексуалистите в Китай.
<P>
По тази причина ние искаме незабавно освобождаване на Liu Xiaobo и на другите защитници на правата на човека, и по-специално призоваваме Китай - ако иска да бъде признат партньор в международната общност - да сложи край на истеричните мерки за налагане на цензура и методи за наблюдение.
<P>
Това, разбира се, се отнася по-конкретно за интернет. Ние не приемаме политическото филтриране в интернет. Изключително важният елемент на основните права - свободата на изразяване на мнение, трябва да бъде защитаван във всички държави в света. Правата на човека са всеобщи и неделими, било то в Европа, САЩ, Судан или в Китай. Ще се наложи Китайската народна република да свикне с това, ако наистина иска да има различна роля.
<P>
Твърдо съм убедена, че като европейски граждани ние трябва ясно да покажем на Китай, в рамките на нашите официални отношения на срещите на върха - именно защото сме заинтересовани от сътрудничеството в областта на политиката за защита на климата, на политиката в областта на околната среда и на регулирането на финансовите пазари - че спешно се нуждае от промяна на своята политика в областта на правата на човека.
<SPEAKER ID="073" NAME="Lorenzo Fontana">
от името на групата EFD. - (IT) Г-н председател, госпожи и господа, един от най-значимите проблеми относно правата на човека в Китай е използването на принудителен труд в китайските концентрационни лагери Лаогай.
<P>
Този въпрос, освен че се отнася до истинска форма на съвременно робство, засяга особено европейската икономика. Всъщност много стоки, които излизат от китайския пазар, със сигурност са произведени от задържаните в Лаогай, с очевидно съкращаване на разходите за труд, което води до нечестна конкуренция по отношение на европейските стоки.
<P>
Съдейки също така по опита на САЩ, които вече са приели някои закони за забрана на вноса на китайски стоки, произведени в Лаогай, Европа може и трябва да направи всичко възможно да предотврати влизането на стоки, произведени изцяло или отчасти с принудителен труд.
<P>
Първо, необходимо е да бъде проведена кампания за повишаване на обществената осведоменост относно въпроса и, второ, за всички продукти, внасяни в Европа, следва да се изискват същите критерии за хигиена и безопасност, които се изискват от европейските продукти, и трябва да бъде въведено законодателство за етикетиране, за да се гарантира проследимостта на стоките.
<P>
Освен това от предприемачи, които инвестират в Китай, трябва да се изисква да следват точни правила относно правата на работниците. Накрая, трябва да въведем правила и преди всичко да гарантираме, че те се спазват, така че да има абсолютна забрана за внос на стоки, произведени с принудителен труд.
<P>
Убеден съм, че това е единственият начин, по който наистина можем да помогнем на китайския народ в борбата му за правата на човека. Ако това не се случи, ще продължаваме да бъдем съучастници, които искат да откажат на тези хора тяхната свобода.
<SPEAKER ID="074" NAME="Edward McMillan-Scott" AFFILIATION="NI">
(EN) Г-н председател, имам честта да бъда заместник-председател на Европейския парламент, отговарящ за демокрацията и правата на човека. Резолюцията наистина се концентрира върху Liu Xiaobo - главния автор на "Харта 08". На моя уебсайт charter08.eu има версия на английски език.
<P>
След последното ми посещение в Пекин през май 2006 г. всички дисиденти, с които имах контакт, бяха задържани, лишени от свобода и в някои случаи изтезавани, като например Hu Jia, който все още е в затвора, а се нуждае от медицинско лечение, и по-специално Gao Zhisheng, за когото се съобщава, че е изчезнал след три години и половина лишаване от свобода, че е бил под домашен арест и подлаган на изтезания, които са причина за двата му опита за самоубийство. Откритите писма на Gao до режима през 2005 г. определиха тона за "Харта 08". Неговото разследване на преследването на духовната будистка група "Фалун Гонг" предизвика широка подкрепа в Китай. Считам, че органите трябва да покажат Gao Zhisheng и да го освободят.
<P>
Никой не трябва да се съмнява за това, че Европейският парламент няма да се откаже от въпроса за реформа в Китай и, разбира се, в Тибет.
<SPEAKER ID="075" NAME="Eija-Riitta Korhola" AFFILIATION="PPE">
(FI) Г-н председател, непоносимо е търговските интереси да бъдат по-облагодетелствани в отношенията между ЕС и Китай, а изискването за зачитане правата на човека и демократичното развитие да бъде поставен, повече или по-малко, в ролята на сърдечни пожелания.
<P>
Следя с интерес смелостта, проявявана от компанията Google, и нейните планове да прекратят сътрудничеството с китайските органи във връзка с филтрирането на интернет уебстраници и с цензурата, и дори да напуснат държавата. Същевременно Google очевидно призовава за свобода на словото на китайските потребители на интернет.
<P>
Споделям тревогата на моите колеги относно лечението на Liu Xiaobo и на други китайски политически затворници и се надявам, че Съветът и Комисията ще се заемат със случая Xiaobo на следващата среща на високо равнище ЕС-Китай. Споразуменията, които се договарят в момента, трябва да посочват ясно, че бъдещото развитие на търговските отношения с Китай ще бъдат обвързани много по-ефективно с политическия диалог и със зачитането на правата на човека.
<SPEAKER ID="076" NAME="Gesine Meissner" AFFILIATION="ALDE">
(DE) Г-н председател, разговаряхме за различни неща относно това, кой би бил правилният начин да постъпим в разговорите с Китай и да упражним натиск върху нея, защото е ясно, че много малко неща правят впечатление на тази държава. Г-жа De Keyser каза, че поради тази причина нейната група е оттеглила подписа си. Не считам това за правилния начин да се върви напред. Като Европейски съюз, който е включил правата на човека в Хартата на основните права и в Договора от Лисабон, повече от всички трябва да продължаваме да посочваме нарушенията на основните права на човека. За нас няма други възможности в момента. Когато измислим нещо по-добро, веднага ще се отзова и ще дам подкрепата си.
<P>
Тук обаче не става въпрос само за Liu Xiaobo; а също така и за Gao Zhisheng, който е изчезнал, и сега чуваме да се твърди, че е извършил самоубийство. Всички предполагаме, че той вероятно е бил убит по един или друг ужасен начин. Това е неприемливо. Във връзка с Олимпийските игри разбрахме, че ако отидем в Китай и установим контакт на място, абсолютно нищо няма да се промени по отношение на положението с правата на човека. Всички се надявахме това да се случи, но то не стана. Затова трябва да не спираме с нашите настойчиви призиви.
<SPEAKER ID="077" NAME="Нели Крус">
член на Комисията. - (EN) Г-н председател, Европейският съюз изрази ясно своята дълбока загриженост относно прекомерно тежката присъда от 11 години лишаване от свобода срещу видния защитник на правата на човека Liu Xiaobo за неговата роля като автор на "Харта 08" - план за реформа в Китай, основан на демократичните принципи и правата на човека - и за публикуване на редица есета във връзка с въпроси относно правата на човека в интернет.
<P>
Отдаваме голямо значение на свободата на мисълта и на изразяване, които, както всички знаем, са крайъгълен камък на нашата демократична система. Присъдата срещу г-н Liu е напълно несъвместима с правото на свобода на изразяване, включено в Международния пакт за гражданските и политическите права, който Китай е подписала. Между другото отдаваме значение и на защитата на правото на изразяване на сексуалната ориентация, както беше споменато от г-жа Trüpel.
<P>
Европейският съюз направи опит да наблюдава съдебния процес и дълбоко съжаляваме, че нашите наблюдатели не бяха допуснати в съдебната зала. Детайлите по процеса, които въпреки всичко успяхме да научим, сочат ясно, че на г-н Liu не е била дадена възможност да представи истинска защита и че той не е получил справедлив процес. Европейският съюз ще продължи да призовава китайското правителство за безусловно освобождаване на г-н Liu и за слагане край на тормоза и задържането на други лица, които са подписали "Харта 08".
<P>
Цялата ни политика по отношение на Китай е политика на конструктивно ангажиране в рамките на нашето стратегическо партньорство. В няколко случая в миналото приветствахме напредъка на Китай по отношение на социалните и икономически права, а така също и за въведения наскоро план за действие на Китай в областта на правата на човека, но от друга страна, съществуват изключително сериозни опасения по отношение на гражданските и политически права и на редица неотдавнашни събития като тези, които уважаемите членове на Парламента са повдигнали в проекторезолюцията.
<P>
Ангажиментът на ЕС относно правата на човека се изразява по време на нашите редовни политически контакти, и по-специално по време на нашия диалог за правата на човека с китайските органи. Както знаете, последното заседание се проведе на 20 ноември миналата година в Пекин. Добрите ни взаимоотношения позволяват да обсъждаме открито тези въпроси. Миналата година, на дванадесетата среща на високо равнище ЕС-Китай, проведена в Нанцзин, бяха повдигнати въпроси относно правата на човека както по време на обсъжданията, така и на пресконференцията.
<P>
Г-жа Vergiat и г-жа Korhola засегнаха въпроса за кибератаките срещу Google. Комисията счита, че това е още едно тревожно събитие в рамките на свободата на изразяване в Китай. Ние, естествено, наблюдаваме внимателно ситуацията. Знаем, че в момента се провеждат консултации между компанията и китайските органи. Ще останем бдителни, в случай че подобни атаки бъдат насочени срещу компании в ЕС.
<P>
Нека да уверя Парламента, че ще продължим да повдигаме тези въпроси, включително на най-високо равнище, припомняйки международните задължения на Китайската народна република по отношение на правата на човека. Също така припомняме китайските конституционни гаранции за свободата на изразяване. Всички споделяме целта за един по-открит и по-прозрачен Китай, спазвайки международните стандарти за правата на човека и работейки съвместно, за да се справим с глобалните предизвикателства. За да постигнем това, трябва да продължаваме да работим за развитието на нашето стратегическо партньорство.
<P>
Искам да отговоря на въпроса на г-жа De Keyser. Относно екзекуцията на британския гражданин Akmal Shaikh, Европейският съюз осъди неговата екзекуция с възможно най-силни фрази. Съюзът дълбоко съжалява за факта, че Китай не чу многократните призиви на Европейския съюз и на една от неговите държави-членки за промяна на смъртната присъда, издадена срещу г-н Shaikh.
<SPEAKER ID="078" NAME="Председател">
Разискването приключи.
<P>
Гласуването ще се проведе в 12,00 ч.
<P>
Писмени изявления (член 149)
<SPEAKER ID="996" NAME="Cătălin Sorin Ivan  " LANGUAGE="RO">
Правото на живот, правото на свобода на изразяване и правото на свобода на мисълта формират здравата основа на европейската интеграция и на нашата визия за света. Когато един от нашите партньори, в конкретния случай Китай, многократно нарушава тези права, сме длъжни да отговорим. Но не следва да вършим това въз основа на модела "засрами и обвини" и да обвиняваме Китай, като пренебрегваме различията в културата и цивилизацията, които ни разделят. Настоящата резолюция относно нарушаването на правата на човека в Китай, и по-специално в случая на Liu Xiaobo, е доказателство за прекалено опростен подход към проблемите, пред които е изправено китайското общество. Не приехме наша позиция в подкрепа на принципа за неприкосновеността на правата на човека, залегнал в основата на резолюцията, която безрезервно подписваме. Всъщност въпросът се състои в начина на представянето. За да постигнем желаните от нас резултати, трябва да поддържаме атмосфера без конфликти между нас и Китай. Това е единственият начин, по който можем да допринесем за развитието на Китай в посока към общество с дълбоко отношение към важността на зачитането на правата на човека.
<SPEAKER ID="079" NAME="Anneli Jäätteenmäki  " AFFILIATION="ALDE">
в писмена форма. - (EN) "Не бъдете зли" е известното мото на Google. Тяхната политика в Китай през годините беше подложена на критика, в която се повдигаше въпрос за мотото. Групи за защита на правата на човека обвиниха Google в оказване на помощ на китайското правителство в репресирането на гражданите, и по-специално на активистите за правата на човека. Очевидно Google няма да бъдат толкова зли в бъдеще. Тяхното решение да започнат да оперират с нефилтрирана търсачка в Китай заслужава най-горещи поздравления. С оповестяване на промяната в тяхната политика по отношение на Китай Google рискува да загуби печалби от най-големия интернет пазар в света и потенциално се отказва от почти 400 милиона потребители. В този конкретен случай Google доказа, че една голяма мултинационална компания наистина може да се придържа към своята политика на етика. С нейните учредители все още на борда и управляващи компанията, Google има пълната възможност да обмисли своите основни ценности и убеждения при всяко свое действие в бъдеще. И ако продължи да преуспява, Google ще докаже, че не съществува вътрешно присъщо противоречие между това да се правят пари и да се действа по устойчив и хуманен начин.
<SPEAKER ID="995" NAME="Nuno Melo  " LANGUAGE="PT">
Налице са повтарящи се нарушения на правата на човека в Китай и ние не можем да пропуснем да ги осъдим. Фактът, че ЕС е един от главните икономически партньори на Китай, увеличава нашата отговорност за осъждане на всички актове на нарушаване на правата на всеки гражданин и специално на онези, които защитават свободата на изразяване и правата на човека в тази държава. От решаващо значение е Китайската народна република да зачита и изпълнява ангажиментите, които е поела пред Съвета по правата на човека.
<SPEAKER ID="080" NAME="Alajos Mészáros  " LANGUAGE="SK">
Колкото по-голяма е дадена държава в географско отношение и колкото по-независима е икономически, толкова по-трудно е от нея да се изисква да спазва правата на човека. Считам за неприемливо, че в своите отношения с Китай Европейският съюз продължава да поставя на първо място икономическите интереси. Единственото, което можем да правим на почти всяка среща на по-високо дипломатическо равнище, е да напомняме плахо въпроса за нарушаването на правата на човека в държавата. В Европа ние, за съжаление, сме преживели много негативни случаи с практиките на комунистическите режими по отношение на потискането на правата на човека. Ето защо съм убеден, че истинският брой на нарушенията на правата на човека е много по-голям, отколкото информацията ни кара да вярваме. Поради тази причина е налице неотложната необходимост да накараме Китай да зачита правата на човека, дори с цената на икономическа и политическа жертва. В противен случай събитията в Китай могат да окажат неблагоприятно въздействие върху цялостното развитие на общата политическа обстановка в Азия с последващи въздействия върху глобалната икономика и политика.
<SPEAKER ID="081" NAME="Wojciech Michał Olejniczak  " LANGUAGE="PL">
Гласувах в подкрепа на резолюцията, която осъжда нарушенията на правата на човека, защото ние, като обикновени хора или като граждани, не трябва да допускаме или да се съгласяваме те да бъдат нарушавани. Поведение вредно за хората, за техните свободи и права, които им бяха отказани преди много години, е противоположно на основите, върху които е изградена западната демокрация. Диалогът между Европейския съюз и Китай, започнал през 2000 г., не доведе до очакваните резултати. Затова трябва да се попитаме дали сме направили всичко, което сме могли да направим, и ако отговорът е "не", трябва да приложим разпоредбите на резолюциите относно ефективността на икономическото сътрудничество. Правата на човека трябва да станат основа на диалога между Европейския съюз и Китай, а интересите на хората да стоят над икономическите интереси.
<P>
Задържането и осъждането на участника в мирни действия и активист за правата на човека Liu Xiaobo, който призовава за по-голяма демокрация в Китай, е ясен сигнал, че настоящите ни мерки не са ефикасни. Затова освен резолюциите е добре да вземем други мерки, които ще създадат възможност за по-голямо зачитане на това, за което се бори Liu Xiaobo, а така също хиляди китайци и много други хора в света.
<P>
Преди тридесет години в Китай започна извършване на реформи, което показа на света, че нещо се променя, че може да се направи нещо в полза на обществото. Днес очакваме същото. Днес искаме да имаме партньор, който зачита основни за нас принципи.
