<CHAPTER ID="016">
-Едноминутни изказвания по въпроси с политическа значимост
<SPEAKER ID="043" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Г-н председател, отрицателните последици от световната финансова криза днес могат да се видят в международната търговия. Достатъчно е да се отбележи, че показателят за растеж в световната търговия спадна от 8,5 % през 2006 г. до 5,5 % през 2007 г. и бе едва 4 % през 2008 г. В рамките на Световната търговска организация бе въведен специален механизъм за контрол на мерките, приети или в процес на приемане от държавите-членки на организацията за подкрепа на засегнатите сектори от икономиката.
<P>
Като се има предвид особеното значение на външната търговия за икономиката, растежа и заетостта в Европейския съюз, необходимо е Комисията, в рамките на прилагането на плана за икономическо възстановяване, да поеме незабавно водеща роля в многостранна инициатива за подкрепа на търговията. Тя също така трябва да съгласува всяка подобна инициатива с работата на Групата на Световната банка и други многостранни организации за развитие.
<SPEAKER ID="045" NAME="Ioan Mircea Paşcu" AFFILIATION="PSE">
(EN) Г-н председател, настоящата криза упражнява натиск върху международната политическа, военна, икономическа и финансова структура. Европейският съюз е централна част от тази структура. Той изглеждаше единственият начин за Европа да запази ролята си в двуполюсния свят. ЕС успешно се разшири, за да обедини континента след края на Студената война, а днес от него се очаква да съхрани предишните достижения и да продължи интеграцията, след като отново настъпят по-добри времена.
<P>
Това не е лесна задача, особено за настоящото председателство, но също и за бъдещите такива, които ще трябва да се справят с продължаващото институционално блокиране около Договора от Лисабон и прехода към нов Парламент и нова Комисия, успоредно с борбата срещу протекционистките тенденции, заплахите от повторно национализиране на общите политики и потенциалните международни кризи в съседство с нас.
<P>
Така ЕС е в критичен момент. Може да успее или да се провали. Нашият успех ще зависи от пълното разбиране, че солидарността е единственият начин, по който можем да посрещнем всички тези големи предизвикателства и да продължим одисеята си в световния бизнес.
<SPEAKER ID="046" NAME="Magor Imre Csibi" AFFILIATION="ALDE">
(RO) След парламентарните избори в Румъния политическите партии, представляващи опозицията, сега се намират в трудно положение. Всъщност партиите на власт се опитват да ги изолират и дори да ги изключат от местния политически и административен живот.
<P>
Подмяната на политическа основа и по време на настоящата икономическа криза на местните администратори, определящи политиките, свидетелства за безотговорност от страна на правителството. Това води до риск от забавяне на изпълнението на проекти, насочени по-специално към местните общности.
<P>
Демократичният кредит на доверие на настоящото правителство може да бъде поставен под съмнение в случая с двама съветници от местния общински съвет в Брашов - Vasile Bran и Iulian Mara - които са избрани от местните граждани, но не са назначени официално на постовете си вече осем месеца след местните избори. Изборът на Vasile Bran бе необосновано анулиран с решение на местния съвет, а Iulian Mara нямаше възможност да се закълне и да поеме службата си, тъй като решението, с което се утвърждава неговото назначение, бе обжалвано в административно производство от префектурата в област Брашов.
<P>
Като резултат от стремежа на представителите на властимащите да узурпират местни административни функции, без да зачитат волята на гражданите, законът бе нарушен и двамата съветници бяха заменени с двама други по преценка на мнозинството.
<P>
Смятам, че настоящото правителство трябва да си дава сметка, че спечелването на мнозинство не означава, че законът може да се пренебрегва. Подобни злоупотреби трябва да бъдат спирани и законът трябва да се прилага. Всъщност не бива гласовете на гражданите да бъдат анулирани от диктатурата на мнозинството.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Г-н председател, миналата седмица неофициална делегация от членове на Европейския парламент посети Палестина и Израел. Посетихме също и Ивицата Газа. Видяното там пробуди в мен огромно възмущение и силни чувства на симпатия към окупирания палестински народ. Възмущението, което аз изпитах, се споделя и от агенциите на ООН, работещи в този район.
<P>
Г-н председател, аз виждам само един начин да се излезе от това положение: необходимо е много бързо и безусловно да бъде създадена палестинска държава. През 1948 г., когато бе основана тяхната страна, евреите не поискаха съгласие от палестинците. Днес Израел не бива да издига пречки пред волята на палестинския народ. Повтарям: необходимо е да се окаже безусловна и неотложна подкрепа на една потисната нация и по този начин да се сложи край на този стар конфликт.
<P>
Смятам, че подобни мерки ще укрепят мира в целия свят, но преди всичко ние трябва да направим това просто защото палестинците заслужават своя собствена държава.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Г-н председател, изглежда в предложенията, които държавният секретар на САЩ отправи към Израел по време на своето посещение, е било включено и това да спрат изграждането и разширяването на населени места в Западния бряг, да отворят блокираните пътища и да прекратят строежа на стената и изгонването на палестинците от Източен Ерусалим, а във връзка с Газа - да разрешат внасянето на необходимите цимент и строителни материали за застрояване на частта за възстановяване.
<P>
Тези предложения са добри, но изглежда израелците са останали глухи за тях, защото макар да не разрешават такива материали да влизат в Газа, те без никакви колебания незаконно добиват три четвърти от материалите, доставяни на строителната индустрия в Израел, от Западния бряг, като по този начин безмилостно разрушават природната среда, а същевременно законните собственици на земята не получават никакви финансови обезщетения.
<P>
Време е Съединените щати и Европейският съюз да прекратят тази безнаказаност на Израел и да отидат по-далеч от думите и предложенията.
<P>
(Ръкопляскания)
<SPEAKER ID="049" NAME="Hans-Peter Martin" AFFILIATION="NI">
(DE) Г-н председател, бих искал да привлека вниманието върху нещо, което особено застрашава репутацията на Парламента: пенсионния фонд.
<P>
Според последните сведения от списание "Щерн" най-малко 76 германски членове на Европейския парламент са били членове на този фонд. Става дума обаче само за списъка на асоциацията, а не за самия фонд. Ето защо Ви призовавам, г-н Pöttering, в качеството Ви на председател на Парламента да изпратите пълния списък на членовете на този фонд до администрацията на долната камара на германския парламент, тъй като съгласно приложимото законодателство във Вашата родна държава неизбежно ще възникнат подозрения за сериозни измами, ако се установи, че са правени двойни плащания. По-нататък е необходимо да последват съответни разследвания, така че германските власти имат право да получат сведения във връзка с този въпрос от Вас.
<P>
По същия начин всички ние имаме право да научим какъв е дефицитът на този фонд. Тук нещо се премълчава и съществува риск спекулаторите отново да бъдат извадени от затрудненията с цената на много милиони за сметка на данъкоплатците в края на парламентарния мандат. Не можем да допуснем това да се случи!
<SPEAKER ID="050" NAME="Председател">
Бюрото на Парламента ще разгледа този въпрос по правно и политически издържан начин, можете да бъдете сигурен в това.
<SPEAKER ID="051" NAME="Tunne Kelam" AFFILIATION="PPE-DE">
(EN) Г-н председател, в последния си доклад Международната агенция за атомна енергия посочва, че Иран е произвел достатъчно нискообогатен уран, за да направи атомна бомба.
<P>
Скоростта, с която напредва Иран, е особено обезпокоителна. Според прогнози на Агенцията Техеран е увеличил 34 пъти броя на центрофугите за обогатяване на уран за по-малко от три години. През идните пет години обаче Иран възнамерява да добави 45 000 центрофуги към вече съществуващите 5 600. Това ще означава способност за индустриално производство на атомни оръжия. А също така означава и готови атомни бомби, като се имат предвид развиващият се ракетен капацитет и изстрелването на първия спътник на Ирак.
<P>
Това означава, че политиката за възпиране на Иран единствено чрез полу-убедителни санкции и дипломация е претърпяла неуспех. Тя само е осигурила на Техеран нужното време, за да приключи ядрената си програма.
<P>
Ето защо е крайно време да се откажем от фактическата политика на умиротворяване и да се съсредоточим върху общия отговор на ЕС на възможно ядрено изнудване или ултиматум на Ирак. Ако и тогава разчитаме единствено на преговори с премълчаване на проблемите, това ще означава политическа капитулация.
<SPEAKER ID="053" NAME="Hannes Swoboda" AFFILIATION="PSE">
(DE) Г-жо председател, ние ще разглеждаме - макар че за съжаление няма да разискваме по него - доклада на г-жа Kósáné Kovács за ромите. Бих искал да се възползвам от възможността да наблегна на този въпрос, като се има предвид изключително затрудненото положение в момента. В Унгария се случиха редица инциденти, но проблемът не се ограничава само в тази страна, където икономическата криза и социалните проблеми може би обясняват новото нарастване на нападенията срещу ромите. Това е нещо особено осъдително. Редица роми - включително роми от Австрия - се свързаха с мен и ме помолиха да поставя въпроса, тъй като ромската общност в Европа отново е обхваната от страх. Бих искал да призова и Комисията да следи много отблизо положението и да направи всичко по силите си, за да не допусне ромите - както и други малцинства, но сега говорим конкретно за ромите - отново да живеят в страх в Европа. В наши дни това не би трябвало това да се случва.
<SPEAKER ID="054" NAME="Marco Cappato" AFFILIATION="ALDE">
(IT) Г-жо председател, госпожи и господа, в Италия регулаторният орган за комуникациите, който е независима структура, издаде своята 43-та резолюция срещу държавния телевизионен орган за нарушаване на правата на италианските граждани да бъдат информирани за инициативите на радикалите - 43-тата си резолюция.
<P>
От последните избори насам - преди десет месеца - в Италия не са излъчвани предизборни дебати; тяхното предаване бе незаконно преустановено. Надзорният комитет по радио и телевизия към италианския парламент не заседава, а това също е противозаконно. Този проблем не се свързва само с г-н Берлускони, а с цяла една система на десницата, центъра и левицата, която нарушава гражданските и политически права на италианските граждани.
<P>
Утре г-н Pannella и аз ще трябва да оставим работата си и да отпътуваме за Италия, за да се опитаме да създадем форми за съпротива без насилие срещу тази нова форма на отрицание на демокрацията. Ще изпратим послание до всички наши колеги, за да обясним подробно естеството на тези нарушения и да поискаме вашата подкрепа и съдействие.
<SPEAKER ID="055" NAME="Bogusław Rogalski" AFFILIATION="UEN">
(PL) Г-жо председател, за пореден път се налага да се застъпя в Парламента за правата на националните малцинства в Литва, които безскрупулно се нарушават и престъпват от литовските власти и правна система.
<P>
Повече от 70 % от населението в областта около Вилнюс са поляци. Досега имената на улиците и градовете бяха изписвани на два езика, както е практиката в много страни от Европейския съюз с национални малцинства. Неотдавна Висшият административен съд на Литва реши, че поставянето на табели с имената на улиците на полски език успоредно с табелите на литовски език е незаконно и нареди те да бъдат премахнати. Местното правителство във Вилнюс изпълни това решение - табелите с имена на улиците на полски език в областта, в която по-голямата част от жителите принадлежат към полското малцинство, бяха премахнати.
<P>
Това е неприемливо в страна, която вече пет години е член на Европейския съюз. То свидетелства за краен национализъм, показва незачитане на правата на националните малцинства и представлява нарушение на основните принципи, върху които е изграден Европейският съюз.
<P>
Призовавам литовските органи да върнат табелите с имената на улиците и градовете на полски език в областите, в които повечето жители принадлежат към полското малцинство.
<SPEAKER ID="056" NAME="Georgios Toussas" AFFILIATION="GUE/NGL">
(EL) Г-жо председател, днес терористичното отношение към работниците с подкрепата на репресивни държавни механизми е стандартен подход в безправното пространство на труда. Съкратени са хиляди работници, а основните трудови и социални права на работниците са орязани, за да се вместят в Прокрустовото ложе.
<P>
Типичен пример е Обединеното кралство, където бе установено, че една частна компания събира информация за профсъюзната, социална и политическа активност на работниците и я продава на дружествата. В Гърция трудовите спорове за възстановяване на уволнените работници на работа бяха обявени за незаконни и оскърбителни.
<P>
Работниците очевидно са твърдо решени да отстояват правата си и възприеха като свой стандарт думите на 22-годишния работник Nikos Nikopoulos от откритото му писмо до прокурора към Върховния апелативен съд в Гърция, в което той казва, освен друго, и следното:
<P>
"За мен някои неща в този живот не могат да бъдат купувани или продавани. Предпочитам възнаграждението ми да бъде мое неотменимо право да изисквам благата, които произвеждам и които ми принадлежат. Моят непоколебим отказ да се поддам на изнудване или сплашване е причина да съм уволнен за втори път. Получих преки заплахи за моя живот и живота на семейството ми."
<P>
Това изявление действително илюстрира волята и посоката, в която са поели работниците.
<P>
(Председателят отнема думата на оратора)
<SPEAKER ID="057" NAME="Zsolt László Becsey" AFFILIATION="PPE-DE">
(HU) През последните дни и вероятно отчасти вследствие на кризата, общественото мнение в държавите-членки, присъединили се през последните пет години, реагира все по-остро на всички стъпки, които биха могли да поставят под въпрос или да дискредитират равния статут и еднаквите стандарти на тяхното членство в ЕС. Що се отнася до моя избирателен район, ние чухме по шведската телевизия, а после и по интернет, обвинения, че в село Harkakötöny начинът, по който се скубят гъските, представлява жестокост към животните - а всъщност и в района, и в посоченото населено място от години не се отглеждат гъски. Радвам се, че във връзка с това бе заведено дело за клевета. Подобни клеветнически твърдения бяха изказани наскоро срещу птицевъдите в моята страна във връзка с насилственото гушене на гъски. Тези изявления призоваваха за бойкот срещу виновниците, което доведе до икономически загуби. Интересно, че никакви подобни обвинения не бяха повдигнати срещу старите държави-членки. Това са действия, предизвикани от икономически интереси, но една друга, чисто политическа форма на клевета намира израз в твърденията за нападения на етническа основа срещу ромското населения в Унгария, които твърдения се представят като установени факти, въпреки че до днес за по-голямата част от тях не са представени доказателства, които да покажат, че подобни инциденти действително са се случвали. Отправям искане към Комисията да проследява внимателно подобни спорове и най-вече да не ги подхранва, тъй като подобни твърдения могат сериозно да дискредитират престижа на Европейския съюз в моята страна в предизборния период.
<SPEAKER ID="058" NAME="Thierry Cornillet" AFFILIATION="ALDE">
(FR) Г-жо председател, току-що се връщам от Киву, Демократична република Конго, където бях в качеството си на постоянен докладчик на Парламента по въпросите на хуманитарната помощ, и ми се искаше да ви предам едно оптимистично послание за решаване на проблема и завръщане на преместените лица по домовете им.
<P>
За съжаление, моят оптимизъм беше попарен от решението, взето от президента Ел Бешир във връзка с най-голямата хуманитарна криза - тази в Дарфур. Действително, правилно е да се предаде на правосъдието президентът Ел Бешир, тъй като всъщност става дума за борба срещу безнаказаността и е редно да се осигурява спазване на международните хуманитарни закони.
<P>
Президентът Ел Бешир обаче само утежни своето положение, приемайки решение, което е двойно необмислено: първо, защото прибавя още към обвиненията, вече повдигнати срещу него, и второ, защото само по себе то е достатъчно за образуване на дело пред Международния наказателен съд, тъй като последиците за Дарфур са изключително тежки в хуманитарен план.
<P>
Светът няма да забрави това, но само с думи няма да се постигне особено въздействие, г-жо председател. Давам си сметка, че сменихме темата, но трябва да прекрачим отвъд думите и да стигнем до делата.
<SPEAKER ID="059" NAME="Ewa Tomaszewska" AFFILIATION="UEN">
(PL) Г-жо председател, фактът, че гражданите на ЕС трябва да мигрират, за да си намерят работа, че те трябва да са мобилни, защото там, където живеят, работа няма, както и бедността на хората, които са безработни, често означава, че за децата се полагат по-малко грижи и че те понякога дори са пренебрегвани.
<P>
Нарастващата икономическа криза заплашва да доведе до съществено увеличаване на безработицата. В резултат на това може да се стигне до задълбочаване на проблема с децата на улицата. Тези деца нямат подходяща храна и здравни грижи, образованието им е прекъснато, а понякога и влизат в контакт с престъпни елементи. Във време на демографски срив това не само проваля възможностите за развитие на отделните деца, но също така представлява социална заплаха за следващото поколение. За нас е особено важно да се занимаем с този проблем.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Вчера беше Международният ден на жената. Отбелязахме го в момент, в който положението на жените, и по-специално на работещите жени, се влошава все повече, тъй като те продължават да страдат от неравенство и дискриминация.
<P>
Милиони жени и девойки днес трябва да се справят със съществено влошаване на условията им на живот и труд, жалки пенсии, съкращения, безработица, несигурна и ниско платена работа, а също широко разпространена бедност и социално изключване. Тези проблеми оказват особено сериозно въздействие върху жените работнички и пенсионерки, както и върху жените с увреждания, на които се отказва правото да имат права по толкова критични за достойния живот въпроси.
<P>
В резултат, освен че приветствам всички жени в Европейския съюз и по света, искам тук днес да призова към неотложни мерки и нови политики, благодарение на които жените да могат да се ползват от статута си на пълноправни граждани в труда, семейството, обществото и политиката.
<P>
Ние трябва да създадем условия за права за работещите жени, така че те да могат да бъдат майки и работнички, без да понасят загуби, и да могат да получават справедливо възнаграждение и пенсии, които да им дават възможност да живеят достойно.
<SPEAKER ID="061" NAME="Árpád Duka-Zólyomi" AFFILIATION="PPE-DE">
- (SK) За пореден път се сблъскваме с проблем, свързан със зачитането на правата на етническо малцинство именно в Словакия, и то по вина на министъра на образованието, който е член на крайно националистическата управляваща партия.
<P>
Той е издал решение, съгласно което училищата, където преподаването се води на езици на етническото малцинство, занапред могат да използват само учебници по история, които са точен превод на словашките учебници. От това следва, че история ще се преподава така, както диктува управляващата партия, а не на основата на фактите.
<P>
Това влиза в конфликт с практиката до днес, както и с правата на малцинствата, гарантирани на международно равнище. В ЕС всяка малцинствена общност има естественото право да учи своята собствена история. Унгарските учители и цялата унгарска общност в Словакия с право се чувстват оскърбени. Недопустимо е за една екстремистка партия постоянно да подлага на натиск малцинствата по този начин. Безотговорно е по време на глобална икономическа криза някой да изпитва нужда да провокира етническите малцинства. Подобно поведение в такива несигурни времена е игра с огъня.
<SPEAKER ID="062" NAME="Olle Schmidt" AFFILIATION="ALDE">
(SV) Г-жо председател, много хора също като мен са обезпокоени от нарастващия антисемитизъм в Европа. През изминалите събота и неделя в моя роден град Малмьо бе играна среща от турнира по тенис за Купата "Дейвис" между Швеция и Израел. Тази среща не бе обикновена. Тя се игра без зрители, тъй като местните политически управници сметнаха, че не могат да гарантират сигурност - една позиция, критикувана от много от нас. По повод на мача бяха проведени демонстрации, една от които особено агресивна. Без съмнение има основания да се критикува политиката на държавата Израел, но тази критика не бива да се превръща в омраза към евреите изобщо, или с други думи, в антисемитизъм.
<P>
Оцелелите от холокоста не бива да чуват възгласи "убийци, убийци" от хората в Европа, когато има митинги в подкрепа на държавата Израел. Като следствие от войната в Газа бяха отбелязани редица нападения, насочени срещу имущество и интереси на евреи, включително в моя роден град. Всички демократични сили трябва да заемат изключително ясна позиция по този въпрос. Европа има страшна история, която не бива никога да се повтори.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Г-жо председател, като човек, за когото идеалите, залегнали в основата на Европейския съюз, са нещо повече от лозунг, аз се радвам, че Европейският парламент ще осигури място за разискване във връзка с петдесетгодишнината от въстанието в Тибет.
<P>
В същото време съм изненадана и наскърбена от факта, че определената дата за разискването е 12 март. Бих искала да припомня на онези, които са го забравили, че тибетското въстание започна на 10 март. На този ден обаче Парламентът ще разглежда въпроси като изисквания за одобрение на типа по отношение на общата безопасност на моторните превозни средства и заплащане на такси от тежкотоварни автомобили.
<P>
Това са важни въпроси. Въпреки това хората и институциите, ангажирани с изискванията за одобрение на типа по отношение на тежкотоварните автомобили, няма да се засегнат, ако датата за тези разисквания бъде променена. Може би 10 март е някаква годишнина във връзка с този въпрос, за която аз не знам. Може би това е Световен ден на одобрението на типа по отношение на тежкотоварните автомобили или Ден на инспекторите за одобрение на типа.
<P>
Няма да бъде никак добре за Парламента, ако се окаже, че този избор на дата за разискването се дължи на желание да се намали неговата значимост.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Г-жо председател, предложението на Комисията за директива относно премахване на дискриминацията се сблъска със съпротивата на множество европейски граждани; в резултат те са в трудното положение да се съмняват във валидността на едно такова предложение, което засяга правото им да решават въпроси, за които Европейският съюз не е компетентен, в тяхната собствена страна.
<P>
Смятам, че с оглед на наближаването на европейските избори не бива да повдигаме подобни въпроси. Премахването на символите, отмяната на правото да решава за живота принадлежат на всяка държава. Във време, когато Европейският парламент премахва структури, посредством които неговите членове могат да се изразяват свободно, като например междупартийните групи, не можем да говорим за премахване на дискриминацията.
<SPEAKER ID="065" NAME="Chris Davies" AFFILIATION="ALDE">
(EN) Г-жо председател, преди един месец ние с Вас посетихме Газа за втори път тази година. Други минаха по нашите стъпки: Хавиер Солана отиде там, Тони Блеър най-накрая също направи посещение, председателят на Парламента също бе там, за да се увери лично в какви условия живеят палестинците сега.
<P>
Парламентът поиска вдигане на икономическата блокада, но тя до голяма степен продължава да съществува. Седмица след седмица колективното наказване на палестинците от израелците продължава. Ние говорим красиви думи, но те нямат особена стойност, когато Израел отказва да ги чуе. Г-жо заместник-председател, моля Ви да поискате от председателя да свика събрание на водачите на групи и на кабинета си, за да обсъдят как нашите думи могат да бъдат превърнати в дела. Моите избиратели непрекъснато ми задават един въпрос: "Вие имате споразумение за асоцииране с Израел. Как може ние да поддържаме едностранно тези отношения, а другата страна да пренебрегва нашите интереси и да се отнася с такова пренебрежение към думите ни?"
<SPEAKER ID="066" NAME="Председател">
Благодаря Ви, г-н Davies, ще предам Вашето искане.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Европейските ценности са особено важни за образователната система в Румъния. Предизборните речи на нашите колеги László Tőkés, Csaba Sógor и Iulius Winkler понякога губят връзка с действителността.
<P>
Румъния предлага на етническите малцинства широкоспектърно образование на техния майчин език. Бих искал да подчертая важната роля на държавния университет "Бабеш-Боляй" в Клуж-Напока за осигуряване на образование на унгарски. Многокултурната организационна система, въведена с Хартата на университета "Бабеш-Боляй" през 1995 г., осигурява пълно и независимо образование на румънски, унгарски и немски език, както и юдаистика на всички академични квалификационни равнища.
<P>
В университета "Бабеш-Боляй" могат да се видят редица табели и надписи на унгарски и на немски език. Днес седемнадесет факултета предлагат учебни програми на румънски и унгарски език, а 11 факултета предлагат курсове на румънски и немски език. Има и два факултета - Реформационна теология и Римокатолическа теология - в които програмите на обучение се преподават изключително на унгарски език.
<SPEAKER ID="068" NAME="Jelko Kacin" AFFILIATION="ALDE">
(SL) Горещо приветствам днешното решение на хърватското правителство да отговори по принцип положително на инициативата на Европейската комисия за медиация между Словения и Хърватия. За съжаление положителният отговор включва и ненужна допълнителна клауза, условие, което съществено намалява възможността за медиация.
<P>
Важно е обаче да работим заедно за създаване на условията, които ще позволят на медиацията да започне възможно най-скоро, тъй като това ще разведри политическата обстановка и в двете страни и ще даде възможност диалогът да се развива при по-добри условия. Трябва да продължим да насърчаваме процеса на разширяване на Европейския съюз и именно затова ни е необходим Договорът от Лисабон. Времето също има значение и затова се надявам, че скоро ще бъде изготвено рамково споразумение за медиация.
<SPEAKER ID="069" NAME="Jim Higgins" AFFILIATION="PPE-DE">
(GA) Г-жо председател, млекопроизводителите са в много затруднено положение. Цената на литър мляко падна до 22-24 цента и бе отбелязан внезапен спад в търсенето на млечни продукти в световен мащаб, особено в Азия и в Китай като резултат от скандала с меламина. В Ирландия има близо двадесет хиляди млекопроизводители и тридесет хиляди души, пряко заети в тази област. Отбеляза се също така 3 % ръст на производството само в Съединените щати, както и ръст на производството в Бразилия. Друг проблем е обменният курс между евро и лира стерлинга. Ясно е, че е необходимо да се осигури краткосрочна помощ на производителите, за да могат да оцелеят. Друго, което трябва да бъде направено, е да се въведе интервенционна схема, тъй като това бе много успешна мярка в миналото.
<SPEAKER ID="070" NAME="Филиз Хакъева Хюсменова" AFFILIATION="ALDE">
Благодаря, госпожо председател. Международният ден на жената е повод да си дадем сметка за политиката за равенство на половете. Много хора смятат, че тя е насочена само към жените в преследване на еднаква с мъжете трудова заетост, заплащане, свободно време.
<P>
И в икономическа криза подобни цели са актуални, но политиката за равенство следва да се обърне и към мъжете. Кризата влияе на пазара на труда, има предпоставки много от тях да останат без работа поради по-високото им заплащане, съкращенията във финансовия сектор и на трудоемки производства. Нараства вероятността мъжете да вземат по-голямо участие в семейния живот и така да се извърши проникване между стандартните социални роли. Доколко те са готови за това и обществените нагласи способстват подобна промяна е въпрос, на който предстои да се даде отговор.
<P>
Възможните решения са различни за държавите-членки, регионите и общностите. Затова пледирам за актуализиране на националните планове за равнопоставеност и гъвкави правила, които да отговарят в еднаква степен на нуждите на мъжете и на жените.
<SPEAKER ID="071" NAME="Iosif Matula" AFFILIATION="PPE-DE">
(RO) Според статистиката една четвърт от децата в Европейския съюз водят заседнал живот и се хранят нездравословно. Това води до повишен риск не само от високо кръвно налягане и диабет, но и от други заболявания.
<P>
През 2007 г. Европейският парламент прие доклада относно ролята на спорта в образованието. Всъщност той направи задължително въвеждането на най-малко три часа спорт седмично в образователните програми. Знаем, че физическото възпитание подготвя децата за здравословен начин на живот и ги учи на важни социални ценности, като самодисциплина, солидарност, отборен дух и честна игра.
<P>
Именно затова призовавам Европейската комисия да следи по-отблизо транспонирането в националното законодателство и спазването на задължителното изискване за минимум три часа физическо възпитание седмично в училищата, както и за увеличаването на броя на спортните зали и подобряването на основното им оборудване.
<SPEAKER ID="072" NAME="Marco Pannella" AFFILIATION="ALDE">
(IT) Г-жо председател, госпожи и господа, в едноименната книга на Албер Камю чумата е предизвестена по един безполезен начин от плъх, който излиза и умира в краката на хората. Ние не искаме да бъдем като ненужни плъхове, които идват да оповестят антидемократичната, агресивна и антиевропейска чума, която днес причинява нови катастрофи в Рим, Брюксел, Ерусалим и Париж.
<P>
Г-н Cappato вече ви каза защо утре ще оставим работата си тук, за да отпътуваме за една битка на активисти на европейската и демократична съпротива в нашата страна. Европейският парламент чества своята тридесетгодишнина. Ако се върнем 30 години назад, ще има доста неща, за които да сме обезпокоени. Но ние се борим с проблемите, а не се тревожим заради тях.
<SPEAKER ID="073" NAME="Zita Pleštinská" AFFILIATION="PPE-DE">
- (SK) В моето изказване бих искала да привлека вниманието на Европейския парламент към 15 март, който бе обявен за Международен ден на правата на потребителя по инициатива на организацията Потребителски интернационал. Този ден предлага прекрасна възможност да приближим ЕС до неговите граждани чрез политики, свързани със защитата на потребителите.
<P>
Като член на комисията по вътрешния пазар и защита на потребителите аз съм работила много по този въпрос. Радвам се на огромния интерес, засвидетелстван от младите хора, които активно се ангажират в различни дейности на потребителите. Например в международното състезание за млади потребители "Потребление за живот", организирано от словашката потребителска асоциация, всяка година се ангажират все повече и повече млади потребители с интересни разкази за техните първи опити на потребителски избор и решение.
<P>
Бих искала да насърча правителствата на държавите-членки на ЕС да укрепват и подкрепят организациите на потребители. Само силни, представителни и ефективни неправителствени организации могат да успеят да увеличат осведомеността на потребителите за техните права.
<SPEAKER ID="074" NAME="Marian Harkin" AFFILIATION="ALDE">
(EN) Г-жо председател, и аз искам да се присъединя към гласовете, които заклеймиха смъртоносното, ожесточено и страхливо нападение срещу базата на британската армия в Северна Ирландия, както и да поднеса своите искрени съболезнования на семействата на всички ранени и убити.
<P>
Конкретният въпрос, който бих искала да повдигна тази вечер, е следният: в сряда вечерта Комисията ще направи изявление за своята Зелена книга за здравните работници в Европа. Съгласно Зелената книга ключът към поддържане на достатъчен брой здравни работници е обучението, набирането и задържането на млади специалисти.
<P>
Положението в Ирландия обаче е точно обратното: броят на местата за студенти медицински сестри е намален с 16,5 %. В колежа "St Angela" в моя регион съкращението е с 25 % за медицински сестри с общ профил и с 40 % за медицински сестри за лица с ментални увреждания.
<P>
Комисията трябва да окаже натиск върху държавите-членки, така че всяка държава да поеме отговорността за обучение на собствените си здравни работници, а също така е необходимо и да имаме етично изискване да не наемаме здравни работници от развиващите се страни, нанасяйки по този начин вреди на техните и без това уязвими здравни системи.
<SPEAKER ID="075" NAME="Csaba Sógor" AFFILIATION="PPE-DE">
(HU) Аз вече няколко пъти говорих от името на традиционните национални малцинства. Някои от колегите ми ме обвиниха в национализъм. Странно е, че мнозинството често се опитва да прикрие своя страх и антималцинствената си нагласа с обвинения в национализъм или речи на омраза срещу малцинствата. Надявам се, че моите колеги няма да имат нищо против, ако сега говоря от името на едно религиозно малцинство. Румънската гръко-католическа църква бе забранена през епохата на комунизма. След 1990 г. тя бе възстановена и, подобно на други исторически съществували църкви, днес се опитва да си върне конфискуваните недвижими имоти. В Румъния е подготвен закон, който, ако бъде приет, в действителност ще отнеме имотите на църквата, които в момента тя е поискала да й бъдат върнати. От тази трибуна бих искал да обърна внимание на уродливостта на това положение, на начина, по който се потъпкват правата, и на този скрит опит за национализация. Недопустимо е държавата да се намесва по такъв пагубен начин в живота на църква.
<SPEAKER ID="076" NAME="Николай Младенов" AFFILIATION="PPE-DE">
Благодаря Ви, госпожо Председател. Повдигам един въпрос с дълбока болка. През последните две седмици чухме информация от Република Македония, където някои църковни власти заявиха желание да изровят гробовете на загиналите на територията на републиката български воини във всички войни през двайсети век. Българското обществено мнение, а съм сигурен и европейското обществено мнение, намират подобни изявления за абсолютно неприемливи. Никой няма правото да си играе с паметта на загиналите във войните и това, което трябва да направим, е да им отдадем чест и почит, и да спазваме основния европейски принцип да почитаме загиналите и да спазваме нашите най-добри традиции на толерантност, които имаме.
<P>
Призовавам Европейския парламент да обърне внимание на властите в Република Македония, че подобен тип изявления не трябва да остават без отговор от страна на властта, и да чуем ясно и категорично, че никой в Македония няма да изпълни подобен тип заплахи. Това би било нарушение на основни културни и национални правила за всяка една цивилизована държава.
<SPEAKER ID="077" NAME="Bruno Gollnisch" AFFILIATION="NI">
(FR) Г-жо председател, току-що научихме за невероятната присъда от шест години затвор за двама германски адвокати - Хорст Малер и Силвия Щолц.
<P>
Тази страшна присъда е мотивирана от факта, че те двамата изразяват гледни точки, които се различават от официалната версия по отношение на действителната ситуация в концентрационните лагери по време на Втората световна война.
<P>
Каквото и да мислим за техните мнения, изключително сериозен е фактът, че днес в Европейския съюз граждани - още повече адвокати - могат да получават такива присъди за това, че са оспорили исторически факт.
<P>
Изглежда, че в днешната, така наречена "демократична" Германия все още има съдии, които са готови да наложат цензура на свободата на словото със същото усърдие, както съдиите в Германия от времето на националсоциализма или комунизма.
<P>
За съжаление, същото става и в други държави от ЕС, включително във Франция. Това е нетърпимо и много сериозно.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Г-жо председател, днес не искам да повдигам въпрос от политически характер. Неотдавна един от моите избиратели, който е ентусиазиран поддръжник на стандартизацията, се свърза с мен по повод на стандартизирането на щепселните съединения в зарядните устройства за мобилни телефони.
<P>
Това е въпрос, който само изглежда незначителен. Вярвам, че ако се въведе регулиране в тази област, то ще бъде приветствано от всички, притежаващи мобилни телефони. От техническа гледна точка това е много просто. Такива решения доказаха, че са успешни, например в случая със стандартите за компактдискове - те могат да се използват във всички компютри. Може би е добре такива по-дребни въпроси също да се разглеждат, за да можем да помагаме на нашите граждани. Те очакват това от нас.
<SPEAKER ID="079" NAME="Председател">
Разискването приключи.
