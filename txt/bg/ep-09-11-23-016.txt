<CHAPTER ID="016">
Едноминутни изказвания по въпроси с политическа значимост (продължение) 
<SPEAKER ID="043" NAME="Председател">
Сега продължаваме с едноминутните изказвания по въпроси с политическа значимост.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Г-н председател, в условия на изменение на климата и глобално затопляне поне едно е ясно: трябва да намалим емисиите на газове с парников ефект и да пестим енергия. ЕС се опитва да даде пример в тази насока, понякога с повече, понякога с по-малко успех. Понякога има явни опити "заедно с водата да изхвърлим и бебето", както в случая с така наречената Директива за екологично проектиране.
<P>
В моя избирателен район има едно много успешно дружество, Austria Email AG, което произвежда електрически бойлери. Те са особено практични и полезни в Австрия, тъй като по-голямата част от нашата електроенергия идва от хидроелектрически мощности и следователно е във висока степен екологосъобразна.
<P>
Сега се оказва, че Директивата за екологично проектиране ще забрани тези бойлери в бъдеще и ще накара хората да използват вместо тях газови нагреватели или печки, което от моя гледна точка е безсмислено, тъй като те са много по-малко екологосъобразни от тези бойлери. Освен това 400 работни места в Австрия понастоящем са застрашени.
<P>
Не това се опитваме да постигнем. Това е отрицателно развитие. Ако искаме да опазваме околната среда, трябва да предприемаме мерки, които са основателни, полезни и най-вече подходящи. Въпреки това не трябва да рискуваме работни места заради продукт, който не изглежда целесъобразен.
<SPEAKER ID="045" NAME="Véronique De Keyser" AFFILIATION="S&amp;D">
(FR) Г-н председател, за нас "Euronews" е забележителен прозорец към света и е канал, който аз много харесвам, но често се удивявам от съдържанието на рекламите, които той излъчва.
<P>
Когато включих телевизора тази сутрин, видях реклама на Македония. И какво прочетох? "Данъчен рай за бизнеса, средна заплата от 370 евро, 10% данък върху доходите", и т.н.
<P>
Ако това е начинът, по който Македония смята да представя кандидатурата си за приемане в Европейския съюз, и ако питам хората в моя избирателен район: "Искате ли Македония да се присъедини към ЕС?" - уверявам ви, че така няма да се получи нищо. Във време, когато обсъждаме изнасянията на производства в рамките на Европа и борбата срещу социалния дъмпинг, може ли да си позволим такива реклами да са прозорец към социална Европа? Не смятам така.
<P>
Изненадах се също от една реклама на Иран; по време, когато там публично пребиваха осъдени с камъни, ние позволявахме да бъдат излъчвани реклами за тази ангелска страна.
<SPEAKER ID="046" NAME="Pat the Cope Gallagher" AFFILIATION="ALDE">
(EN) Г-н председател, научихме за наводненията в Ирландия през почивните дни и за значителните поражения, нанесени на много домове, предприятия, ферми, пътища и водоснабдителни съоръжения. Цената на възстановяването, макар и да е още рано да се прецени, може да е около 500 млн. евро. Същевременно изпълнението на подходящи мерки срещу подобен тип наводнения, за да не се повтарят повече, би могло да струва милиарди.
<P>
Изглежда, че фонд "Солидарност" на ЕС може да е прекалено ограничителен, за да се справим с тази ситуация. Въпреки това аз се надявам, че подобно искане може да бъде разгледано, но ако това не е така, предлагам да бъде разгледано благоприятно едно регионално искане за помощ, тъй като и северната, и западната, и южната част на страната са засегнати. Много хора в моя европейски избирателен район, който включва графствата Голуей, Мейо, Клеър, Лийтрим и Роскомън, както и в южна Ирландия, бяха засегнати от ужасното наводнение. Призовавам Комисията да ни окаже съдействие по прагматичен и неотложен начин.
<P>
(GA) Г-н председател, искам да изкажа благодарност за това, че ми дадохте възможността да повдигна този важен въпрос за наводненията в моята страна.
<SPEAKER ID="048" NAME="Ilda Figueiredo" AFFILIATION="GUE/NGL">
(PT) Равносметката след неотдавнашната трагедия, причинена от урагана Ида, преминал през Салвадор между 6 и 8 ноември, сочи около 200 души загинали и поне 18 изчезнали, 15 000 бездомни, 80 разрушени училища, унищожени селскостопански култури и основни инфраструктури, като улици, електрически мрежи, водоснабдяване, комуникации и здравни учреждения.
<P>
Като се има предвид, че Салвадор е една от най-силно засегнатите от икономически и социални трудности държави в Централна Америка, наложително е Европейският съюз да предложи мащабна подкрепа за борба със социалния хаос, причинен от това природно бедствие. Правителството на Салвадор смята, вземайки предвид уязвимостта на страната от такива природни катастрофи, че за възстановяване на разрушеното и за прилагане на план за възстановяване и намаляване на рисковете ще са нужни повече от 1 млрд. евро. По тази причина то търси отпускането на извънредни фондове и пренасочването на налични фондове от Европейския съюз.
<P>
Това е нашият призив, г-н председател. Искаме той да бъде предаден на Европейската комисия и на Съвета.
<SPEAKER ID="049" NAME="James Nicholson" AFFILIATION="ECR">
(EN) Г-н председател, сериозни проблеми относно "правото на собственост" продължават да причиняват стрес, финансови загуби и общи неприятности на много европейски граждани, които са инвестирали в недвижим имот в държави като Испания, България и Турция. Това се случва въпреки общите усилия на много членове на ЕП, работещи от името на техните избиратели, и въпреки продължителни проучвания на този проблем от Парламента, които, както знаем, достигнаха връхната си точка през март 2009 г. в намерилия добър прием доклад Auken.
<P>
Получих оплаквания от много избиратели относно проблеми, възникващи във връзка със сделки със собственост във всички тези държави. Безброй хора са се озовали в ситуации, в които тяхната собственост е конфискувана без компенсация вследствие на сложни закони за зони на регулация и политики за урбанизация.
<P>
Аз съм дълбоко загрижен, че ЕС не е предприел по-решителни действия по този проблем въпреки преобладаващия консенсус, че така се нарушават основни права на гражданите на Европейския съюз. Законността и моралността на тези практики в най-добрия случай е под въпрос, а в най-лошия разкрива корумпиран подход към урбанизационното развитие.
<SPEAKER ID="050" NAME="Nikolaos Salavrakos" AFFILIATION="EFD">
(EL) Г-н председател, позволете ми да споделя загрижеността на моите колеги относно несъответствието между доклада за напредъка на Турция във връзка с приемането й в Европейския съюз и статия, публикувана наскоро в "Уолстрийт Джърнъл Юръп", в която се посочва, че вицепрезидентът на Турция, в рамките на неотдавнашното си посещение в Иран, е потвърдил и одобрил вижданията на Иран, че ядрената програма на тази страна, по неговите думи, има само мирни и филантропски цели. Това несъответствие е много ясно и от факта, че цялостното поведение на Турция, като това от 8-9 ноември във връзка с посещението на президента на Судан в Истанбул, създава сериозен проблем. Като имаме предвид всичко това, бих бил благодарен, ако членовете на ЕП го вземат под внимание.
<SPEAKER ID="051" NAME="Andrew Henry William Brons" AFFILIATION="NI">
(EN) Г-н председател, Европейският съюз би искал да гледа на себе си като на демократичен съюз от 27 демократични държави, но трябва да видим каква е реалността. В Белгия само преди няколко години държавата предприе мерки, за да забрани една от големите политически партии. В Германия по същото време имаше неуспешни опити да се забрани партия на основание на инкриминиращи изказвания, направени от държавни служители. В Унгария опозиционни партии са атакувани физически от държавата, техните членове са арестувани и измъчвани. В Обединеното Кралство агресивна милиция, спонсорирана от партията на власт и от лидера на опозицията, извършва насилствени и, в някои случаи, въоръжени атаки срещу опонентите.
<P>
В почти всички държави от ЕС има ограничения на мирната свобода на словото. Наистина, Европейският съюз е на челни позиции, когато се опитва да законодателства срещу някои умонастроения - "фобии", както ги наричат.
<SPEAKER ID="052" NAME="Georgios Papanikolaou" AFFILIATION="PPE">
(EL) Г-н председател, предвид подновяването на преговорите относно споразумението за реадмисия на незаконни имигранти между Европейския съюз и Турция бих искал да кажа, че Турция трябва да поеме ангажимент, че ще сътрудничи за изкореняването на нелегалната имиграция. Ще напомня на Парламента, че досега 76,5% от задържанията на нелегални имигранти на границите на Европейския съюз са били извършени на границите на Гърция. Много добре знам, че когато са съдействали трети държави - за пример могат да послужат Италия, Либия, Испания и Мавритания - е имало осезаеми резултати. Затова трябва да отбележим напредък със споразуменията за реадмисия; Турция трябва да сътрудничи с Frontex, с гръцките органи и с органите на Европейския съюз.
<SPEAKER ID="053" NAME="Tunne Kelam" AFFILIATION="PPE">
(EN) Г-н председател, единствената международна мисия за наблюдение на изпълнението на споразуменията от август и септември м.г. между Русия и Грузия е тази на ЕС. Г-жа Аштън сега трябва да изясни напълно на руската страна, че тя без забавяне трябва да гарантира достъпа на мисията на ЕС до сепаратистките територии на Грузия.
<P>
Днес френският хеликоптероносач от тип "Мистрал" пристигна в Санкт Петербург. Да се продаде този модерен боен кораб на Русия е все едно да се награди Кремъл за навлизането му в Грузия миналата година. По думите на командира на руската флота с този кораб руската армия би могла да изпълни мисията си през август 2008 г. за 40 минути, вместо за 26 часа. В такъв случай президентът Саркози нямаше да има шанса да възпре г-н Путин да окупира грузинската столица.
<P>
Снабдяването на руската флота с най-новата технология на НАТО означава да се поеме отговорност за насърчаването на кремълските "ястреби" да изпълнят плановете си от септември миналата година.
<SPEAKER ID="054" NAME="Alan Kelly" AFFILIATION="S&amp;D">
(EN) Г-н председател, докато ние заседаваме тук, в Страсбург, половината население на град Корк в моя избирателен район Мюнстер е без вода в домовете си - и това се случва в 2009 година!
<P>
Университетският колеж Корк трябваше да затвори за цяла седмица, като много от студентите в моята Алма Матер практически са останали без подслон. Собственици на магазини, домакинства и земеделски стопани са изправени пред загуби от стотици милиони евро след най-пагубното наводнение, запомнено досега в Корк, Типърари, Лимерик и Голуей.
<P>
След опустошителните наводнения в централна Европа през 2002 г. ЕС създаде фонд "Солидарност", за да помага на държави-членки, пострадали вследствие на природни бедствия като това наводнение. Нашите колеги от североизточна Румъния са най-скорошните получатели на такава помощ. Правилата са, че при определени обстоятелства, когато има извънредни регионални бедствия, тази помощ може да бъде използвана.
<P>
Сега призовавам г-н председателя Барозу и г-н Самецки, член на Комисията, да разгледат благоприятно всяко искане за помощ от този фонд, получено от Ирландия. Призовавам правителството на Ирландия да се свърже спешно с Комисията, за да подаде такова искане. От жизнена важност е ЕС и Парламентът да протегнат ръка на различните общности в Ирландия, които са претърпели ужасяващи щети.
<SPEAKER ID="055" NAME="Csaba Sándor Tabajdi" AFFILIATION="S&amp;D">
(HU) В северната част на Унгария няколко десетки хиляди души прекосяват границата откъм Словакия, за да отидат на работа, а няколко хиляди души са се преместили и сега живеят в северната част на Унгария, в Rajka и в други села. Благодарение на отличната инфраструктура и на Шенгенското споразумение те работят в Словакия и живеят в Унгария. Това е прекрасен пример за предимствата на Европейския съюз.
<P>
Според проучвания словаците, живеещи в Унгария, се чувстват удобно в новата си среда, а местните органи сега обмислят осигуряването на словашкоезични училища и болници, защото двуезичието е важна ценност в Унгария, макар и да не става въпрос за унгарски граждани.
<P>
Напълно обратен процес протича в Словакия, където унгарската етническа общност живее от хиляда години, но бива жестоко дискриминирана по отношение на езикови права, като унгарският е превръщан във второразреден и подчинен на официалния език. Това е срам за целия Европейски съюз!
<SPEAKER ID="056" NAME="Sonia Alfano" AFFILIATION="ALDE">
(IT) Г-н председател, госпожи и господа, искам да насоча вниманието на Парламента към правилата за прехвърляне на предприятия, съдържащи се в Директива 2001/23/EО.
<P>
Говоря за това, защото италианското дружество Eutelia S.p.A., чиято дейност е в областта на телекомуникациите и информационните технологии, има за свои клиенти някои много важни предприятия, но и не само предприятия: например, то предлага услуги също на Италианската банка, на италианската Камара на депутатите и на италианския Сенат. Освен това участва в Шенгенския проект и борави с изключително поверителна информация.
<P>
През май 2009 г. Eutelia се освободи от своя ИТ клон, като го прехвърли на филиала си Agile, който разполага с фонд за заплати от едва 96 000 евро, с който трябва да плаща на своите 2 000 служители. Впоследствие, през октомври 2009 г., 1 192 души получиха известия за съкращение. Тези хора все още работят, независимо че са получили известия за съкращение, Освен това най-нелепото е, че това правило, за което преди малко споменах, налага специфични изисквания за предприемачество на лицата, които получават части от предприятията...
<P>
(Председателят отнема думата на оратора)
<SPEAKER ID="057" NAME="Cornelia Ernst" AFFILIATION="GUE/NGL">
(DE) Г-н председател, госпожи и господа, аз категорично отхвърлям мерките, предприети от Федерална Република Германия, за депортиране на роми и други малцинства в Косово. В скоро време годишно ще бъдат депортирани около 2 500 души. Тези мерки засягат 10 000 роми, но също египтяни и ашкали.
<P>
Много от тези хора са живели в Германия повече от десетилетие и са намерили там убежище от преместване, преследване и насилие. Започват депортирания и от Австрия, Белгия, Унгария и Франция. Аз съм против тези мерки, защото положението на малцинствата в Косово, особено на ромите, е непоносимо. Равнището на безработица в тази група е близо 100%, а и в Косово тези хора няма как да получат прилични жилища. Остава им да избират между лагера или замърсената с олово Митровица. Накрая, искам също да се обърна с призив към Германия, която носи историческа отговорност за жертвите на Втората световна война, включително роми и синти, които са били преследвани и систематично избивани. Някаква отговорност трябва да бъде поета и в този случай...
<P>
(Председателят отнема думата на оратора)
<SPEAKER ID="058" NAME="Nuno Melo" AFFILIATION="PPE">
(PT) Бих искал само да предупредя за опасността от заболяване, застрашаващо иглолистните дървета в Европейския съюз, а именно, от нематод по боровата дървесина, който произлиза от Америка. Той беше открит в региона Sétubal в Португалия и вече се е разпространил и в други области от Португалия и Испания. Единственият ефективен начин за борба със заболяването е да се отрежат или изгорят дърветата.
<P>
Струва си да се отбележи, че горите заемат повече от 38% от територията на Португалия и собствениците на горски земи наброяват 400 000. Те осигуряват 14% от БВП, формиран от промишлеността, 9% от заетостта в промишлеността и 12% от износа. В крайна сметка горите на Европейския съюз са в опасност, следователно такава намеса е нужна, за да бъде разработен план за неотложни действия за предотвратяване на разпространението на това заболяване, което засега е ограничено на Иберийския полуостров, из целия Европейски съюз.
<P>
Планът за неотложни действия следва да бъде подкрепен и с достатъчно големи фондове, за да може да се справи с този проблем, който вреди на много предприятия, като ги принуждава да затварят, и засяга много работници, като им отнема прехраната. Трябва да се предприемат някакви действия и отговорността за това е на целия Европейски съюз.
<SPEAKER ID="059" NAME="Romana Jordan Cizelj" AFFILIATION="PPE">
(SL) Преди всичко бих искала да възразя категорично срещу казаното от моя колега от Австрия по отношение на защитата на малцинствата в Словения. Словения действително има високи стандарти за защита на малцинствата и можем само да пожелаем словенските малцинства, живеещи в съседните страни, да имат подобни права.
<P>
Бих искала сега да привлека вниманието ви към друг въпрос. В нашата ера на информационни технологии информацията се разпространява сред хората много бързо. Колкото по-тревожна е една новина, толкова по-бързо се разпространява тя, респективно точността на информацията остава на заден план. В това отношение особен интерес представляват новините, които имат въздействие върху човешкото здраве и хранене.
<P>
През последните няколко седмици в Словения чрез електронната поща бяха разпространени съвършено неверни новини във връзка с Codex Alimentarius. Това, което ние, членовете на Европейския парламент, можем да направим в такива ситуации, е да се обърнем към Европейската комисия и после да чакаме няколко седмици за експертен отговор. Но трябва да можем да вземаме незабавни мерки, защото щетите се нанасят изключително бързо.
<P>
Поради тази причина предлагам Европейската комисия да обмисли създаването на онлайн информационен портал, чрез който всеки гражданин, който иска да се свърже направо с Комисията, да може да получи отговор в срок не повече от три дни.
<SPEAKER ID="060" NAME="Ioan Enciu" AFFILIATION="S&amp;D">
(RO) Влизането в сила на Договора от Лисабон и приемането на Стокхолмската програма определено ще имат благотворен ефект върху жителите на Европа в новата област на свобода, сигурност и правосъдие.
<P>
Доколкото са засегнати нелегалната миграция и трансграничната престъпност, прогнозите за следващите години показват, че напливът от имигранти ще нарасне, включително и по източните граници на Европейския съюз. По-специално имам предвид Република Молдова. В зората на политическите промени, които се осъществиха там, тази държава ясно изрази желанието си да се интегрира в Европейския съюз, но в момента е в уязвима икономическа позиция. Освен това разполага с ограничени възможности да се бори с миграцията и престъпността по границите си. С цел укрепване на външните си граници и създаване на зона на сигурност Европейският съюз трябва да предостави на Република Молдова значителна икономическа помощ, за да бъде увеличена способността й да предприема действия.
<P>
Европейският съюз трябва незабавно да предложи споразумение за асоцииране, като определи ясен график за бъдещето присъединяване на тази държава към ЕС. Това ще улесни значително интеграцията, а успехът на това сътрудничество ще може да послужи като модел за други съседни на ЕС държави.
<SPEAKER ID="061" NAME="Seán Kelly" AFFILIATION="PPE">
(GA) Г-н председател, благодаря ви, че ми давате възможност да кажа няколко думи за необичайно голямото наводнение в Ирландия през уикенда.
<P>
Мои колеги вече говориха за безпрецедентното наводнение в Ирландия през уикенда. Самият аз посетих някои от засегнатите места в моя избирателен район: градове като Клонмел, Киларни, Бандън и, разбира се, Корк, който ще е без вода още поне една седмица. Университетският колеж Корк също затвори врати вследствие на невижданото наводнение - може би като резултат от изменението на климата, за което толкова често става дума тук, в Парламента.
<P>
Необходимо е да бъдат направени две неща. Първо, ирландското правителство трябва да се погрижи местните органи да приложат Директивата за наводненията на ЕС. Това е от първостепенно значение и трябва да бъде направено. Второ, правителството на Ирландия следва да се обърне към Европейския съюз за отпускане на средства от фонд "Солидарност" на Европейския съюз, за да може да бъде оказана неотложна помощ на най-нуждаещите се хора, както беше правено преди за държави като Германия, Франция, Чехия и Австрия.
<SPEAKER ID="063" NAME="Zoran Thaler" AFFILIATION="S&amp;D">
(EN) Г-н председател, двама младежи от Азербайджан - активисти и блогъри, Емин Абдулаев и Аднан Хаджизаде, бяха осъдени съответно на две и половина и на две години затвор след несправедлив съдебен процес. Обвиненията срещу тях бяха скалъпени и те бяха хвърлени в затвора само защото упражняваха своите права на свобода на словото и свобода на сдруженията.
<P>
Азербайджанските власти трябва да освободят незабавно и безусловно осъдените заради социален протест Аднан Хаджизаде и Емин Абдулаев. Съветът, Комисията и държавите-членки на Европейския съюз трябва да повдигнат въпроса за демокрацията и правата на човека пред правителството на Азербайджан. Трябва да бъде напомнено, че демократизацията е една от целите на Източното партньорство, а Азербайджан е част от тази инициатива. Азербайджан трябва да спазва задълженията си като член на Съвета на Европа и партньор на Европейския съюз.
<SPEAKER ID="064" NAME="Georgios Toussas" AFFILIATION="GUE/NGL">
(EL) Г-н председател, империалистическата политика за подкрепа на Израел от САЩ и НАТО и подобряването като цяло на взаимоотношенията и проблемите в рамките на Споразумението за асоцииране ЕС-Израел засилват агресията и непреклонността на Израел спрямо палестинския народ. Според статистиките тази година е най-кървавата за палестинския народ. Общо 1 443 палестинци бяха убити само по време на военната операция "Разтопено олово" на израелската армия, 9 600 палестинци са задържани противозаконно в израелски затвори без съдебни процеси, стената на срама е дълга 450 километра, като се планира да бъде удължена до 750 километра, а в Западния бряг и в Източен Йерусалим са разрушавани къщи и инфраструктури. Ние изразяваме нашата солидарност с палестинския народ и призоваваме за незабавно, справедливо и осъществимо решение за него: създаване на независима палестинска държава в границите от 1967 г. със столица в Източен Йерусалим, която ще има суверенна власт над територията и границите си и ще се погрижи за завръщането на бежанци и връщането на всички арабски територии, окупирани от Израел от 1967 г. насам.
<SPEAKER ID="065" NAME="Kinga Göncz" AFFILIATION="S&amp;D">
(HU) Бих искала да насоча вниманието ви към въпроса, повдигнат от г-жа Cornelia Ernst. Става дума за подновяването на преговорите и подписването на споразумения за реадмисия, за процеса на презаселване на лицата, които са били преместени или принудени да бягат през войната в Югославия. Този процес е бил започнат както доброволно, така и под принуда, като засяга предимно малцинствата в Косово, най-вече ромите, които са в много трудно положение в резултат на процеса.
<P>
Мисля, че е изключително важно да вземем предвид препоръките на международни организации, когато става въпрос за изпълнение на тези споразумения за реадмисия. Знаем, че Косово не разполага с никаква социална и икономическа инфраструктура, за да може да се грижи за тези хора. Положението там е наистина плачевно. Считам, че Европейският парламент трябва да предприеме нещо във връзка с този въпрос.
<SPEAKER ID="066" NAME="Evelyn Regner" AFFILIATION="S&amp;D">
(DE) Г-н председател, миналия четвъртък до обществеността достигнаха новини за немислимите, чудовищни убийства в Перу. Според съобщения на информационните агенции в продължение на години банда е обезглавявала жертвите си и е отделяла телесните им мазнини, които впоследствие е продавала за 10 000 евро на литър на европейски козметични компании. Достоверни ли са тези съобщения?
<P>
Във всеки случай това са невъобразимо отвратителни убийства. След като сме получили тези ужасяващи сведения, сега наше задължение е да проверим тяхната достоверност. Факт е, че ние, европейците, трябва да стигнем до дъното на тази история, за да можем да изключим възможността, както се твърди в съобщенията, европейски фармацевтични или козметични компании по някакъв начин да са замесени в тези страшни убийства.
<SPEAKER ID="067" NAME="Председател">
С това едноминутните изказвания приключват.
<P>
Имаше значително повече изказвания от обикновено, повече от 40, заради времето, с което разполагахме. Когато е възможно, ще даваме повече възможности за изказване, отколкото са предвидени в Правилника за дейността, който разрешава до 30 изказвания.
