<CHAPTER ID="004">
Борба срещу сексуалната експлоатация на деца и детската порнография (разискване) 
<SPEAKER ID="008" NAME="Председател">
Следващата точка e докладът на г-жа Angelilli - от името на Комисията по граждански свободи, правосъдие и вътрешни работи, съдържащ предложение за препоръка на Европейския парламент до Съвета относно борбата срещу сексуалната експлоатация на деца и детската порнография.
<SPEAKER ID="009" NAME="Roberta Angelilli" LANGUAGE="IT">
Гн Председател, госпожи и господа, бих желала да започна, като благодаря на моите колеги за отличното сътрудничество, което, според мен, ни даде възможност да изготвим един много удовлетворителен текст. Благодарна съм и на всички неправителствени организации и институции, които внимателно следяха работата ни. С техните ценни предложения докладът стана по-добър.
<P>
В началото имахме две главни цели, първата от които беше да се провери внимателно в каква степен се прилага рамковото решение от 2003 г. в 27-те държави-членки, а втората - да се предложат необходимите подобрения. Истината е, че рамковото решение следва да се осъвремени, за да се повиши равнището на закрила на малолетните и непълнолетните лица, като се има предвид нарастването на новите и тревожни случаи на експлоатация, свързани с новите технологии.
<P>
Първият от определените приоритети е борбата срещу секстуризма, който се увеличава обезпокоително, отчасти поради по-ниските пътни разходи. От тази гледна точка трябва да се подобри екстратериториалното сътрудничество и да се изиска от държавите-членки да се въздържат от прилагането на принципа на двойна наказуемост при престъпления, свързани с експлоатацията и злоупотребата с деца.
<P>
На второ място, сприятеляването с цел сексуална злоупотреба, тоест психологическата манипулация в онлайн среда с цел привличане на деца за сексуални цели, би трябвало да се счита за престъпление във всички държави-членки.
<P>
На трето място, да се задължат държавите-членки да обменят съдържащата се в досиетата за съдимост информация относно присъди за сексуални злоупотреби. Тук целта е категорично да се елиминира възможността за достъп на извършителите на сексуални престъпления до работни места, при които има контакт с деца.
<P>
Сред предложенията, които трябва да бъдат реализирани възможно най-бързо, е въвеждането в действие на система за бързо предупреждение за случаи на изчезнали деца. Тази система е вече изпитана и въведена, макар и само от малък брой държави-членки и то единствено с изпитателна цел, но дава отлични резултати. Следователно, необходимо е да я внедрим във всичките 27 държави-членки. Всъщност, заслужава си да си припомним, че всяка година в Европа изчезват безследно хиляди и хиляди деца.
<P>
Бих искала да изтъкна още един аспект: като цяло националните законодателни органи следва да се ангажират с подобряване на закрилата на децата жертви на насилие по време на разследването, както и преди и след съдебни дела с тяхно участие. Така ще се предотврати превръщането на децата в двойни жертви - първо в жертви на насилие, а впоследствие в жертви на медиите или на правонарушения.
<P>
Накрая, подчертахме необходимостта от спешно криминализиране на принудителните бракове, повечето от които касаят деца.
<P>
В заключение, г-н Председател, считам че е важно всички държави-членки да бъдат приканени да ратифицират във възможно най-кратки срокове последната Конвенция на Съвета на Европа за закрила на децата срещу сексуална експлоатация и сексуално насилие. Това е конвенцията от м. октомври 2007 г. - реперът, представляващ най-новаторският и актуален документ за закрила на децата.
<SPEAKER ID="010" NAME="Jacques Barrot" LANGUAGE="FR">
Г-н Председател, госпожи и господа, бих искал първо да благодаря сърдечно на г-жа Angelilli за забележителния й доклад. Бих желал също така да й благодаря за начина, по който работи с Комисията по тази много деликатна и чувствителна тема, по която убежденията ни са непоколебими.
<P>
Децата са уязвими и имат право на закрила, за да се осигури хармоничното им развитие. Сексуалното насилие и различните видове експлоатация, особено детската порнография, са будещи презрение престъпления с дълбоки, дълготрайни последици за подрастващите жертви.
<P>
Това е ужасно явление, чиито мащаби са неизвестни. Според някои източници между 10 и 20 % от децата в Европа са пострадали от някакъв вид сексуално посегателство по време на детството си.
<P>
Европейският съюз се е въоръжил със законодателство по този въпрос. Рамковото решение от 2004 г. въвежда минимално равнище на хармонизация на националните законодателства относно инкриминирането и компетентността. Въпреки непълната информация, Комисията стигна до заключението в доклад от 2007 г., че като цяло рамковото решение е приложено по удовлетворителен начин. Това обаче не е достатъчно.
<P>
Развитието на интернет спомага за разпространението на нови заплахи за нашите деца. Детската порнография е една от тях. Съществуват и други, като привличането на деца за сексуални цели, за което спомена г-жа Angelilli. Секстуризмът в трети страни, свързан със злоупотреба с деца, е реалност, като не е неизвестна практиката злоупотребите да се извършват от лица, осъждани в други държави-членки.
<P>
Държавите-членки не са удовлетворени. В края на 2007 г. те постигнаха договореност със Съвета на Европа за конвенция, която да въведе много висок стандарт за защита. Двадесет от 27-те държави-членки подписаха тази конвенция през първата й година.
<P>
Въпреки казаното, Парламентът все още не е удовлетворен, като за това свидетелства и докладът на г-жа Angelilli. Парламентът настоява за по-добро прилагане и по-специално за съществено усъвършенстване на европейската рамка чрез набор от елементи за засилване на борбата срещу тези престъпления.
<P>
Трябва да кажа, че и аз не съм удовлетворен. Съобщих за преразглеждане на съществуващото законодателство по този въпрос и ще внеса предложение, което да се приеме от членовете на Комисията през м. март. Искам да внеса един амбициозен текст, който да урежда не само правоприлагането, но и защитата на жертвите и превенцията.
<P>
Съдържащите се в доклада идеи ще ни помогнат да осъществим това предложение. По-голямата част от съдържанието на доклада би трябвало да намери място в новото рамково решение, но ако това се окаже невъзможно поради технически или юридически причини, ще се постараем да открием най-подходящите инструменти за реализирането на предложенията, които не се включени в рамковото решение. Ще проверим дали има възможност за политически инициативи и по-специално за използването на диалог с трети страни, или дори за обезпечаването ни с финансови инструменти, какъвто е случаят със съществуващите програми.
<P>
Ето, г-н Председател, госпожи и господа, аз с удоволствие отбелязвам желанието на Парламента да премине към приемането на механизми за предупреждение за случаи на отвлечени деца във всяка държава-членка. Трябва да кажа, че на последната среща на министрите на вътрешните работи и на правосъдието много настоятелно привеждах доводи за това, че е необходимо да се осигури система за предупреждение за случаи на отвлечени деца във всяка от държавите-членки. За да са максимално ефективни, тези системи, разбира се, би трябвало да са свързани помежду си.
<P>
Бих желал отново да благодаря на Европейския парламент за непоколебимата му ангажираност. Благодаря и на г-жа Angelilli, която ни предостави един висококачествен доклад.
<SPEAKER ID="011" NAME="Lissy Gröner" LANGUAGE="DE">
Г-н Председател, госпожи и господа, съществува спешна необходимост от новото предложение, внесено от Комисията. Членовете на Комисията по правата на жените и равенството между половете имат конкретни въпроси и идеи, свързани с предложението. Крайно необходимо е да напуснем пределите на програмата Daphne и да въведем законодателни инициативи в областта на детската порнография. Разбира се, това е задължение и на потребителите, но държавите трябва да предприемат действия. Считам например, че Европол е важен инструмент, който, в съчетание с една ефективна мрежа от експерти и специално звено, чийто състав е обучен по много конкретни въпроси, може да се използва за борба против детската порнография и проституция. Трябва да решим и въпроса за екстратериториалността, като приложим общ европейски поход.
<P>
Необходима ни е повече справочна информация под формата на конкретни проучвания за социалното положение на жертвите, тъй като често членове на семействата на самите деца са отговорни за злоупотребата с тях и за включването им в мрежата. Важно е да постигнем определен напредък в тази област.
<P>
Надявам се, че Комисията е готова да работи в тясно сътрудничество с Комисията по правата на жените и равенството между половете, за да можем да решим тези въпроси заедно.
<SPEAKER ID="012" NAME="Edit Bauer" LANGUAGE="EN">
Гн Председател, в доклада на Европол от 2006 г. за организираната престъпност се посочва, че предимствата, които интернет предлага чрез информационните и комуникационните технологии са изключително изгодни за организираната престъпност. Няма съмнение, че в това отношение децата са най-уязвимата група. Според експертите около 90 % от подрастващите на възраст между 12 и 17 години общуват чрез чат-стаи и форуми в интернет. Освен мрежи за съученици и за игри, те използват и такива с "неизвестни потребители" чрез чат-стаи на уебсайтове, които са съвършените точки за контакт за педофили, използващи фалшива самоличност, за да примамват потенциални жертви.
<P>
Според Internet Watch Foundation (Фондация за наблюдение на интернет), която е обработила над 30 000 сигнала през 2006 г., 91 % от жертвите са били на възраст под 12 години. Осемдесет процента са били от женски пол, а общият брой на домейните за злоупотреби с деца е бил над 3 000. Нещо повече, хостингът на 55 % от всички домейни за злоупотреби с деца се е извършвал в Съединените американски щати, на 28 % - в Русия и само на 8 % - в Европа. Би било целесъобразно в дневния ред на една среща между Европейския съюз и САЩ да се включи темата за сътрудничество в областта на деактивирането на уебсайтове за злоупотреба с деца.
<P>
Свидетели сме на това, че съществува добре организирана международна мрежа от педофили и организирани престъпници, свързани със секс индустрията, както беше посочено от г-жа Angelilli. От друга страна, международното сътрудничество на правоприлагащите органи е ограничено. Почти невероятно е, че осем страни все още не са ратифицирали Факултативния протокол към Конвенцията на ООН за правата на детето относно търговията с деца, детската проституция и детската порнография, а четири - Протокола от Палермо, който е основният документ за международно сътрудничество в борбата срещу трафика на хора. Малко под половината от държавите-членки все още не са ратифицирали Конвенцията на Съвета на Европа за престъпленията в кибернетичното пространство.
<P>
В тази област все още предстои много работа. Следователно време е да се изпрати силно и ясно послание към Съвета за изменение на рамковото решение на Съвета относно борбата срещу сексуалната експлоатация на деца и детската порнография.
<SPEAKER ID="013" NAME="Inger Segelström" LANGUAGE="SV">
Г-н Председател, Комисар Barrot, госпожи и господа, първо бих искала да благодаря на гжа Angelilli и на всички други за съзидателното им сътрудничество. Уверена съм, че си спомняте колко малко беше направено в началото на мандата на настоящия Парламент, но преди година със стратегията за децата беше преодоляно затруднението по въпроса за правата на децата. Решението, което трябва да вземем тук сега, е свързано с правото на детето да не бъде обект на сексуална злоупотреба и с борбата с детската порнография.
<P>
Естествено, много се радвам, че успях да постигна приемането на трите предложения от Комисията по граждански свободи, правосъдие и вътрешни работи, които, надявам се, ще останат след гласуването днес. Първото предложение е дадено дете да се класифицира като такова, докато навърши 18 години. Много е важно да можем да защитим подрастващите - както момичетата, така и момчетата - срещу сексуални престъпления, сексуална злоупотреба и сексуална експлоатация в целия Европейски съюз.
<P>
Второто предложение е да се защитят децата срещу секстуризма с деца, като всички държави-членки инкриминират сексуалните престъпления както в рамките на Европейския съюз, така и извън него. Това означава, че онези, които извършат престъпления, никога повече няма да могат да бъдат секстуристи и да експлоатират най-бедните и малки деца и млади хора в други страни, защото ще ги очаква наказателно преследване и санкциониране, когато се завърнат в дома си, независимо от това в коя част на Европейския съюз се намира той.
<P>
Третото предложение е сега да се заемем сериозно с интернет и заедно с най-големите кредитни компании да разработим техническите средства - с помощта на банките и обменните бюра, на доставчиците на интернет услуги и на компаниите, поддържащи търсачки, и разбира се, на туристическата индустрия - за закриване на системите за разплащане, когато се извършва плащане за сексуални престъпления и нарушения или за сексуална експлоатация на деца и младежи. Същите възгледи откриваме навсякъде, където хората полагат усилия за закриване на уебсайтове, а именно, че децата са по-важни от поверителността и че трябва да се сигнализира за случаите на злоупотреба с деца и младежи.
<P>
Сега, при наличието на този доклад можем да си отдъхнем удовлетворени от факта, че тук в Парламента предприехме първата стъпка по отношение на правата на децата и когато бъде приет новият Договор от Лисабон, правата на децата също ще бъдат правно основание и цел в рамките на Европейския съюз и че не е рано за това. Благодаря ви.
<SPEAKER ID="014" NAME="Alexander Alvaro" LANGUAGE="DE">
Г-н Председател, г-н Заместник-председател на Комисията, бих желал да благодаря на докладчика за положените усилия и за инициативата й във връзка с този доклад. Защитата на децата, когато ползват интернет, и борбата срещу детската порнография са два от най-неотложните проблеми, с които трябва да се справим. За мен е много важно да се гарантира, че това рамково решение относно борбата срещу сексуалната експлоатация на деца и детската порнография ще осигури по-висока степен на закрила. Злоупотребата с деца чрез интернет може да се преодолее чрез съвместна инициатива на европейско равнище, защото интернет не се влияе от националните граници.
<P>
Има три елемента в доклада, които, според мен, трябва да бъдат подобрени. Първо, трябва да се поддържа баланс между сигурността на децата и защитата на данните. Трябва да вземем предвид не само личните данни на децата, но и личните данни на хората и информацията, касаещи целта да се осигури закрила на децата. Наред с инкриминирането на деянията на потребителите и доставчиците на детска порнография в интернет, трябва на първо място да установим и самоличността на хората, които стоят зад тези ужасни деяния и да ги арестуваме. С този вид злоупотреба можем да се преборим успешно единствено като атакуваме корените й. Наша цел трябва да бъдат и хората, които осигуряват достъп на други до тези услуги, до тези потресаващи престъпни дейности и които печелят от тях.
<P>
Наред с криминализирането на извършителите на престъпните деяния, както е описано в доклада на гжа Angelilli, трябва да повишаваме и осведомеността на хората, които се грижат за децата и да им разясняваме рисковете, свързани с използването на интернет. Трябва да насочим усилията си към разработката на нови технологични методи и утвърждаване на принципа на зачитане на личния живот още във фазата на проектиране на продукта. В допълнение, следва да насърчаваме обмена на информация и на опит между отделните органи в държавите-членки. Органите за защита на данните в държавите-членки могат да играят ролята на важни посредници в това отношение. Само с всеобхватен подход ще постигнем успех.
<P>
Аз обаче не одобрявам превръщането на доставчиците на интернет услуги в допълнение към правоприлагащите агенции. Много по-добро решение е въвеждането на споразумения, които дават възможност на доставчиците на интернет услуги доброволно да си сътрудничат с правоприлагащите агенции, каквато практика вече съществува.
<P>
Детската порнография във всичките й прояви е нито повече, нито по-малко от престъпление срещу човечеството. Трябва да вложим всички усилия в борбата срещу нея. Трябва да се погрижим държавите-членки да си сътрудничат с нас и всички ние в Парламента да се движим в една и съща посока. На тази основа членовете на групата на Алианса на либералите и демократите за Европа ще подкрепят доклада на г-жа Angelilli.
<SPEAKER ID="015" NAME="Bogusław Rogalski" LANGUAGE="PL">
Г-н Председател, въпреки че в правните системи на държавите-членки се предвиждат санкции срещу сексуалната експлоатация на деца и детската порнография, продължава да съществува необходимост да се повиши равнището на защита на нашите деца.
<P>
Следва да се подчертае, че децата, които използват нови технологии и по-специално интернет, са изложени на риска да влязат в контакт с потенциални извършители на сексуални престъпления. Във връзка със съществуващата опасност трябва да се отправи призив към държавите-членки да блокират достъпа до уебсайтове, които съдържат детска порнография. Това трябва да бъде правно обвързващо задължение.
<P>
Съществува и неотложна нужда да се проведе общоевропейска кампания, за да се осведомят родителите и юношите за опасностите от детската порнография в интернет. Подкрепата на жертвите на този осъдителен бизнес и на техните семейства е също важен въпрос. Те често остават без помощ. Наше задължение е да предоставим възможно най-добрата закрила на нашите деца.
<SPEAKER ID="016" NAME="Jean Lambert" LANGUAGE="EN">
Г-н Председател, бих искала да благодаря на гжа Angelilli за доклада. Присъединявам се към казаното от гжа Bauer във връзка с предприемането на действия от собствените ни държави-членки по подписването и ратифицирането на някои от конвенциите и протоколите, каквито липсват в момента. Ако търсим обща рамка и общ подход, това са много ключови отправни точки, които ще ни помогнат и да изпратим сигнал от страна на държавите-членки, че и те са обезпокоени от тези проблеми. Мисля, че това е едно от главните неща, които те трябва да направят и че би било интересно да се разбере защо всъщност определени държави-членки все още не са подписали съответните конвенции и протоколи.
<P>
Ние приветстваме голяма част от доклада, свързана с основания на правата подход, който бих искала да ни отведе по-нататък и по-далеч от схващането, че става въпрос само за наказателно съдопроизводство. Всъщност става въпрос за правата и закрилата на децата и на младите хора. Ясните мерки са ни необходими, за да подкрепим децата, които са били жертви - било то чрез съдебно производство, при което очевидно основният въпрос е да се установи истината, но не така, че след това децата да са по-травматизирани, отколкото са били в началото на процеса, или чрез колективната работа по определяне на самоличността на децата.
<P>
Защитата обаче трябва да включва и самите деца. Трябва да насърчаваме интернет грамотността сред децата, както и собственото им разбиране за това какви са опасностите и какво трябва да търсят, за да могат и те да играят активна роля за подпомагане на борбата срещу тези престъпления.
<P>
Възнамеряваме да подкрепим някои от измененията тази сутрин, по-специално в случаите, където считаме, че има определени принципи, в които се намесваме на свой собствен риск - като този за двойната наказуемост и за поверителността при някои професии - и един-два други, за които смятаме, че може би е необходимо допълнително дефиниране на понятията. Като цяло обаче определено подкрепяме този доклад и с нетърпение очакваме по-нататъшния му напредък.
<SPEAKER ID="017" NAME="Eva-Britt Svensson">
от името на групата GUE/NGL. - (SV) Този доклад се подкрепя от Конфедеративна група на Европейската обединена левица - Северна зелена левица. Сексуалната експлоатация на деца и детската порнография са предизвикващи отвращение престъпления, за чието предотвратяване е необходимо международно сътрудничество. Децата се насилват, като биват принуждавани да позират в сексуални сцени, биват фотографирани или заснемани на филми и показвани по интернет. Тези филми и снимки могат да се видят по целия свят и именно затова е необходимо засилено международно сътрудничество - за да се спре това насилие. Знаем, че има определена връзка между търговията с роби за сексуални цели и сексуалната експлоатация на деца. По приблизителна оценка на Организацията на обединените нации 85 % от жертвите на търговията с роби за сексуални цели са деца на възраст под 18 години.
<P>
Не знаем колко деца се купуват и продават като стока, за да бъдат подложени на сексуална експлоатация, но със сигурност знаем, че са много и че всяко пострадало дете е могло да бъде предпазено. Светът на възрастните трябва да поеме отговорността за защитата на децата ни срещу едно от най-тежките престъпления, на които може да бъде обект едно дете.
<P>
Когато участваме в тези разисквания, не бива да забравяме, че много от престъпленията срещу деца се извършват в рамките на семейството или в рамките на кръга от приятели на семейството и поради тази причина е важно обществото да се погрижи децата да имат контакти с други пълнолетни лица, за да има някой, към когото да се обърнат за помощ.
<P>
Всички видове сексуална злоупотреба с деца са престъпни деяния и трябва да се разглеждат като престъпления, каквито действително са, във всички държави-членки. Всички граждани, които извършват сексуални престъпления срещу деца, трябва да бъдат наказвани, независимо дали престъплението е извършено в рамките на Европейския съюз или извън него.
<SPEAKER ID="018" NAME="Johannes Blokland" LANGUAGE="NL">
Бих желал да поздравя г-жа Angelilli за този ясен доклад. Съвсем очевидно е, че трябва да се сложи край на сексуалната експлоатация на деца. Бурното нарастване на престъпните деяния, извършвани чрез интернет, изисква координиран подход.
<P>
Необходимо е обаче да бъдем предпазливи, когато се стигне до предвиждане на наказания в подробности за тази злоупотреба на европейско равнище. Самите държави-членки трябва да положат всички усилия за санкциониране на злоупотребите със съвременните носители на информация. Детската порнография в интернет трябва да бъде регламентирана в наказателното право на държавите-членки. Съветът трябва да се ангажира, във връзка със забраната на лицата да упражняват професията си, със затварянето на всички "вратички" в правната уредба, така че експлоатацията и предаването по интернет да не се прехвърлят в страни, в които липсва адекватно законодателство. Искаше ми се да чуя от Комисията дали ще бъде възможно също така този въпрос да се обсъди и със страни, които не членуват в Европейския съюз, но за съжаление Съветът отсъства.
<P>
Нещо повече, бих искал да приведа довод в полза на засилване на сътрудничеството с Европол и Евроюст. На борбата срещу международните мрежи за детска порнография трябва да се отдаде приоритетно значение в техните организации, тъй като това на практика разширява възможностите за предприемане на целесъобразни действия извън Европейския съюз.
<P>
Ако сме постигнали съгласие, че сексуалната експлоатация на деца е нежелателна, предлагам да обсъдим и експлоатацията на пълнолетните лица. Инициативите за намаляване на проституцията по време на мащабни събития като футболни първенства и олимпийски игри заслужават повече подкрепа в Парламента.
<SPEAKER ID="019" NAME="Roberto Fiore" AFFILIATION="NI">
(IT) Г-н Председател, госпожи и господа, педофилските организации са заплаха за гражданите и като такива следва да се третират като мафиотски или терористични организации чрез специални строги закони.
<P>
Възмутително е, че има хиляди хора, които са били обвинени в извършване на престъпления, свързани с детска порнография, а не са прекарали и един ден в затвора. Бих искал също така да напомня на докладчика г-жа Angelilli, на качеството на чиято работа всички сме се възхищавали, че миналата година в нейния град имаше дело, известно като "Цветето лотос", с участието на 200 ромски деца. Когато делото приключи, тези ромски деца практически изчезнаха; никой не знае дали всъщност са се върнали в същите лагери, в които са били извършени злоупотребите.
<P>
Ето защо всички държави-членки трябва да бъдат бдителни, трябва да се въведе специално законодателство, като това безчинство, тази ужасна заплаха за обществото трябва да се преследва чрез специални и изключително строги закони.
<SPEAKER ID="020" NAME="Kinga Gál" AFFILIATION="PPE-DE">
(HU) Г-н Председател, Комисар, госпожи и господа, днес в Парламента се разисква тема, която с право буди възмущение у всички добронамерени хора. Ние заклеймяваме явлението, но вярваме, че такава травма може да се случи само на чуждите деца. Но всички наши деца са в опасност, тъй като жертвите на сексуалната експлоатация на деца и на детската порнография се умножават. Следователно трябва да се борим за предотвратяването на такива действия с всички възможни средства. Трябва да се погрижим наказанията, предвидени в националните правни системи, да се прилагат ефективно, а тази борба да намира отражение в ежедневната практика. Държавите-членки трябва да направят всичко възможно за пълното премахване на търсенето.
<P>
Във връзка с това трябва да сме особено бдителни към постоянните предизвикателства, възникващи при използването на нови технологии в онлайн режим - уеб камери, мобилни телефони и по-специално ползване на интернет. Един от възможните начини да се постигне това е като се въведат технологии за блокиране на достъпа, а семействата и децата се осведомяват за опасностите. Във всички случаи следва да изтъкваме, че това са тежки престъпления и че от съществено значение за разкриването им е да се отстранят всички пречки пред гладкия обмен, между държавите-членки на досиета към правоприлагащи органи, за да се предостави възможност за създаване на централизирани бази данни с информация за закононарушителите.
<P>
Считам, че е много важно и крайно необходимо съществуващите международни документи да бъдат ратифицирани от държавите-членки и съдържанието им да се прилага ефективно. Трябва да се погрижим безопасността на децата да стане главен въпрос във всички държави-членки. Отличният доклад на гжа Angelilli допринася за тази дейност и ние също го подкрепяме с нашия глас. Много благодаря.
<SPEAKER ID="021" NAME="Iratxe García Pérez" AFFILIATION="PSE">
(ES) Гн Председател, сексуалната експлоатация е действителност, която се понася стоически от момчета и момичета в целия свят, тъй като има предлагане на сексуална експлоатация на деца, по-специално в бедните страни, и търсене на порнография в интернет и секстуризъм от страна на богатите държави.
<P>
Чрез тази препоръка популяризираме идеята за предприемане на реални стъпки: ние искаме хармонизация на европейско равнище за преодоляване на различията във възрастта, позволяваща на лицата да изразяват сами съгласието си във връзка със сексуални действия; по-строги наказания за сексуална злоупотреба; по-мощни и повече на брой национални програми и системи за намеса. За да постигнем това, трябва да съсредоточим вниманието си върху държавите-членки, така че - както направи Испания, в допълнение към транспонирането на рамковото решение на Съвета по този въпрос - да можем да разработим и изпълним планове за действие с участието на групи по интереси, включващи програми за повишаване на осведомеността на населението и за социална мобилизация, без да пренебрегваме работата по международното сътрудничество.
<P>
Накрая, бих искала да присъединя гласа си към призивите, приканващи държавите-членки да подпишат, ратифицират и прилагат всички съответни международни конвенции, за да можем да гарантираме, че правата на малолетните и непълнолетните лица ще бъдат зачитани.
<SPEAKER ID="022" NAME="Siiri Oviir" AFFILIATION="ALDE">
(ET) Г-н Председател, г-н Заместник-председател на Комисията, г-жо Angelilli, госпожи и господа, с бързото развитие на информационните и комуникационните технологии се създаде нов канал, чрез който престъпниците извършват или представят своите престъпления. Престъпленията, които са тема на доклада, са обсъждани на различни световни и европейски форуми.
<P>
През 2003 г. Съветът на Европейския съюз прие задължително рамково решение относно борбата срещу сексуалната експлоатация на деца и детската порнография и към днешна дата съдържанието на това решение е до голяма степен интегрирано в правните системи на държавите-членки. Във връзка с бързото развитие на информационните технологии обаче то трябва да бъде осъвременено и, разбира се, това е нещо, което не можем да отлагаме. Радвам се, че скоро Комисията ще завърши ново, актуализирано рамково решение.
<P>
Всички държави-членки трябва да дадат определение на понятието "детска порнография" и да обявят за престъпление привличането на деца чрез интернет за сексуални цели. Трудно е да се заловят лицата, упражняващи тормоз по интернет, но не е невъзможно. Същевременно няколко национални закона ограничават наблюдението. Поради това не може да се използва наблюдение в случай на престъпление със смекчаващи вината обстоятелства, а често защитата на данни също е препятствие.
<P>
В моята родина имаше случаи, дори неотдавна, при които непълнолетно лице извършва самоубийство поради деянията на лице, упражняващо тормоз чрез интернет. Такива случаи имаше и в други държави-членки. Трябва да сме в състояние да защитим децата си, преди да станат жертви. Трябва да има нулева толерантност към педофилията и детската порнография в Европейския съюз. Това трябва да постигнем.
<SPEAKER ID="023" NAME="Salvatore Tatarella" AFFILIATION="UEN">
(IT) Гн Председател, госпожи и господа, сексуалната експлоатация на деца е ужасен проблем. Тя е позор за съвременния свят и сериозен знак за упадъка ни.
<P>
Напоследък се наблюдава рязко увеличение поради шеметното разпространение на интернет и на нови и усъвършенствани технологии, на които нашите деца са изложени и до които имат достъп без никакви ограничения, правила, механизми за контрол или наказания. Сега такива са необходими по-спешно от когато и да било и следва да се прилагат по все по-ефективен и образцов начин.
<P>
В прекрасния доклад на г-жа Angelilli, за който сърдечно я поздравявам, и в конкретните препоръки, които Парламентът ще отправи към Комисията, се посочват и предлагат мерки, които наистина могат да спрат разпространението на детската порнография, на сприятеляването с деца в онлайн среда с цел сексуална злоупотреба, на секстуризма и на всички видове злоупотреби с деца.
<P>
Оповестените неотдавна тревожни данни, включително от проучване на ООН върху насилието срещу деца, показват, че сексуалната експлоатация на деца се увеличава бързо и че заедно с трафика на хора се превръща в един от главните източници на печалби и едно от най-бързо разрастващите се престъпления на транснационално равнище с годишен оборот от около 10 милиарда USD.
<P>
По приблизителна оценка на Международната организация на труда над 12 милиона души са жертва на принудителен труд, като над 1 милион от тях са обект на сексуална експлоатация, а между 45 % и 50 % са деца.
<SPEAKER ID="024" NAME="Luca Romagnoli" AFFILIATION="NI">
(IT) Г-н Председател, госпожи и господа, предложението за препоръка на Европейския парламент до Съвета относно борбата срещу сексуалната експлоатация на деца и детската порнография като цяло е предизвикано от очевидното развитие на новите телекомуникационни технологии.
<P>
Формите на сприятеляване с деца в онлайн среда с цел сексуална злоупотреба определено са се увеличили, но бих желал да се възползвам от тази възможност, за да изразя осъдителното си отношение и към експлоатацията на изображения на жени. В повечето от страните в Европейския съюз често пъти се разпространява възмутителен образ на жените, като търговската цел се преследва не само с вулгарност, но и с истинско неуважение към достойнството на жените, без да говорим за използването на подсъзнателна реклама, както и на телевизионните програми - трябва да кажа: най-вече в моята страна.
<P>
Съгласен съм с докладчика, че Рамково решение 2004/68 на Съвета трябва да бъде осъвременено, за да се повиши равнището на закрила на децата и за да се води по-успешна борба срещу сексуалната експлоатация като цяло. Със същата степен на важност е и ратификацията на Конвенцията на Съвета на Европа, но не бива да спираме до тук: трябва да инкриминираме сприятеляването с деца в онлайн среда с цел сексуална злоупотреба и да настояваме за трансгранично сътрудничество в тази област.
<P>
Моето мнение е, че държавите-членки трябва да бъдат задължени да обменят информацията, съдържаща се в досиетата за съдимост във връзка със сексуални злоупотреби - и считам, че Европейската информационна система за данните за съдимост (ECRIS) е определено стъпка напред на този фронт - за да се предотврати възможността извършителите на определени престъпления да влизат във връзка с деца, а оттук да се подобри защитата на жертвите - не само по време на разследването, но и след приключването на съдебния процес.
<P>
В заключение бих искал да подчертая, че за съжаление, експлоатацията на деца включва не само сексуална злоупотреба, но и други видове и бих искал нашите институции да се ангажират в по-голяма степен с тези други области.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Гн Председател, Комисар, госпожи и господа, най-напред бих желал да поздравя г-жа Angelilli за изключителната й работа по един толкова деликатен проблем, който засяга всички ни. Сексуалната експлоатация на деца е явление, което продължава да шокира обществото в държавите-членки на Европейския съюз и на други места. Детската порнография в интернет е задълбочаващ се проблем, ако се вземе предвид, че от 1997 до 2007 г. броят на уебсайтовете, на които се показва сексуалната експлоатация на деца, се е увеличил с хиляда процента. Засиленото сътрудничество с частния сектор би могло да допринесе ефективно за ограничаване на броя на уебсайтовете, съдържащи детска порнография. Например би могло да се стимулира сътрудничеството с дружествата, които боравят с кредитни карти, за борба срещу детската порнография в интернет на европейско равнище чрез използване на системите им за извършване на плащания към търговските уебсайтове, чрез които се продават снимки на деца.
<P>
В допълнение, новата програма на Общността за закрила на децата, ползващи интернет, ще спомогне за популяризиране на една по-безопасна онлайн среда. Конвенцията на Съвета на Европа, подписана от 20 държави-членки на Европейския съюз, е първият международен правен акт, квалифициращ различните видове сексуална експлоатация на деца като престъпление. За да се справят ефективно с това явление, държавите-членки трябва да инкриминират всеки вид принуда, насочена към деца, за участие в сексуални действия. Накрая, считам, че е много важно да се направи инвентаризация на регистрите на педофили и да се възпрепятства достъпът на последните до работни места или доброволна трудова дейност, при която влизат в пряк контакт с малолетни и непълнолетни лица..
<SPEAKER ID="026" NAME="Katalin Lévai" AFFILIATION="PSE">
(HU) Много ви благодаря, г-н Председател, госпожи и господа, около 40 милиона деца на възраст под 12 години в целия свят са жертва на някакъв вид насилствен акт. Като се има предвид, че новите технологии и по-специално постоянното развитие на интернет и новите методи в онлайн режим се използват от педофилите, повишаването на равнището на закрила на децата придобива първостепенно значение. Според Евробарометър 74 % от ненавършилите пълнолетие деца използват интернет ежедневно. Следователно мнозина от тях влизат в досег с елементи на насилие или порнография.
<P>
В интерес на ефективната защита бих желала да препоръчам в Европа да се въведат така наречените безплатни семейни информационни пакети. Такива пакети вече се използват широко от някои европейски доставчици на интернет услуги, а считам, че и други могат да станат партньори в тази дейност. В пакетите са застъпени четири основни теми, свързани с безопасността - безопасност и общуване, развлечения, изтегляне на информация и виртуално насилие и под формата на игра се предлага помощ на семействата за безопасно използване на интернет. Препоръчвам също така тези пакети да съдържат безплатен интернет браузър, който лесно да се ползва от децата и който би могъл да служи като филтър на мрежата, предпазващ децата от нежелана информация, съдържаща се в световната глобална мрежа. Трябва да сме сигурни, че децата ни са в безопасност - не само в интернет, но и в обществените и частните институции. Ето защо е изключително важно от всеки, чиято работа включва редовни контакти с деца, да се изисква да сигнализира за всяка ситуация, при която е настъпила сексуална злоупотреба. Благодаря.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Сексуалната експлоатация на деца и детската порнография са много тежки престъпления. Въпреки че законодателството в много страни на Европейския съюз е достатъчно строго, все още трябва да бъдат взети много мерки, за да се гарантира адекватната закрила на децата. Би трябвало всички държави-членки да ратифицират конвенцията на Съвета на Европа и да прилагат изцяло рамковото решение, за да се утвърди единен подход на ниво Европейски съюз.
<P>
Незаконните материали, свързани със злоупотреба с деца, трябва да бъдат отстранени от интернет при източника, а уебсайтовете - да бъдат блокирани от доставчиците. В действителност преразглеждането на законодателството в телекомуникационния сектор, което понастоящем разискваме в Европейския парламент, както и в Съвета и в Комисията, предлага добра възможност за усъвършенстване на това законодателство.
<P>
Извършителите на сексуални злоупотреби трябва да бъдат лишавани от възможността да упражняват трудова дейност, при която има контакт с деца. Всъщност, върху специалните домове за сираци трябва да се упражнява много по-строг надзор от местните органи.
<P>
Накрая, според мен Европейската комисия и държавите-членки трябва да оказват техническа и логистична подкрепа за кампаниите, насочени към родителите и децата.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Гн Председател, много съм доволен, че Парламентът възприема сериозно въпроса за борбата срещу сексуалната експлоатация на деца и детската порнография. Доволен съм най-вече поради това, че досега множество ляво ориентирани групи в Европа се бореха открито за възможно най-голяма сексуална свобода, без да обръщат внимание на последиците от това поведение по отношение на децата. Имаше дори опити да се сформират педофилски политически партии. Това трябва да предизвиква ужас у всеки порядъчен гражданин на Европейския съюз. Мащабът на това явление е огромен, както се вижда от един обикновен преглед на ежедневниците.
<P>
Трябва да се използва възможността, предоставена от това обсъждане, и да се обърне внимание на нарушаването на правата на децата и на сексуалната експлоатация на децата на имигрантите от страни извън Европа. Независимо от факта, че това е допустимо в тяхната родина, когато живеят в държавите от Европейския съюз, те трябва стриктно да съблюдават законите, които действат в тях, или да напуснат Европа. Не може да има едни закони за традиционните народи на Европа и други за имигрантите. Това се отнася за всеки един аспект на живота.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Гн Председател, госпожи и господа, несъмнено това е важен въпрос, който изисква ефективно сътрудничество от страна на всички държави-членки. Искам да подчертая, че закрилата на децата срещу злоупотреби в едно съвременно общество е отслабнала в много отношения. Причините варират от увеличаващото се разпадане на семейства и растящия брой деца, отглеждани в семейства с един родител, до по-голямата мобилност на гражданите и разпространението на съвременните информационни технологии. Ето защо аз силно подкрепям доклада.
<P>
Считам, че откровеното сексуално възпитание на децата има отношение към предотвратяването на сексуалната злоупотреба с деца, но то трябва да е насочено и към родителите, възпитателите и здравните и социалните специалисти. Важно е всеки да бъде надлежно осведомен за тези престъпления, като най-напред признае съществуването им, за да може да разкрива потенциалните извършители на злоупотреби и да предотвратява злоупотребите.
<P>
Искам да насоча вниманието ви към факта, че сред извършителите на сексуални престъпления с деца има висок процент рецидивизъм. Тук донякъде важи поговорката на нашите германски приятели, че онова, което се е случило само веднъж, все едно никога не се е случвало. Но ако някой извърши такова престъпно деяние два или повече пъти, трябва да сме в състояние да предотвратим извършването на нови престъпления от негова страна. В такива случаи би трябвало да се използват както терапевтични, така и различни превантивни мерки и по-специално забрана за работа с деца и юноши. Тъй като могат да изминат дълги периоди, преди престъпленията да се повторят, информацията за склонности към извършване на такива престъпления следва да се съхранява в архивите продължително време. Бих препоръчал и задължително да се проверява какви са последните шест сексуални провинения на лицата, кандидатстващи за длъжности като учители и треньори на подрастващи, и училищни инспектори.
<P>
От собствен опит знам, че извършителите на сексуални престъпления с деца често се опитват да заобиколят забраните за работа с деца, като използват различни хитрости, включително фалшива самоличност, в стремежа си да си възвърнат достъпа до обектите на своите атаки. Свободното движение на хора в Европейския съюз им дава по-голям простор на действие в това отношение.
<SPEAKER ID="030" NAME="Proinsias De Rossa" AFFILIATION="PSE">
(EN) Гн Председател, бих искал да благодаря на Roberta Angelilli за този прекрасен доклад.
<P>
Сексуалната експлоатация на деца е престъпление срещу най-беззащитните в нашето общество и затова съм поразен, че седем от нашите държави-членки в Европейския съюз все още не са подписали конвенцията на Съвета на Европа, а осем от тези държави не са ратифицирали Факултативния протокол към Конвенцията на ООН за правата на детето относно търговията с деца, детска проституция и детска порнография.
<P>
Работата е в това, че сега интернет предоставя нови канали за тези престъпления и затова мисля, че наш дълг е да убеждаваме, че действията, при които интернет се използва за детска порнография и за сприятеляване с деца с цел сексуална злоупотреба, следва да се регламентират като престъпления. Не е достатъчно държавите да се оплакват, че това е трудно постижимо. Трябва да си сътрудничим и да координираме усилията си, за да гарантираме, че можем да го постигнем. Действително във всички държави-членки трябва да съществува възможност всеки гражданин или лице, живеещо на територията на Европейския съюз и извършило престъпление извън нея, да бъде изправяно пред съда.
<SPEAKER ID="031" NAME="Eoin Ryan" AFFILIATION="UEN">
(EN) Г-н Председател, аз също бих искал да поздравя г-жа Angelilli за чудесния й доклад. Мисля, че всички ще подкрепим такъв доклад.
<P>
Както вече беше казано, това е престъпление и всеки, който дръзне да нападне или по някакъв начин тайно да навреди на деца, трябва да бъде третиран като престъпник. За съжаление, точно това се случва в интернет. Интернет е чудесен инструмент, чудесен източник на информация за всички ни и нещо, което ще бъде част от живота ни в бъдеще. Но има и такива, които мамят деца и те ще използват интернет във възможно най-голяма степен в стремежа си тайно да навредят на деца.
<P>
Около 8 от 10 деца в Европейския съюз използват интернет и считам, че трябва да положим особени грижи, за да защитим най-уязвимите деца срещу малтретиране, сприятеляване с цел сексуална злоупотреба и тормоз. Необходимо е да повишим осведомеността на населението и безопасността на онлайн средата, особено сред децата, но и сред родителите, за да знаят точно какво става и какво може да се направи в интернет.
<P>
Мисля, че държавите-членки трябва да работят заедно за създаването на мрежа от точки за контакт, с които населението да се свързва, за да сигнализира за противозаконна и опасна информация или поведение. Важно е и родителите, и децата да се чувстват защитени, когато използват интернет, и да разполагат с точка за контакт за сигнализиране на всякакви нередности. За да подведем под отговорност виновниците за сприятеляването с деца в онлайн среда с цел сексуална злоупотреба и за порнографията, трябва да разберем какво точно е това. А то е престъпление и следва да се третира като такова.
<SPEAKER ID="032" NAME="Carlos Coelho" AFFILIATION="PPE-DE">
(PT) Г-н Председател, г-н Barrot, госпожи и господа, целта на рамковото решение от 2003 г. беше да се намалят законодателните различия между държавите-членки в борбата срещу сексуалната експлоатация на деца и детската порнография. За тази цел чрез него беше приета обща рамка от разпоредби за регламентиране, освен всичко останало, на инкриминирането, приложимите наказания и защитата и подпомагането на жертвите. Считам, че е жалко, че някои държави-членки тепърва трябва да приемат мерките, необходими за въвеждане на това рамково решение в законодателството си, въпреки че крайният срок за това вече изтече.
<P>
Крайно необходимо е всички държави-членки да инкриминират всички видове сексуални злоупотреби с деца и всички европейски граждани, които извършат сексуално престъпление срещу деца в която и да било страна в рамките на или извън Европейския съюз, да са подчинени на единно, екстратериториално наказателно законодателство, приложимо в целия Съюз. Важно е да се погрижим извършителите на такива престъпления да не могат да се изплъзнат между пръстите на закона. Подкрепям и изменението на рамковото решение, за да може то да гарантира най-малко същото равнище на защита, както конвенцията на Съвета на Европа от 2007 г. Жалко, че някои държави-членки все още не са подписали тази конвенция.
<P>
Важно е също така да се подсили това рамково решение в отговор на последните технологични явления в областта на комуникациите. Децата все повече използват интернет, който се превърна в един от предпочитаните инструменти, използвани от потенциални и реални правонарушители, по-специално чрез сприятеляване с деца с цел сексуална злоупотреба и привличането им чрез измама за противозаконни цели, както вече спомена гжа Angelilli. Възползвам се от тази възможност да поздравя докладчика за отличната й работа и за доклада, който ни предостави.
<P>
Съзнавам сложността и трудността на тази борба, но вярвам, че е възможно да противодействаме на сексуалната експлоатация на децата с обединени действия и съвместни усилия. Трябва да се акцентира върху превенцията, като се насърчават кампании за осведомяване на децата и родителите за рисковете, свързани с детската порнография, особено тази в интернет, и по-специално за риска, свързан със сексуална експлоатация при общуване в чат-стаи и форуми в онлайн режим.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Гн Председател, поетът Збигнев Херберт е казал, че трябва да се научим да казваме "не",че "не" е много важна част на речта и че тя е несъгласие със злото. Днес трябва да се научим да казваме "не" на нарушението на основните права на децата, "не" на насилието и на сексуалната експлоатация на деца, "не" на покварата и порнографията в интернет и "не" на секстуризма.
<P>
Ето защо благодаря на г-жа Angelilli за нейния доклад. Самият аз съм повдигал тази тема многократно. В тази област са необходими профилактични и превантивни мерки. От съществено значение е да се повиши осведомеността за опасностите както сред децата, така и сред техните родители и сред хората, които се грижат за тях. Бързото разкриване на престъпленията и строгото налагане на наказания са задължителни. Необходимо е съдействие от страна на медиите. Тези мерки трябва да обхващат целия свят, защото в някои страни има организации, които поставят под въпрос санкционирането на сексуалния контакт с деца. Нещо повече, съществуват дори благовидни понятия за така наречената "добра педофилия". Не бива да сме безразлични към деградацията на нашите деца или към тяхната болка и унижение. Това е упрек към нашето време.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Г-н Заместник-председател, препоръката, представена днес по такъв съвършен начин от гжа Angelilli и подкрепена от моите колеги, е отправена предимно към Съвета. Но тъй като казахте, че ще внесете свое собствено предложение през м. март, бих искала да отправя призив това предложение да бъде съгласувано с множеството политики на Европейския съюз, а не да е ориентирано само в една посока. В предложението би трябвало да се предвиди инкриминиране, строги мерки и сътрудничество с Европол, в чиято конвенция за пръв път се споменава за трафика на хора. Да не забравяме, че освен заплахите, насилието, измамите и злоупотребата с издържаните лица, особено в рамките на семейството, имаме и експлоатация, свързана с преднамерена реклама, чийто обект са предимно хора на възраст, на която не могат да реагират. Става въпрос за явлението трафик на изоставени малолетни и непълнолетни лица, чието проявление наблюдаваме в интернет, а когато казвам интернет имам предвид не само световната глобална мрежа и чат-стаите, в които децата влизат от спалните си, но и многобройните други средства, включително мобилните телефони, които децата могат да използват, поради което трябва да предвидим всички параметри.
<P>
Когато говорим за престъпление, трябва да мислим и за положението в изправителните домове и в затворите. Ако намалим броя на хората в тези институции, ще се увеличи рискът, свързан с такива явления. Необходимо е да се предвиди и подобряването на условията на живот на жертвите. Нужно е да защитим жертвите и техните семейства, като се има предвид, че насилието, упражнявано от извършителите на злоупотреби се разпространява и че средствата, които те използват, са по-силни от средствата за защита, с които разполагат жертвите, тъй като са предимно икономически. Ето защо вярвам, че вашето ново предложение ще предвижда по-висока степен на закрила на малолетните и непълнолетните и средства с усъвършенствани технически характеристики.
<SPEAKER ID="035" NAME="Urszula Gacek" AFFILIATION="PPE-DE">
(PL) Гн Председател, докладът на г-жа Angelilli ще помогне на всички родители да защитят своите деца от педофилите, които дебнат в интернет. Не трябва да забравяме, че цялата помощ, която получаваме под формата на филтри и извършващи наблюдение доставчици на интернет услуги, не ни освобождава, като родители, от задължението ни да закриляме и предупреждаваме децата си.
<P>
Аз живея в едно малко селце, където хората се познават и се интересуват от онова, което става около тях. Един непознат човек предизвиква интерес. В едно селце в южната част на Полша би било трудно някой незабелязано да установи контакт с децата, но осмелявам се да кажа, че именно в такива тихи и безопасни селища в цяла Европа, докато родителите спокойно четат вестник или гледат телевизия, някой нежелан чужд човек се намира в спалнята на децата им и вече е установил връзка с тях по интернет. Безпомощни ли сме ние като родители? Не, не сме. Възможно е децата ни да са по-вещи в използването на новите технологии. Възможно е да ни е трудно да ги отделим от техните компютри.
<P>
Скъпи родители, направете нещо днес, за да защитите децата си. Припомнете им нещо, на което нас са ни учили, а именно: "Не разговаряйте с непознати." Посланието е толкова просто. Днес тези непознатите не се крият край училището с пакетче бонбони - те влизат в чат-стаи в интернет и там търсят своите жертви. Те са по-опасни, защото не забелязваме кога се промъкват безпрепятствено от спалнята на едно дете в тази на друго. Трябва да учим децата си, че не бива да разговарят с непознати и по същия начин в интернет да им затръшват вратата.
<SPEAKER ID="037" NAME="Mairead McGuinness" AFFILIATION="PPE-DE">
(EN) Г-жо Председател, по този въпрос съществува такова политическо съгласие, че ми се струва странно, че толкова малко неща се случват в държавите-членки.
<P>
Акцентът, който поставяме върху интернет е очевидно много важен, но той внушава идеята, че този проблем е нов, а ние много добре знаем, че това е един много стар проблем и че той беше много добре прикрит. Това се случваше не само край училища, с пакетчета бонбони, случваше се в домове, във всички наши държави-членки, в църкви и болници.
<P>
Може би интернет хвърли светлина върху тази много тъмна част от обществото, с която все още се борим и то много зле. Крайно наложително е държавите-членки да приемат сериозно многото си прекрасни слова за закрилата на децата, така както и ние, в този Парламент, говорихме твърде много колко ценим и закриляме децата, докато на практика действията ни често са много по-слаби от силните думи, които произнасяме.
<P>
Споменах, че понякога най-опасното място за децата е техният дом. Наскоро имахме един случай в Ирландия, който привлече вниманието на обществеността върху този аспект. Бих добавила също така, че онези, които вярват, че малките градчета, където всички се познават, са безопасни за децата, би трябвало да се позамислят повече. В малките градчета хората често си затварят очите, защото не желаят да разговарят за така наречената "мека информация", която може би се боят да споделят с органите на властта.
<P>
Това е нещо, с което всички ние трябва да се запознаем и за което трябва да сме готови да разговаряме, защото мълчанието води до разрастване на злоупотребите и нанася ужасна вреда на децата, които попадат в тази ситуация. Призовавам ирландското правителство да излезе с предложение за законодателство, предвиждащо широка гама от мерки за защита на децата срещу сексуална злоупотреба. Мисля, че трябва да обърнем поглед и към нашата конституция, която поставя семейството над правата на детето. Те не трябва да се противопоставят: и детето и семейството заслужават да бъдат закриляни от нашата конституция.
<SPEAKER ID="038" NAME="Colm Burke" AFFILIATION="PPE-DE">
(EN) Г-жо Председател, приветствам настоящото разискване и в съзвучие със съпътстващото го предложение за резолюция призовавам всички държави-членки на Европейския съюз да подпишат и ратифицират Конвенцията на Съвета на Европа за закрила на децата срещу сексуална експлоатация и сексуално насилие. Също така приканвам всички държави-членки на Европейския съюз да подпишат Факултативния протокол към Конвенцията на ООН за правата на детето относно търговията с деца, детска проституция и детска порнография.
<P>
Конвенцията на Съвета на Европа е първият международен правен акт, в който различните видове сексуални злоупотреби с деца се категоризират като престъпления, включително злоупотреби, извършени чрез използване на сила, принуда или заплаха, дори в рамките на семейството. Седем държави-членки на Европейския съюз обаче все още не са подписали тази конвенция, а на осем държави-членки все още им предстои да ратифицират Факултативния протокол на ООН.
<P>
Интернет все повече се използва от потенциални и действителни извършители на сексуални престъпления като средство за сексуална злоупотреба с деца, по-специално чрез сприятеляване с деца с цел сексуална злоупотреба и чрез детска порнография.
<P>
Макар да съм съгласен, че ирландското наказателно право, закрилящо децата срещу сексуална злоупотреба и експлоатация е доста изчерпателно, бих приканил настоятелно ирландското правителство да лансира в най-кратки срокове актуализирано законодателство за справяне с разпространението на новите способи, чрез които децата могат да се превърнат в обект на сексуална злоупотреба.
<SPEAKER ID="039" NAME="Маруся Иванова Любчева" AFFILIATION="PSE">
Докладът на г-жа Angelilli е много навременен и важен. Живеем в свят, в който рисковете за децата и подрастващите непрекъснато нарастват.
<P>
Експлоатацията на деца, в това число сексуалната, са сред големите беди на обществото. Борбата с това явление изисква много общи усилия и интегриране на мерките, методите и средствата. Правораздавателните и наказателни мерки са много важни: криминализирането на сексуалната експлоатация, специално законодателство към интернет технологиите, използвани за цели против интересите на децата.
<P>
Не бива, обаче, да се пропуска, че превенцията за това явление е част от борбата срещу него: да се обучават децата и родителите как да избягват срещата с явлението и хората, които го носят; да се ограничават всякакъв вид реклами, които провокират открита и агресивна сексуалност; да се полагат повече грижи към деца от различни домове, които често стават жертва на сексуално насилие; интегриране на усилията за предотвратяване трафика на деца - една от големите цели на трафика е именно сексуалната експлоатация; да се създадат мрежи от неправителствени и държавни структури за противодействие на това.
<SPEAKER ID="040" NAME="Marios Matsakis" AFFILIATION="ALDE">
(EN) Гжо Председател, наистина е непонятно и позорно, че в 21-ви век, нивото на сътрудничество на различните служби в рамките на една държава - а също и сътрудничеството между самите държави-членки - по отношение на сексуалните престъпления срещу деца не е такова, каквото би трябвало да бъде. Поздравявам както Комисаря, така и докладчика за толкова ясните им изказвания и за това, че наблегнаха на необходимостта от реален напредък.
<P>
Като продължение в тази посока ги призовавам да назоват публично държавите-членки, чието законодателство в това отношение е недостатъчно. Една мярка, която предлагам да се разгледа, е създаването на общоевропейски - а още по-добре международен - публичен списък на извършителите на престъпни деяния, осъдени за сексуални престъпления срещу деца. Предлагам присъствието в този списък да е постоянно, без възможност нечие име да бъде заличено от него, освен ако не е постановено съдебно решение за отмяна на първоначалната присъда. Едно сексуално престъпление срещу дете нанася трайни поражения върху жертвата и поради това извършителят също трябва да е трайно белязан. Това ще е допълнителна наказателна мярка, която обаче ще въздейства и като превантивна мярка.
<SPEAKER ID="041" NAME="Ewa Tomaszewska" AFFILIATION="UEN">
(PL) Гжо Председател, 20 държави-членки са подписали конвенцията на Съвета на Европа - първия международен правен документ, който класифицира сексуалната експлоатация на деца като престъпление.
<P>
Напредъкът в областта на науката и техниката, както и новите методи на комуникация - по-специално интернет и мобилната телефония - разкриват и нов начин за подмамване на деца с цел сексуална експлоатация, както и нов начин за разпространение на детска порнография. Въвеждането на наказания за този вид деяния в рамките на наказателното право на всички държави-членки е крайно необходимо. Въвеждането на наказателна отговорност за такъв вид деяния обаче не е достатъчно. Друга задължителна мярка е създаването на системи за предотвратяване на положения, при които би било възможно да възникне опасност за сексуална експлоатация на дете, например чрез просвещаване на родителите и децата и проследяване и разкриване на педофилски организации, активни в интернет.
<P>
Благодаря на г-жа Angelilli за много важния и добре подготвен доклад.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Изразявам съгласието си с този проект на препоръка на Европейския парламент към Съвета. Закрилата на децата следва винаги да бъде приоритетен въпрос във всички стани от Европейския съюз, тъй като децата са най-уязвимата група от обществото. Хармонизацията на законите би допринесла значително за предотвратяване на престъпления от този вид и би спомогнала за по-ефективно наказателно преследване на извършителите на престъпни деяния във всички държави-членки. Впоследствие хармонизираното законодателство може да предотврати детския секстуризъм, който продължава да съществува в Европейския съюз поради различията в законодателството.
<P>
Необходима е защита на децата и във връзка с достъпа им до световната мрежа, където са изложени на всякакви видове информация, включително на евентуални посегателства от страна на педофили и на сприятеляване в интернет с цел сексуална злоупотреба. Сексуалната злоупотреба с деца и детската порнография са в противоречие със световния кодекс на правата на децата, приет от ООН, и същевременно нарушават основни права на човека.
<SPEAKER ID="043" NAME="Rovana Plumb" AFFILIATION="PSE">
(RO) Сексуалната експлоатация на децата и детската порнография са много тежки престъпления, които се увеличават, но срещу които може да се води борба чрез законодателството, включително чрез информационни кампании. Като майка и член на Европейския парламент от страна, която е сред главните райони за хостинг на уебсайтове с порнографско съдържание, считам, че държавите-членки на Европейския съюз се нуждаят от ясни закони, които да гарантират забраната на детската порнография в интернет и същевременно да задължават доставчиците на интернет услуги да блокират обществения достъп до уебсайтове, на които се афишират такива снимки и изображения.
<P>
Като се има предвид, че достъпът до порнографски материали и тяхното разпространение не се контролира по време и място, приветствам навременното предложение да се създаде на европейско равнище отделно звено за борба с детската порнография и проституция и предлагам държавите-членки и Комисията да предоставят финансова помощ за информационни кампании и за акции за повишаване на осведомеността.
<SPEAKER ID="044" NAME="Zuzana Roithová" AFFILIATION="PPE-DE">
(CS) Гжо Председател, приветствам този доклад само с две резерви. Първо, не считам, че наказателното преследване на родители, които заставят децата си да встъпят в принудителни бракове е ефективно. Реално е невъзможно това да се докаже в едно семейство, в което съществува и изключително право да се запази мълчание. Второ, разпоредбата за отмяната на професионалната тайна ще трябва да се разработи по-подробно. Независимо от тези две резерви, призовавам държавите-членки, Съвета и Комисията, включително чешкото председателство, спешно да осъвременят съответното европейско и национално законодателство и да ратифицират международните споразумения за водене на ефективна борба срещу педофилията. Трябва да се създаде общоевропейска база данни на педофилите в най-кратки срокове, за да се възпрепятства наемането на тези хора в сферата на образованието или услугите за деца в други държави-членки. Възрастовата граница за сексуално мотивираните престъпления също следва да бъде хармонизирана. Искам също така да подчертая, че държавите-членки следва да финансират разработката и разширяването на програми, които ще помогнат на родителите да защитят децата си срещу сприятеляването в интернет с цел сексуална злоупотреба.
<SPEAKER ID="045" NAME="Jacques Barrot" LANGUAGE="FR">
Г-жо Председател, считам, че това разискване показа единодушната ангажираност на Европейския парламент към закрилата на децата.
<P>
Опитвам се да бъда възможно най-ясен. Бих подчертал, че ще преразгледаме рамковото решение, уреждащо закрилата на децата. Искаме да подобрим съдържанието му, за да повишим закрилата на детето в Европейския съюз до равнището на най-високите международни стандарти и по-специално на новата конвенция на Съвета на Европа от 2007 г. и на добрите национални практики.
<P>
Относно разследването по наказателни дела, законодателното предложение ще включва нови престъпления за справяне с новите видове злоупотреби, които се улесняват от новите технологии. Ще бъде по-лесно да се извършват разследвания и да се повдигат обвинения. Няма да говоря повече за това. Що се отнася до оказването на помощ на жертвите, ще ги улесним в получаването на достъп до правосъдие.
<P>
Освен това ще организираме превенцията чрез управление на извършителите на престъпления въз основа на индивидуална диагноза и оценка на риска за всеки извършител на престъпление. В допълнение, ще се стремим да не допускаме и да свеждаме до минимум рисковете, свързани с рецидивизъм и да въвеждаме мерки за осигуряване на оптимална ефективност на механизмите за безопасност в целия Съюз. В това отношение много ценна ще бъде Европейската информационна система за данните за съдимост (ECRIS), която ще създаде възможност за работа в мрежа с досиетата за съдимост.
<P>
Бяха ми зададени въпроси и за екстратериториалността. Ще се възползваме от тази възможност, за да предложим и повече ограничителни мерки на това равнище за наказателно преследване за престъпления, извършени в трети страни от граждани на държавите от Европейския съюз, дори ако третата страна, в която е извършено престъплението, не е в състояние да го осъществи.
<P>
Такъв е замисълът към настоящия момент. Очевидно, г-жо Angelilli, ще следваме всички препоръки във вашия доклад много внимателно при разработката на тази рамкова директива.
<P>
Г-жо Председател, госпожи и господа, бих искал да заявя пред Парламента, че не е достатъчно да имаме добра правна рамка. Необходими са и инструменти. Ето защо на европейско равнище, около Европол се стремим да изградим платформа, която може да се ползва за обединяване на информацията, събрана в държавите-членки и за разпространение на доклади и статистически данни от националните платформи. Няколко държави от Европейския съюз имат такива платформи, но сега съществува потребност на общностно ниво да се гарантира възможността всеки да се запознае с цялата тази информация. По този въпрос Европейският съюз може да предложи добавена стойност, при положение че успеем да създадем тази платформа около Европол.
<P>
Бих казал също така, че разполагаме и с още един инструмент, в който силно вярвам, с други думи - неформалната публично-частна група, сформирана от Комисията, която създаде европейска финансова коалиция срещу порнографските изображения с участието на деца за търговски цели. Отчитайки четирикратното увеличение на броя на уебсайтовете от 2003 до 2007 г., следва да ангажираме частния сектор, тъй като той контролира голяма част от инфраструктурата в областта на информационните технологии. По-специално, трябва да се мобилизират доставчиците на достъп до интернет. Това е от съществено значение.
<P>
Коалицията ще обедини всички заинтересовани страни: неправителствени организации, банки, дружества, които издават кредитни карти, организации за разплащане в онлайн режим, доставчици на интернет услуги и други частни оператори с присъствие в интернет. Тя ще се заеме с установяване на местоположението и конфискуване на печалбите, реализирани от престъпна дейност. Това е съществен фактор за прекратяване на някои търговски практики, свързани с експлоатацията на детска порнография.
<P>
Това е накратко моят отговор, г-жо Председател, но ще имаме повод да се върнем на този важен въпрос. Бих добавил, че миналата седмица се състоя чудесен ден за защита на данните. Станахме свидетели как подрастващи изпращат забележителни предупреждения на други млади хора да бъдат внимателни, когато използват интернет.
<P>
Осведомени сте, че сега има растящ брой механизми за наблюдение и контрол, които семействата могат да използват, за да направят интернет по-безопасен за ползване от децата. Не казвам, че работата е съвършена, но се полагат големи усилия и, разбира се, нужно е да мобилизираме цялата интернет общност.
<P>
Искам да наблегна на концепцията за предупреждение за случаи на отвлечени деца, тъй като тя не беше засегната в много изказвания. Наистина е важно Парламентът да насърчава държавите-членки, както направи в своята декларация от 2 септември 2008 г., да се въоръжават със системи за предупреждение и да сключват споразумения за сътрудничество в изграждането на механизми за задействане на трансгранични мерки.
<P>
В допълнение, вие много великодушно създадохте и бюджетен ред за насърчаване на държавите-членки да създадат тези механизми или най-малкото да изградят връзки помежду си за обработка на сигнали за отвличане. Знаем, че един сигнал за отвличане може да бъде много ефективен, ако се задейства бързо. Сега пред Европейския парламент бих поставил акцент по-специално върху ужаса, предизвикван от отвличането на деца, често с порнографска цел.
<P>
Бих искал отново да благодаря на Европейския парламент за неговата подкрепа в борбата за закрила на децата. Бих искал също да добавя, че обърнах внимание на изказванията за защита на данните по време на съдебни производства с участието на деца. Не мога да продължа повече, но бих подчертал, че през м. март ще се опитаме да предоставим на Европейския съюз образцова правна рамка в съответствие с най-строгите стандарти за закрила на детето.
<SPEAKER ID="046" NAME="Roberta Angelilli" LANGUAGE="IT">
Гжо Председател, госпожи и господа, искам още веднъж да благодаря на моите колеги за споделените мисли и за оказаната подкрепа по време на разискванията и в заключение бих искала да отправя специална благодарност към Европейската комисия за активното й съдействие. Особена благодарност дължа на г-н Barrot, тъй като и тази сутрин той демонстрира изключително силна политическа и законодателна воля във връзка със закрилата на децата. Наистина той ни даде много храна за размисъл, но преди всичко показа практическа ангажираност.
<P>
Бих искала да се възползвам от тази възможност и да взема отношение по няколко допълнителни въпроса. Първо, липсват данни. Твърде често изпитваме недостиг на достатъчно данни, на статистическа информация, които са от първостепенна необходимост като база в нашата работа за по-добро наблюдение, по-добро разбиране и, естествено, по-ефективна борба със злоупотребите с деца. Тази липса на данни е - как да се изразя - периодично повтарящ се проблем, но мисля, че е важно да се наблегне на него, защото това е дефицит, който трябва да преодолеем.
<P>
Що се отнася до защитата на данните, някои членове на Парламента повдигнаха тази тема и членът на Комисията вече им даде много конкретен отговор. Бих искала да подчертая, че съм много добре осведомена по въпроса за защитата на данните и не мисля, че има стълкновение между защитата на личния живот и правата на децата, разбира се, ако институциите изпълняват своята роля и ако всеки, от доставчиците на услугите до полицията, съблюдава правилата.
<P>
Освен това бих изтъкнала, че всъщност децата са тези, които най-много се нуждаят от защита на личния живот и на данните. Това беше споменато и от г-н Barrot: често, по време на съдебно производство, когато избухне скандал, в който, за съжаление, жертвата е дете, именно експлоатираното дете се подава на медиите без защита под каквато и да било форма, а бих казала и без никаква милост по отношение на неговата репутация или личен живот - и всичко това само за да се повишат рейтингите на телевизиите и да се продадат няколко вестника повече. Бих искала също да добавя, че никое дете не е застраховано срещу тези опасности, а децата без придружител и ромските деца често са още по-уязвими.
<P>
В заключение ще кажа, г-жо Председател, че очевидно са необходими значителни усилия на културно и политическо равнище и тези усилия трябва да се положат от семействата, училищата и медиите. Много може да се постигне чрез саморегулиране, но очевидно е, че без задължителни, авторитетни законодателни актове не можем да се борим срещу случаи на експлоатация, зад които често стоят не само физически лица, но и реално съществуващи престъпни организации.
<SPEAKER ID="047" NAME="Председател">
Разискването приключи.
<P>
Гласуването ще се проведе днес.
<P>
Писмени декларации (член 142)
<SPEAKER ID="999" NAME="Corina Creţu  " LANGUAGE="RO">
Една от характеристиките на сексуалната злоупотреба с деца е бързото й разпространение с помощта на интернет, което още повече затруднява борбата с нея. Блокирането на достъпа до уебсайтове, които разпространяват детска порнография, трябва да стане правно задължение. Сприятеляването с деца с цел сексуална злоупотреба трябва действително да се счита за престъпление.
<P>
Трябва да сме много по-осведомени за опасността новите технологии да се използват от педофили в момент, когато децата стават все по-активни в ползването на интернет. Не можем да не сме загрижени за разликата, която съществува между поколенията, по отношение на използването на интернет и, в по-широк смисъл, по отношение на контролирането на достъпа на децата до уебсайтове с висока степен на риск.
<P>
Изключително важно е да се установи връзка между училището и семейството, за да се обучават децата как да разпознават рисковите ситуации и как да реагират. Ето защо са полезни специалните информационни и образователни програми, без да споменаваме за европейска стратегия за борба срещу сексуалните злоупотреби и по-активно сътрудничество между държавите-членки, насочено към създаването на транснационална полицейска мрежа, която енергично да се заеме с детската порнография и проституция, както и на мрежа за управление на база данни, съдържаща подробна информация за хора, осъдени за такива деяния.
<P>
От гледна точка на европейското сътрудничество е жалко, че процедурата по ратификация на конвенцията на Съвета на Европа от 2007 г. се осъществява толкова бавно.
<SPEAKER ID="998" NAME="Louis Grech  " LANGUAGE="EN">
В доклада се посочва, че уронването на достойнството на детето е сериозно нарушение на правата на човека, както и пораждащо презрение деяние, което, за съжаление, не се третира по еднакъв начин в целия Европейски съюз. Тревожно е, че някои държави-членки не са въвели в законодателството си всички международни конвенции, отнасящи се до закрилата на децата. Приканвам Комисията да използва всички инструменти, с които разполага, за да упражни натиск над тези държави за привеждането им в съответствие.
<P>
За да се бори срещу детската порнография, Европейският съюз трябва да наложи спазването на строго законодателство, но също така да предприеме образователни проекти за информиране на хората по тази тема. Сред родителите трябва да се популяризират съществуващи технически решения за защита на децата и по-специално софтуерни инструменти, които се използват лесно и могат да се получат или безплатно, или на ниска цена.
<P>
Поради слабата защита срещу проникване и минималния риск, за престъпните организации е много лесно да навлязат в киберпространството. За да посрещнем тази нова заплаха, трябва да хармонизираме законодателството, да подобрим правоприлагането и да засилим сътрудничеството в полицейската работа. Още повече, че законодателството на Европейския съюз би разрешило проблема само частично, тъй като този въпрос има глобално измерение, поради което е необходима и глобална рамка, за да се наложи прилагането на закона в международен мащаб. Приканвам Европейския съюз да поеме водещата роля в това отношение.
<SPEAKER ID="048" NAME="Tunne Kelam  " LANGUAGE="EN">
Експлоатацията на деца по какъвто и да било начин е неприемлива. Децата са бъдещето на всяко общество, но същевременно те са и най-уязвимата му група. Ето защо първостепенен дълг на политиците е да защитават децата срещу всякакви злоупотреби и по-специално да ги избавят от опасностите, свързани със сексуална злоупотреба.
<P>
Топло приветствам изчерпателния доклад, в който се отправя призив към всички държави-членки да се отнесат с изключителна сериозност към разглеждания въпрос.
<P>
Подкрепям призива към седемте държави-членки, които все още не са подписали Конвенцията на Съвета на Европа за закрила на децата срещу сексуална експлоатация и сексуално насилие. Присъединявам се и към призива всички държави-членки да подпишат, ратифицират и транспонират всички международни конвенции, свързани със закрилата на нашите деца.
<P>
Въпреки това, с подписването и ратифицирането на конвенции само се осигурява рамка за усъвършенстване. Необходими са практически действия, поради увеличаващите се доказателства за сексуална експлоатация на деца. Децата трябва да растат в безопасна среда, за което родителите носят главната отговорност. Като приканвам държавите-членки да координират своите действия, подкрепям и идеята за създаване на система за предупреждение за случаи на изчезнали деца, която би подобрила сътрудничеството по този въпрос на европейско равнище.
<SPEAKER ID="049" NAME="Marianne Mikko  " LANGUAGE="ET">
Децата се нуждаят от нашата грижа и закрила като законодатели. Много е важно седемте държави-членки и съседните им страни да подпишат Конвенцията на Съвета на Европа за закрила на децата срещу сексуална експлоатация и сексуално насилие. Важно е и транспонирането на рамковото решение на Съвета.
<P>
На онези, които са станали жертва на злоупотреба на ранна възраст, трябва да се гарантира пълна защита по време на разследването, преди и след съдебното производство. Незабавно трябва да бъдат внедрени механизмите за защита на жертвите като предоставянето на подходяща помощ на техните семейства и третирането им като особено беззащитни жертви.
<P>
Трябва да повишим степента на защита. Онова, което се случва в интернет премина всички граници. Често децата не са в състояние да разберат сериозността и последиците от дадена ситуация. Онова, което често прилича на игра, може да доведе до психическо увреждане за цял живот.
<P>
Ето защо трябва да забраним педофилските чат-стаи и интернет форуми и да обявим за престъпление склоняването към проституция чрез използване на такива методи. Длъжни сме да го направим.
<P>
Наш дълг е да защитим децата срещу един свят, който може да ги унищожи. Трябва да държим сексуалните престъпници далеч от децата и трябва да предприемем необходимите стъпки, за да гарантираме това.
<SPEAKER ID="050" NAME="Katrin Saks  " LANGUAGE="ET">
Естония е една от страните, в които понастоящем протича процес на увеличаване на тежестта на наказанията за извършителите на престъпления срещу деца. Това обаче е борба с последиците.
<P>
За да предотвратим престъпленията, трябва да насърчаваме "интернет грамотността", която трябва да включва и запознаване на хората с рисковете. За съжаление, светът на компютрите е точно територията, на която родителите не съумяват да напътстват своите деца.
<P>
За да се предотвратят престъпленията, трябва да се повиши осведомеността. Проучването на Евробарометър от 2008 г. показва, че голям процент от родителите не обръщат внимание на онова, което децата им правят в интернет. Аз например представлявам страна, в която степента на използване на интернет е сред най-високите в Европейския съюз, но и степента на незаинтересованост на родителите е сред най-високите в Европа. А именно, 60 % от тях не се тревожат, че децата им могат да станат жертва на тормоз; 47 % не се тревожат от това, че децата им разглеждат порнографски материали и такива, свързани с насилие; 62 % не се тревожат от това, че децата им могат да разкрият лични данни.
<P>
Много важно е да се информират родителите и да се предприеме изпълнението на програми за повишаване на осведомеността на децата по Интернет, тъй като едва 10 % от децата (в Естония) твърдят, че са се обръщали към родителите си за помощ във връзка с неприятни инциденти, които са им се случили в интернет.
