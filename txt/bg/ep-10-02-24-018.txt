<CHAPTER ID="018">
Положението на гражданското общество и националните малцинства в Беларус (разискване)
<SPEAKER ID="177" NAME="Председател">
Следващата точка е разискване по изявленията на Съвета и на Комисията относно положението на гражданското общество и националните малцинства в Беларус.
<SPEAKER ID="178" NAME="Диего Лопес Гаридо" LANGUAGE="ES">
Г-н председател, благодаря Ви за предоставената възможност да говоря по точката относно положението на гражданското общество и националните малцинства в Беларус.
<P>
Европейският съюз действително е много разтревожен от влошаването на положението в Беларус, особено по отношение на правата на човека.
<P>
Липсата на свобода на изразяване и на събиране, постоянно увеличаващият се натиск върху медиите, законите, ограничаващи използването на интернет, и действията срещу активисти от опозицията са причина за нарушаването и влошаването на положението на правата на човека в Беларус.
<P>
В изявлението си от 16 февруари, миналия месец, г-жа Аштън, върховният представител на Съюза по въпросите на външните работи и политиката на сигурност, също изрази загрижеността си по отношение на положението на полското малцинство в Беларус и на задържането на някои представители на малцинството от страна на полицията. Изявлението, официалното становище на върховния представител, беше изпратено и на органите в Беларус чрез официалните дипломатически средства.
<P>
В понеделник обсъдихме темата на Съвета по външни работи и проведохме задълбочено разискване, което съм сигурен, че ще се повтори в бъдеще. Освен това се изказа полският министър, който изрази загрижеността си и мнението си, че е необходимо да се реагира и да се възприеме позиция относно систематичния тормоз над членове на полското малцинство. Трябва да се отбележи също, че различните страни в Европейския съюз без съмнение са много загрижени и наблюдават положението пряко и отблизо.
<P>
Мисля, че е много важно да предадем на органите в Беларус, че трябва да спазват ангажиментите, поети в рамките на Организацията за сигурност и сътрудничество в Европа (ОССЕ), да зачитат правата на човека и да защитават малцинствата като важна част от зачитането на правата на човека. На Съвета по външни работи, за който споменах, беше отправено категорично искане към европейските министри да привлекат вниманието на органите в Беларус към това положение чрез подходящите средства и на подходящите форуми.
<P>
Мисля, че е в общ интерес на Беларус, на Европейския съюз и на всички европейци да успеем да окажем влияние за прекратяване на тези действия, противоречащи на правата на човека и правата на малцинствата, които са значителни и показателни в Беларус. Същевременно считам, че е важно Беларус да работи в правилната посока и че всички измерения на Източното партньорство са възможности да се окаже влияние върху Беларус в правилната посока, включително многостранния аспект.
<SPEAKER ID="179" NAME="Кристалина Георгиева" LANGUAGE="EN">
Г-н председател, във връзка с изявлението на председателството на ЕС, в което всъщност се спомена позицията, изразена много ясно и категорично от върховния представител баронеса Аштън, по отношение на въпроса, позволете ми само да добавя загрижеността от влошаващото се положение на правата на човека в Беларус по-специално по отношение на полското малцинство.
<P>
Изключително неблагоприятният обрат в напредъка на демокрацията в Беларус през последните години е много сериозен проблем, но като казваме това, трябва също да продължим да бъдем ангажирани с Беларус и да оставим каналите за комуникация отворени, колкото и трудно да е това, не непременно чрез държавни средства - разбира се, можем да разчитаме и да използваме Източното партньорство - но също и чрез преки контакти между хората. Тези контакти могат да бъдат най-важното нещо, към което да се стремим в Беларус, чрез студентски обмен, чрез бизнес възможности и чрез осигуряване на културен обмен като платформа на ангажираност с хората в Беларус и като начин за запазване на възможността за развитие на демокрацията в Беларус.
<P>
Позволете ми в заключение да отбележа, че въпреки обрата през последните две години Комисията иска да остане ангажирана и да се стреми чрез взаимодействието си с Беларус към ускоряване на положителното развитие, което да възстанови процеса на ангажиране в правилната посока, както преди две години.
<SPEAKER ID="180" NAME="Gunnar Hökmark" AFFILIATION="PPE">
(EN) Г-н председател, благодаря на испанското председателство и на Комисията за изказванията им относно това положение.
<P>
Мисля, че трябва да бъдем ясни за едно нещо: това, за което говорим сега, не е отделен случай - то е действие на диктатурата и на бруталния режим, който отрича правата на малцинствата, както и правата на отделните граждани. Такова е положението в Беларус и считам, че това трябва да бъде отправната точка при обсъжданията на диалога с режима.
<P>
Диалогът трябва да бъде взаимен. Като показваме откритост, трябва да изискаме от режима в Беларус резултати, а те не са постигнали промените и реформите, които трябва да постигнат. Искам да отбележа и да подчертая категорично, че това не е полски въпрос. Беларус е съседна държава на Европейския съюз. Тя е включена в Източно партньорство. Това е европейски въпрос и със сегашните си действия режимът в Беларус се отдалечава от открит диалог и сътрудничество с Европейския съюз.
<P>
На първо място ще изискаме категорично зачитане на малцинствата, зачитане на правата на човека, прекратяване на полицейската бруталност и готовност за конструктивен диалог с Европейския съюз. Мисля, че трябва да отправим ясно това послание към режима. Диалогът ни трябва да бъде диалог за демокрация и права на човека и, разбира се, е необходимо да обърнем внимание на гражданското общество, тъй като Беларус означава повече от режима. Това са хората, които живеят в Беларус - студентите, мъжете и жените, обществото. Мисля, че това, което видяхме напоследък, доказа, че трябва да продължим с диалог, насочен към гражданското общество, с цел укрепване на свободата и демокрацията и зачитането на правата на човека.
<SPEAKER ID="181" NAME="Кристиан Вигенин" AFFILIATION="S&amp;D">
(EN) Г-н председател, позволете ми да изразя от името на групата на социалистите и демократите нашата загриженост относно положението на правата на човека в Беларус, и по-специално по отношение на неотдавнашните събития със Съюза на поляците. Искаме също да изразим нашата солидарност с всички граждани на Беларус, които не могат да се ползват от своите основни граждански права и права на човека. Това се случва в европейска държава в 21-и век. Считам, че това е неприемлив проблем и всички можем да се съгласим с това.
<P>
Това е отправната точка. Основните въпроси, които трябва да зададем сега, са, първо, какво искаме да постигнем с Беларус и, второ, как можем да го направим. Мисля, че всички можем да се съгласим по първия въпрос: искаме да видим Беларус като демократична държава; искаме да видим демократично избрани органи в Беларус - парламент, президент, правителство и представители на местните органи; искаме да видим как тези органи създават свободна и творческа среда в Беларус и естествено искаме да видим страната да се доближава до Европейския съюз.
<P>
Вторият въпрос е как можем да го постигнем. Европейският съюз промени политиката си към Беларус от изолация към ангажираност и изглежда тази политика води до известни резултати. Разбира се, това не е достатъчно, то не става достатъчно бързо и събитията, които виждаме например през последните две седмици, показват, че трябва да бъдем много по-ангажирани.
<P>
Това, което установих като председател на делегацията на Евронест и председател на делегацията, която заминава за Беларус утре, за да види положението на място, е, че ни липсва обща стратегия на трите основни институции: Съвет, Комисия и Парламент. Нуждаем се от такава стратегия, за да подкрепим взаимно усилията си и действително ни е необходим политически диалог; необходима ни е пътна карта за Беларус, която да е много конкретна, не просто общи препоръки, а план за действие - пътна карта - който да следва Беларус. Това е начинът да се продължи и не е достатъчно да го правим само в рамките на икономическото сътрудничество и на Източно партньорство.
<SPEAKER ID="182" NAME="Gerben-Jan Gerbrandy" AFFILIATION="ALDE">
(NL) Аз също считам разискването тази вечер за нещо повече от регионален проблем. Видяхме, че в Украйна беше избран г-н Янукович. Той очевидно е президент, който е ориентиран повече към Москва, отколкото към Брюксел. Не трябва да позволяваме посещението му следващата седмица да ни заблуди.
<P>
Според мен това, което се случва в Беларус, и действията, които г-н Лукашенко си позволи да предприеме по отношение на полското малцинство в тази държава, са признаци, че той също е ориентиран повече към Москва, отколкото към Запада. Така той очевидно смята, че може да лиши малцинство на държава-членка на ЕС от неговите основни права на човека. Как е възможно това? Това е последствие - Европа сериозно обърна гръб на Изтока. Не бяхме достатъчно отворени за идеята за истински достъп до тези държави. Разбира се, трябва твърдо да осъдим това, което Беларус прави със своето полско малцинство, но трябва също да направим политиката ни малко по-свободна и да прилагаме по-малко ограничителен визов режим. Да погледнем към нашата енергийна политика и да я насочим в по-голяма степен към държави като Беларус и Украйна.
<P>
Това е призивът, който отправям: Европа отново да насочи вниманието си в по-голяма степен към тези държави. Това ще има много по-добро въздействие върху тяхното вътрешно политическо развитие, отколкото ако ги съдим прекалено строго сега и оставим нещата на Москва.
<SPEAKER ID="183" NAME="Heidi Hautala" LANGUAGE="FI">
Г-н председател, основната причина темата да бъде в дневния ред е несъмнено мирната демонстрация, на която бяха арестувани 40 представители на Съюза на поляците, което естествено трябва да осъдим.
<P>
Друга причина от текущ интерес е нещо, което моят колега г-н Вигенин вече спомена: след дълъг, много дълъг период утре Парламентът изпраща в Минск делегация за установяване на фактите. Аз представлявам подкомисията за правата на човека и съм един от четиримата членове на групата.
<P>
Трябва да бъдем загрижени относно положението с правата на човека в Беларус. Там има проблеми, свързани със свободата на словото, свободата на медиите и свободата на събиране и сдружаване.
<P>
Трябва да настояваме Беларус да премахне смъртното наказание и ако искаме отношенията между Беларус и Европейския съюз да се развиват, държавата ще трябва да подобри положението с правата на човека във всички негови аспекти. Като други мои колеги съм съгласна, че гражданското общество ще играе жизненоважна роля в това развитие.
<SPEAKER ID="184" NAME="Ryszard Czarnecki" LANGUAGE="PL">
Г-н председател, липсата на решение също е решение. Резолюция на Европейския парламент относно Беларус, приета през март, ще бъде необходима, но тя е още по-необходима сега. Преследването на поляците в Беларус не е проблем само на поляците, както подчертаха ораторите преди мен, то е показателно за отношението към европейските стандарти, включително стандартите, отнасящи се до националните малцинства.
<P>
Европа трябва да изведе Беларус извън сферата на руското влияние, но трябва да изиска и зачитане на ценностите, които представляват същността на Съюза, като гражданските свободи, свободата на печата, правата на националните и религиозни малцинства и правото на сдружаване. Ако г-н Лукашенко не разбира езика на европейските ценности, той сигурно ще разбере езика на санкциите. Но не санкции, които ще засегнат беларуското общество - не искаме подобни санкции - а санкции, които затрудняват положението на политиците и длъжностните лица, отговорни за дискриминацията срещу поляците и демократичната опозиция.
<P>
Липсва баланс в отношенията между ЕС и Беларус: Съюзът предоставя възможности на Минск, но на практика не получава нищо в замяна. Тези еднопосочни отношения не водят до никъде. Време е за санкции от политическо естество, макар и временни, дори и да са под формата на отсъствие на представители на беларуския парламент на Парламентарната асамблея Евронест и възстановяване на черния списък на длъжностни лица от режима в Минск, които няма да бъдат допускани на територията на Европейския съюз.
<SPEAKER ID="185" NAME="Kinga Gál" AFFILIATION="PPE">
(EN) Г-н председател, като съпредседател на Смесената група "Традиционни малцинства, национални общности и езици" категорично осъждам действията, предприети от беларуските органи срещу най-голямата организация на полското малцинство и срещу членовете на малцинствената общност. Както разбираме днес, това са били предимно възрастни хора.
<P>
Фактите показват явно нарушаване не само на правата на малцинствата, но и на основните права на човека. Действията доказват недемократичния характер на политическата система и ние, членовете на Европейския парламент, които сме преживели комунистическите режими, ясно разпознаваме методите.
<P>
От създаването си смесената група последователно защитава правата на националните малцинства и счита за неприемливо всяко нарушаване на правата на малцинствата.
<P>
Изискваме Комисията, върховният представител на Съюза по въпросите на външните работи и политиката на сигурност, да предприеме конкретни стъпки, за да се изпрати ясно послание на беларуското правителство, че не може да се очаква стимулиране на отношенията между ЕС и Беларус без ангажираност към зачитането на правата на човека, включително правата на малцинствата.
<P>
Правата на малцинствата като част от правата на човека не може да се считат за вътрешен проблем. Този въпрос не може да се счита за полско-беларуски вътрешен проблем. Той е проблем на ЕС, тъй като, както вече се спомена, става въпрос за нашата политика на съседство, за нашето Източно партньорство. Поради това изискваме от Комисията да изпрати ясно послание и да предприеме конкретни стъпки.
<SPEAKER ID="186" NAME="Bogusław Liberadzki" AFFILIATION="S&amp;D">
(PL) Г-н председател, благодаря на Съвета, както и на Комисията за бързата реакция. Това действително е много добър пример за нашите европейски стандарти.
<P>
Първо, позволете ми да отбележа, че там действително няма етнически конфликт. Това не е полско-беларуски или беларуско-полски конфликт. Това просто е незачитане на правата на човека и принципите на свободата на словото и нарушаване на правата на националните малцинства. Това би могло да се случи на всяко друго малцинство. Защо се случи на полското малцинство? Защото е голямо, организирано и демократично и защото, между другото, негов представител е г-н Милинкевич, носител на наградата на Европейския парламент? Поради това се започна с нас.
<P>
Искам да попитам какво трябва да направим. Досега имах възможността да разговарям с г-н Милинкевич и с г-жа Борис два пъти. Те заявиха: ние сме лоялни граждани на Беларус и не искаме икономически санкции. Не искаме политически санкции, искаме възстановяване на приятелските отношения между Беларус и Европейския съюз. Искаме равновесие и искаме сътрудничеството да зависи от напредъка в процеса на демократизация на страната. Необходимо е и да продължим по този начин. Ето защо трябва да бъдем отворени за гражданите на Беларус и да направим получаването на визи по-лесно. Необходими ли са изобщо таксите за визи и политиката за визов режим? Добре е, че нашата мисия за установяване на факти заминава за Беларус утре. Нека да изчакаме нейния доклад и едва тогава да вземем решение за бъдещи действия.
<SPEAKER ID="187" NAME="Konrad Szymański" AFFILIATION="ECR">
(PL) Г-н председател, с Договора от Лисабон на всички ни беше обещана много по-голяма ефективност на външната политика на Европейския съюз. Бързо се оказа, че ролята ни в Хаити беше закъсняла и незабелязана, срещата на върха между Европейския съюз и САЩ беше неуспешна, а създаването на дипломатическия корпус се осъществи в атмосфера на неразбирателство между институциите на ЕС, което се отрази изключително неблагоприятно на качеството на корпуса. Днес имахме друга възможност да покажем, че Европейският съюз може да действа. За съжаление, Съветът отложи решението си, а Парламентът не е в състояние да реагира на очевидни случаи на нарушения на правата на човека в държава, чиято роля в политиката на ЕС се очакваше да се засили.
<P>
Г-жо Георгиева, политиката на отворените врати и студентския обмен по отношение на Беларус не беше успешна, провали се и днес, затова, моля Ви, не повтаряйте същите неща за студентския обмен, които слушахме в продължение на пет години. Това е неуспех, който засегна надеждността на Съюза. Понастоящем Европейският съюз е слаб и нерешителен играч. Вашингтон знае това, Москва го знае, а поради неясните реакции по отношение на кризата в Беларус Минско също го знае.
<SPEAKER ID="188" NAME="Jacek Protasiewicz" AFFILIATION="PPE">
(PL) Г-н председател, като председател на делегацията на Европейския парламент за отношения с Беларус често контактувам не само с представители на опозицията, гражданското общество и неправителствени организации, но също и с представители на официалните органи. Чувам аргументите, които използват, как Беларус има правото да приеме някои международни стандарти с определен от нея темп.
<P>
Теоретично Европейският съюз не трябва да оказва натиск над тази отговорна суверена държава, тъй като нейните органи носят отговорността за вътрешното положение в държавата. Теоретично би било възможно да се приеме подобна насока на действие, ако не съществуваше фактът, че в тези международни стандарти, които самата Беларус прие, когато се присъедини към ОССЕ, правата на човека не са вътрешен въпрос.
<P>
Както се случи наскоро в Ивенец, малък град в централен Беларус, когато органите използваха, и бих казал злоупотребиха, с полицейската сила срещу група възрасни хора, пенсионери, водени от Тереза Собол, която по своя инициатива беше събрала значителни средства, предимно от чужбина. Тя използва средствата за обновяване на разрушена сграда в центъра на града. След това преустрои сградата в активен културен и социален център на полското малцинство. При тези хора беше изпратена полиция преди да има произнесено съдебно решение относно правния статут на сградата. Освен това на хората, призовани от активистите като свидетели, не се позволява да присъстват в съда, за да дадат показания и да допринесат за честен процес.
<P>
Това не е стъпка за приемане на международните стандарти. Това е отклоняване от международните стандарти, стандарти, с които Беларус се е ангажирала и които ни обещава да спазва като част от диалога с Европейския съюз. Ето защо искам да кажа още нещо. Можем да говорим за санкции - времето за това ще дойде. Но е много по-важно икономическата помощ, която се обмисля, да зависи от прекратяването на този вид практики и от истинската, действителна либерализация и демократизация в Беларус.
<SPEAKER ID="189" NAME="Justas Vincas Paleckis" AFFILIATION="S&amp;D">
(LT) Държавните институции трябва незабавно да решат конфликтите и противоречията по отношение на организациите на полското малцинство в Беларус и това да стане по демократичен начин без използването на сила или насилие. Също така искам да подкрепя становището на члена на Комисията, че трябва да продължаваме сътрудничеството и да поддържаме контактите между хората. Утре първата от много години насам официална делегация на Европейския парламент заминава за Беларус. Да се надяваме на открити разисквания както с опозицията, така и с правителството. Впечатленията, получени след връщането от Минск по отношение на обсъждания конфликт, както и на участието на Беларус в Парламентарната асамблея Евронест, могат да променят отношенията на ЕС и Беларус в по-добра посока. Местните избори, които ще се проведат след два месеца, са дори още по-добър показател, който ще осигури перспектива за отношенията. Този път това не трябва да бъдат избори без избор, в които медиите изразяват еднакво мнение, а опозицията не може да изрази мнение и е пренебрегвана, в които, след ненаблюдавано преброяване на гласовете, почти 100% от гласоподавателите подкрепиха една политическа партия и в крайна сметка депутатите съвсем съзнателно бяха назначени, а не избрани.
<SPEAKER ID="190" NAME="Marek Henryk Migalski" AFFILIATION="ECR">
(PL) Г-н председател, г-н Liberadzki от групата на Прогресивния алианс на социалистите и демократите в Европейския парламент започна с похвала на органите на Европейския съюз за тяхната реакция. Заради Вашата група, г-н Liberadzki, не приемаме резолюцията днес, така че може би наистина сте удовлетворен. Ако обаче г-жа Георгиева, която всъщност се занимава с въпросите на развитието ежедневно, ни казва днес какво е предложено, аз не зная кого би могло да удовлетвори това. Това може да удовлетвори Вас, г-н Liberadzki, то може да удовлетвори и Вашата група, но със сигурност няма да удовлетвори беларуския народ, нито хората, които желаят добро на беларуския народ. Дори това, че г-жа Георгиева, членът на Комисията, която има на разположение пет минути за изявлението си, а използва само две минути от това ценно време, означава не само, че казаното от Вас, г-жо Георгиева, не е особено удовлетворяващо, но че не използвахте възможността да изразите ясно становище по темата. Поради това призовавам Вас, г-жо Георгиева, както и органите на Европейския съюз, да използвате инструментите, с които разполагате, за да се противопоставите на нарушаването на правата на човека. Не говорим само за нарушаването на правата на граждани от полски произход, говорим за нарушаване на правата на човека.
<SPEAKER ID="191" NAME="Edit Bauer" AFFILIATION="PPE">
(HU) Това, на което бяхме свидетели през последните няколко дни в Беларус, е ужасен пример за политическа репресия на демократичната опозиция и на полското малцинство. Лишаването от свобода на политическите противници и заплашването на представители на малцинството са добре известни практики, използвани от авторитарните режими. Като гражданин на Словакия и представител на малцинство разбирам положението на полското малцинство, както и трудностите на г-жа Борис в Беларус. Отношението към малцинствата като към врагове и заложници на съседна държава е регресивен политически ход, който обикновено се използва от политически ръководители в затруднено положение. Тормозът над националните малцинства е част от политическата практика в недемократични режими. Правата на малцинствата обаче са неразделна част от всеобщите права на човека, както се потвърждава в Рамковата конвенция на Съвета на Европа. Следователно нарушаването на правата на малцинствата, тормозът, сплашването и дискриминацията срещу лица, принадлежащи към малцинства, не може да се считат за вътрешен проблем на дадена държава. Поради това заплашителното, изнудващо съобщение на беларуското правителство, предадено на членовете на Европейския парламент от посланика на Беларус, е напълно неприемливо. Г-н председател, има само едно съобщение, което Европейският парламент може да изпрати на правителството на Беларус, а именно, че репресирането от негова страна на демократичната опозиция и политиката на заплахи срещу малцинствата са просто неприемливи.
<SPEAKER ID="192" NAME="Sławomir Witold Nitras" AFFILIATION="PPE">
(PL) Г-н председател, с голямо внимание слушах казаното от члена на Комисията Георгиева и искам да кажа, че очаквам малко по-енергично поведение. Предполагам, че изявлението на г-жа Георгиева щеше да бъде същото преди две седмици, преди настоящите събития. Това със сигурност не е приемливо.
<P>
Има обаче нещо, с което съм съгласен, само че очаквам наличие на по-ясни резултати и малко по-различен акцент. Действително е вярно, че тези, които днес защитават санкциите, понякога забравят, че санкции вече бяха приложени и че беларуската политика не се промени изобщо въпреки санкциите.
<P>
Сега не трябва да казваме, че ще подкрепяме гражданското общество в Беларус, тъй като който е бил там знае, че всъщност гражданското общество може би тепърва започва да се формира. Сега очаквам от европейските институции задълженията, които държавата има към гражданите и които не се изпълняват в Беларус, да бъдат изпълнени от страна на Европейския съюз по отношение на тази държава. Очаквам да помогнем за установяването на независими медии там, да подкрепим първия свободен телевизионен канал, който съществува там и който мисля, че досега беше финансиран от правителствата на две европейски държави. Очаквам, че ще можем да създадем реална възможност за това голям брой беларуски граждани да учат в Европа, тъй като те образуват гражданското общество.
<SPEAKER ID="193" NAME="Mirosław Piotrowski" AFFILIATION="ECR">
(PL) Г-н председател, в предишния мандат Европейският парламент прие няколко резолюции относно Беларус, в които след точно определяне на положението призова режима на г-н Лукашенко да спре нарушаването на правата на човека.
<P>
Европейският съюз показа добра воля, като премахна частично визовите санкции срещу длъжностни лица от Беларус. С изненада и тревога разбрахме за агресивната политика на беларуските органи напоследък по отношение на националните малцинства, особено на полската общност. Тази политика трябва да се разглежда в контекста на подготовката за изборите, които ще се проведат в Беларус следващата година.
<P>
Нелегалното конфискуване на имущество, принадлежащо на полското малцинство, и показното репресиране на опозиционни лидери, които, трябва да се отбележи, бяха удостоени с наградата "Сахаров" от Европейския парламент, представлява явно провокиране на нашите институции. Парламентът не само трябва да реагира по традиционния начин със съответната резолюция, но трябва да предприеме конкретни действия за дисциплиниране на беларуските органи и да отправи призив към г-жа Аштън да назначи въз основа на член 33 от Договора от Лисабон специален представител за наблюдение на нарушенията на правата на човека в Беларус.
<SPEAKER ID="194" NAME="Krzysztof Lisek" AFFILIATION="PPE">
(PL) Г-н председател, г-жо Георгиева, много е хубаво, че разговаряме за Беларус в Европейския парламент, но разговорите не са достатъчни. Сега Европейският съюз - и това е, което очаквам от Европейската комисия - трябва да изготви стратегически план за подкрепа на демократичната опозиция, за подкрепа на гражданското общество и неправителствените организации, както и за подкрепа на свободните медии. Днес разговаряме по въпроси като демокрацията и правата на човека, които са нещо естествено за нас и са основата, върху която е изградена Европа. Беларуското общество е съставено предимно от хора, които могат само да мечтаят за ценности като тези. Поради това очакваме Европейската комисия да разработи стратегически план в помощ на гражданското общество.
<SPEAKER ID="195" NAME="Диего Лопес Гаридо" LANGUAGE="ES">
Г-н председател, след тези изказвания мога само да се съглася с осъдителното становище, изразено от колегите по отношение на извършващите се в Беларус нарушения на правата на човека, които в конкретния случай засягат малцинство, полското малцинство в тази държава. Поради това те засягат и Европейския съюз - не само защото имат отношение към малцинство, което има национална връзка с държава-членка на Европейския съюз, но също защото това, което обсъждаме, е сериозно нарушаване на правата на човека на малцинствата и поради това нашето отношение ще бъде съвсем същото независимо дали става въпрос за полско малцинство или друго малцинство.
<P>
Говорим за нарушаване на правата на човека, които отбелязахме, че са всеобщи права и следователно това не е проблем, който изисква непременно реакция от страна на Европейския съюз, просто защото в настоящия случай той засяга полско малцинство. Трябва да заявим съвсем същото, ако беше засегнато друго малцинство, тъй като всички права на човека са неразделни и всеобщи.
<P>
Искам да отбележа, че фактът, че един режим допуска грешки и нарушава правата на човека, не трябва да означава, че неговите граждани са наказани.
<P>
Поради това считаме, че е важно Беларус да участва в Източното партньорство. Това, което ни каза членът на Комисията Георгиева за преките контакти между хората, е важно. Всичко това е важно и естествено еднакво важно е, както много от вас отбелязаха, постоянно, ясно и пряко да съобщаваме на беларуските органи нашето абсолютно критично и осъдително отношение към нарушенията на правата на човека.
<P>
Точно това е решена да направи и г-жа Аштън, върховният представител, тъй като наблюдава проблема от близо с председателя Buzek, който председателства разискването в момента. Тя ще използва и възможността да присъства на предстоящото встъпване в длъжност на г-н Янукович в Киев, което вероятно ще бъде посетено от г-н Лукашенко, за да вземе отношение по проблема, който ще продължи да бъде обсъждан в бъдеще от Съвета на Европейския съюз по външни работи, тъй като това е много важна тема. Поради това съм изключително доволен, че днес можахме веднага да я обсъдим в Парламента.
<SPEAKER ID="196" NAME="Кристалина Георгиева" LANGUAGE="EN">
Г-н председател, позволете ми първо да благодаря на колегите за разискването в Парламента и да коментирам четири точки.
<P>
Първо искам да отбележа, че зачитането на правата на човека категорично е съществен елемент на външните отношения на Европейския съюз и е основата, на която се гради ангажираността с всяка държава, включително Беларус.
<P>
Второ, неотдавна влошаването на демокрацията в Беларус се засили изключително много, но то не започна миналата седмица. То започна около средата на 2009 г. и това накара Съвета на министрите на ЕС да поиска през ноември 2009 г. от Комисията да формулира предложение за така наречения "съвместен междинен план" в подкрепа на реформите, които да се осъществят в Беларус. Службите на Комисията изготвиха предложение за този съвместен междинен план за реформи. Понастоящем той е при върховния представител, а върховният представител със сигурност с готовност ще вземе под внимание препоръките на мисията за установяване на факти, която Парламентът започва утре.
<P>
Трето, съвместният междинен план ще бъде завършен, когато върховният представител представи на службите обратна информация за него, съобразена с посоченото събитие.
<P>
По четвъртия и последен въпрос. През втората половина на 80-те години на 20-и век перестройката започна в бившия Съветски съюз и за първи път в живота на много хора, включително в моя, създаде възможност за студентски и професионален обмен. В моя случай тя ме отведе в Лондонския университет по икономика. Това промени коренно професионалния ми живот и със сигурност ме направи много по-ценна, по-полезна за моята държава.
<P>
С твърдата увереност, че чрез отварянето на демократичните канали за държави с потиснически режими ние като европейци можем да помогнем на тези държави, отбелязах - и отново ще повторя - важността и ползата от преките контакти между хората, ползата от подкрепата на стопанските субекти, ползата - въпреки огромните трудности, много жалкото незачитане на малцинствата, което осъждаме - от това да останем ангажирани по начин, който ще увеличи възможностите на беларуския народ да поеме посоката към свободния свят и да бъде свързан със Съюза, като ще повторя призива да останем ангажирани по този начин.
<SPEAKER ID="197" NAME="Председател">
Разискването приключи.
<P>
Гласуването ще се проведе по време на следващата месечна сесия.
<P>
Писмени изявления (член 149)
<SPEAKER ID="198" NAME="Sebastian Valentin Bodu  " LANGUAGE="RO">
Република Беларус е една от европейските държави, за които участието в инициативата на Европейския съюз Източно партньорство представлява важна стъпка напред в развитието на двустранните отношения, както и в отношенията между Беларус и всяка държава-членка на ЕС. Разглеждайки това партньорство като положителен инструмент, който да допринесе за промяна в Република Беларус, в рамките на механизма трябва да се обърне внимание и на положението на гражданското общество в тази държава поради важната роля, която играе гражданското общество във функционирането на принципите на правовата държава. По-конкретно гражданското общество поддържа прозрачността на механизма за партньорство, като подпомага разширяването на сътрудничеството между Беларус и ЕС. Освен това на гражданското общество трябва да се гарантира участие във всички важни процеси като част от партньорството (платформи, комитети и т.н.), както и обществен контрол на тези процеси. Беларуското гражданско общество трябва да може да участва в съставянето на обществената програма, която ще доведе до социален, икономически и демократичен напредък в Беларус. Ето защо честите срещи между представители на гражданското общество и правителството трябва да бъдат насърчавани.
<SPEAKER ID="199" NAME="Filip Kaczmarek  " LANGUAGE="PL">
Репресиите, които се извършиха напоследък срещу активисти от полското малцинство в Беларус, са част от много по-обширен проблем. Беларуските органи не са толерантни към независимостта. Те не искат и не приемат идеята за гражданско общество. Всяко демонстриране на независимост се третира като политическа опозиция. Следователно това не е вътрешен конфликт в неправителствена организация, нито полско-беларуски конфликт. Това е по-скоро израз на твърдата позиция на беларуските органи, които правят опити да предотвратят либерализацията и демократизацията. Жалко е, че в Полша има политически сили, които се опитват да използват положението, за да постигнат собствените си конкретни цели и използват събитията в Беларус, за да дискредитират политиката на полското правителство. Политици, които се държат по този начин, със сигурност не разбират, че правят точно това, което очаква г-н Лукашенко. В негов интерес е да се поляризира и разделя общественото мнение в Полша и в Европа. Отхвърлянето на полската и европейската политика по отношение на Беларус представлява нарушаване на свободата и застрашава ефективността на съвместните действия за свобода и демокрация в Беларус. Много ви благодаря.
