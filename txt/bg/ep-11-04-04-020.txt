<CHAPTER ID="020">
Едноминутни изказвания (член 150) 
<SPEAKER ID="220" NAME="Председател">
Следващата точка е едноминутни изказвания по въпроси с политическа значимост.
<SPEAKER ID="221" NAME="Jim Higgins" AFFILIATION="PPE">
(GA) Г-жо председател, цел на Европейския съюз трябва да бъде значителното намаляване на честотата на смъртните случаи и тежките наранявания, както и подобряването на безопасността на пътя.
<P>
Не мога да приема за нужно да се изчака до 2033 г., за да влезе в сила Европейското свидетелство за управление на моторно превозно средство. Към момента съществува само европейски модел за Европейското свидетелство за управление на моторно превозно средство, но какво в действителност се има предвид с това?
<P>
Ние искаме да защитим участниците в пътното движение, ако за това е налице политическа воля, и аз изразявам твърдо убеждение, че модерните технологии могат значително да съкратят периода за привеждане в действие на Директива 2006/126/ЕО. Но можем да чакаме повече - това е изключително важно. Комисията трябва да предприеме конкретни мерки по въпроса.
<SPEAKER ID="222" NAME="Alajos Mészáros" AFFILIATION="PPE">
(HU) Г-жо председател, демокрацията, свободата, солидарността и християнските идеали са общи европейски ценности, в които аз вярвам. Те са били открито признати и от граф János Eszterházy, словако-унгарски политик, който беше осъден вследствие на изфабрикувани обвинения от комунистите през 1947 г и умира като мъченик в затвора "Миров", през 1957 г. Освен безбройните му други заслуги той е единственият политик, който като народен представител осъжда и гласува против депортирането на евреите в парламента на фашистка Словакия през 1942 г. Неговото единствено престъпление е било безспорно да се застъпи за унгарците в Словакия, които заедно с немскоговорящите граждани са били масово хулени, оставени без гражданство и разселени въз основа позорните декрети "Бенеш". ЕС би трябвало да се срамува, че тези нечовешки декрети, легитимиращи държавния терор, са все още в сила, както и че все още се очаква реабилитирането на János Eszterházy, както и на стотици хиляди граждани, лишени от тяхното човешко достойнство. Призовавам уважаемите колеги към по-дълбока загриженост спрямо защитата на нашите общи европейски ценности.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Г-жо председател, тази година сепаратистките демонстрации, организирани от унгарските екстремисти в Трансилвания по повод честването на националния ден на Унгария, бяха белязани от едни притеснителни прояви на радикализъм, провокирани особено от подкрепата и изявленията на висши представители на унгарската държава и един от заместник-председателите на Европейския парламент.
<P>
Унгарските чествания на 15 март застрашават година след година разбирателството между румънци и унгарци. В тази ситуация провокативни жестове като последните действия от страна на унгарски екстремист, който символично обеси героя на борбата за националните права на трансилванските румънци през 1848 г, послужи единствено да застраши мирното съвместно съществуване.
<P>
Решително осъждам тези прояви на екстремизъм. Призовавам румънските органи да заменят политическото съучастничество за правни мерки. Също така призовавам европейските форуми да предприемат действия за спиране на ескалиращата етническа омраза и териториален сепаратизъм в регион, където има уникалната възможност раните от миналото да зараснат с помощта на европейските ценности.
<SPEAKER ID="224" NAME="Alexander Mirsky" AFFILIATION="S&amp;D">
(LV) Г-жо председател, искам да Ви отправя един въпрос. Смятате ли, че е възможно да бъдат закрити френски училища в Белгия? Или, да предположим, германски училища във Франция? Права сте: не е възможно. И все пак, в Латвия, където рускоговорящото население е повече от 40%, това е възможно. Днес в парламента на Латвия членове националисти и нацисти искат да бъде проведен референдум относно затварянето на руските училища в Латвия. В същото време Върховният комисар на ОССЕ по въпросите на националните малцинства, Кнут Волебек, пристигна в Латвия и обяви, че може да се гордее с интеграцията в Латвия. Мислите, че се шегувам? Грешите. Още повече, какво мислите, че ще се случи, ако се закрият руските училища в Латвия? Аз ще ви кажа - в Латвия ще избухне гражданска война. Ако днес Европейският парламент не реагира на тази открита радикална инициатива, утре вече ще бъде твърде късно. Благодаря ви.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Г-жо председател, ядрената криза в Япония не трябва да бъде ползвана с манипулативни цели: обществото очаква от нас да реагираме и да действаме. Първо, обявените тестове за безопасност трябва да бъдат извършени бързо и прозрачно, а държавите да спрат остарелите или застрашаващи безопасността централи. Първите тестове следва да бъдат извършени в централите от първо поколение, за които е ползвана същата технология като във Фукушима. Те са в края на своя срок на полезно действие и са технически остарели.
<P>
Затова изисквам от вас да подкрепите искането на всички институции на Страната на баските за спешно закриване на една такава централа: тази в Санта Мария де Гароня. В радиус от 80 км от нея живеят повече от 2 милиона души. Освен това трябва да се свърши още много работа относно превенцията от гледна точка на градското планиране и гражданската защита, относно безопасността при вземането на решения за разполагането на подобен вид съоръжения, както и по отношение на изготвяне на европейски протокол, който да ни даде възможност да предприемем ефикасни, добре регулирани и бързи съвместни действия за справяне с катастрофи в голям мащаб.
<SPEAKER ID="226" NAME="Marian Harkin" AFFILIATION="ALDE">
(EN) Г-жо председател, генералният секретар на комисията, Катрин Дей, неотдавна описа финансовото оздравяване на ирландската банка като "трудно, но устойчиво". Това не е финансово оздравяване, а продаване: по настояване на ЕС на притежателите на облигации - старши, млади, обезпечени, необезпечени - всеки вид категория и клас притежател на облигации, а в същото време ирландските данъкоплатци биват товарени с непоносими дългове.
<P>
Цената на оздравяването на банките е 70 млрд. евро, да не говорим за 200-те млрд. евро във вид на спешно финансиране от ЕЦБ. Как може един малък остров от 4,4 милиона души да се справи с подобна лудост? Тежестта на дълга за всеки мъж, жена и дете в Ирландия е приблизително 160 000 евро само за да бъдат спасени банките, при това без да включваме лихвите. Едно малко сравнение: ако Франция - 62 милиона население - се изправи пред равностойна банкова криза, дългът на френските граждани ще бъде в размер на 1 трилион евро. Ще опише ли Комисията това като "трудно, но устойчиво"?
<P>
И накрая, Катрин Дей не беше права и когато заяви, че няма криза на еврото. Ако Европейската комисия не признае това и не действа по съответния начин, то бъдещето за еврозоната, и то не само за Ирландия, ще бъде мрачно.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Г-жо председател, госпожи и господа, в настоящата световна икономическа криза Каталония показва много положителни признаци, като 16 % увеличение на износа през изминалата година, но и много негативни симптоми, като безработицата сред младите хора от над 40 %.
<P>
Една от основните причини за тези трудности е загубата на данъчни приходи, която страната ни понася всяка година и която се равнява на повече от 10 % от брутния вътрешен продукт, цифра, която е много по-висока от приноса на най-богатите провинции на цялата Федерална република Германия.
<P>
Икономическото задушаване на Каталония, засяга пряко един от основните икономически двигатели в Южна Европа и поради тази причина представлява проблем за Европейския съюз като цяло.
<SPEAKER ID="228" NAME="Janusz Wojciechowski" AFFILIATION="ECR">
(PL) Г-жо председател, Република Литва наскоро прие закон за образованието, който променя образователната система по такъв начин, че съществуват опасения, че значителен брой - най-малко половината, а може би и повече - от полските училища в Литва може да бъдат закрити. Това е пореден пример за дискриминация срещу полското национално малцинство, което живее в страната от векове, много поколения назад във времето. След въвеждането за забраната за изписване на полските имена според полския правопис и забраната за използването на полски имена на местности и дори случаите, в които поляците са били санкционирани за употреба на собствения си език, ние се занимаваме с поредната проява на дискриминация, този път засягаща образованието.
<P>
Това е дори още по-печално, тъй като липсва конфликт между народите на двете страни и въпреки това литовските органи безотговорно провокират и подклаждат подобен конфликт, който може да има изключително неблагоприятни последствия. Ние сме се ангажирали с нарушенията на правата на човека в различни краища на света и все пак подобни, достойни за съжаление, развития се наблюдават точно тук, в Европейския съюз. Крайно време е ЕС да вземе под внимание този въпрос. Това е позор не само за Литва, но и за Европейския съюз като цяло. Благодаря.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Г-жо председател, турският министър-председател коментира доклада Oomen-Ruijten относно напредъка на Турция по пътя към присъединяването, като заяви, че докладът е небалансиран и че лично той счита тези, които са го изготвили, за небалансирани.
<P>
Няколко дни по-късно лидери на синдиката на кипърските турци, събрани на митинг пред Европейския парламент в Брюксел, скандираха, че турските политически лидери са обидили не само членовете на ЕП, които са гласували в подкрепа на доклада на г-жа Oomen-Ruijten; те са обидили и кипърските турци, които в окупиран Кипър с пълна сила протестираха срещу упражняваните върху тях репресии от страна на 40 000 турски войници и безброй турски заселници. Изказването на политика Izzet Izcan, който е кипърски турчин, по време на митинга гласи, че Анкара е нарушила международното право, като е променила цялостната демографска структура чрез преселването на хора от Турция, като по този начин е застрашила самото съществуване на общността на кипърските турци, и подчертава, че всеки, който зачита правата на човека, като ЕС, не може да позволява подобни нарушения.
<P>
Ще позволим ли, в ролята си на представители на ЕС, подобни нарушения, г-жо председател? Призовавам Ви да предадете информацията за този протест от страна на кипърските турци както на Съвета, така и на Комисията, така че те да могат да предприемат подходящите действия, преди да е станало прекалено късно.
<SPEAKER ID="230" NAME="Nikolaos Salavrakos" AFFILIATION="EFD">
(EL) Г-жо председател, Северна Африка е в пламъци след последните политически събития в Египет, Тунис и Либия. За съжаление, тази криза повлича и други държави в Близкия изток, като води след себе си политически съмнителни и двусмислени последици. В същото време на Турция се предоставя значителна автономия от западните политици при сблъсъците между Анкара и Израел, както и при затягането на отношенията между Турция, Иран и Бразилия. Турция също така набира автономност спрямо американската политика относно Близкия изток и спрямо европейските ангажименти за бъдещо присъединяване към Европейския съюз. Налице е продължаваща нестабилност в държавите от бивша Югославия, където се подхранват идеите на националистически групи. Накрая, според надеждна международна статистика мюсюлманското население, което в момента наброява 1,6 млрд. души, се очаква да нарасне до 2,2 млрд. души до 2030 г., докато населението на Европа ще намалее с 50 милиона.
<P>
Въпросът ми е следният: наясно ли са европейските лидери, че дестабилизацията на юг ще окаже неблагоприятно въздействие както върху еврото, така и върху геополитическата стабилност на системата за сигурност и стабилност в западните държави?
<SPEAKER ID="231" NAME="Diane Dodds" AFFILIATION="NI">
(EN) Г-жо председател, моето намерение беше да говоря относно въздействието на финансовата криза в Република Ирландия върху икономиката в Северна Ирландия. Вместо това с дълбоко съжаление искам да уведомя Парламента за безсърдечното и брутално убийство на служител на полицията на Северна Ирландия. Двадесет и пет годишният полицай Ронан Кер е станал жертва на републикански терористи в събота следобед.
<P>
Полицай Кер, католик, служител на реда, е бил убит, когато бомба-капан, поставена под колата му, е избухнала в събота, когато е отивал на работа. Загинал е на място. Призовавам Парламента да осъди тази жестокост и да призове към прекратяване на подобни актове на насилие от страна на ирландските републикански терористи, които имат за цел да върнат Северна Ирландия към мрачното й минало и да провалят политическото развитие.
<P>
От 2007 г. насам републикански терористи дисиденти са заложили десетки бомби-капани по личните автомобили на служителите на реда. За щастие, повечето от тях не са се детонирали. Сигурна съм, че ще ме подкрепите в призива цялата информация, засягаща това убийство, да бъде предадена на полицията. Има хора в местната общност, които могат да предоставят информация относно бруталното убийство на полицай Кер. Те трябва да излязат на светло и да изправят пред съда тези убийци, а не да ги предпазват. Те трябва да направят това за бъдещето на страната ни и от уважение към паметта на загиналия служител на реда и опечалената му майка и семейството му. Възмутена съм и от липсата на уважение, което проявиха някои членове на Парламента към изказването ми.
<SPEAKER ID="232" NAME="Konstantinos Poupakis" AFFILIATION="PPE">
(EL) Г-жо председател, с ратифицирането на Конвенцията на ООН за правата на хората с увреждания 27-те държави-членки са се ангажирали да предоставят равни права, равно отношение и равни възможности, с което да гарантират, че тези граждани ще участват пълноценно в обществото. Въпреки това, както видяхме, това не се отнася за всички. Около 30 милиона слепи хора, живеещи на територията на Европа, са изправени пред непосилни трудности в ежедневието си, като пазаруването, защото трябва да разчитат на други хора, които да им кажат какво е съдържанието на дадена опаковка.
<P>
Затова бих искал да призова Комисията да проведе широко допитване до заинтересованите органи относно приемането на система за доброволно етикетиране на продукти на Брайловата азбука и също така да призова своите колеги да подкрепят това, като подпишат писмено изявление №14.
<SPEAKER ID="233" NAME="Georgios Papanikolaou" AFFILIATION="PPE">
(EL) Г-жо председател, заключенията от последната среща бяха всичко друго, но не и успокоителни. Ясната разпоредба относно механизма за дадена държава-членка за преструктуриране на дълг след 2013 г. е очевидно отклонение от първоначалната позиция на Европейския съюз при избухването на кризата, че преструктурирането на дълг ще бъде напълно изключено като възможност. В Гърция вече отново се наблюдава подем в дебата на изтъкнати икономисти на международно равнище и пазарите.
<P>
Какво наложи промяната на тази позиция? Бяха положени всички усилия, не бяха пожалени средства; може би просто не ни стигнаха силите. Истината е, че прогнозите и очакванията не са потвърдени. Рецесията в Гърция не се подобрява, а се влошава, правителствените разходи възлизат на -9 %, когато трябва да са +8,5 % въз основа на меморандума за 2011 г., а най-лошото е, че безработицата вече надхвърли 15 %.
<P>
Съществува само едно решение: растеж. Има ли някакви признаци за растеж? Не, няма; нуждаем се от политики за растеж, а не от връщане назад и от приказки за преструктуриране.
<SPEAKER ID="234" NAME="András Gyürk" AFFILIATION="PPE">
(HU) Г-жо председател, унгарското председателство на ЕС преполови мандата си, така че си заслужава да направим преглед на постиженията до момента. Голям успех е постигнатото неотдавна принципно съгласие в Съвета относно пакета от шест законодателни предложения за засилване на икономическото управление. Бързото приемане на новото законодателство от Европейския парламент може значително да подобри конкурентоспособността на европейската икономика. Проведената през февруари среща на високо равнище по въпросите на енергетиката също донесе истински пробив. В резултат на укрепването на общия енергиен пазар и развитието на инфраструктурата може най-после да бъде създадена Обща европейска енергийна политика. Освен това бяха постигнати споразумения от основно значение по отношение на Общата селскостопанска политика, както и на политиката за сближаване.
<P>
Естествено, все още съществуват отворени въпроси като стратегията на ЕС за интегриране на ромите. Чрез приемането й ЕС най-сетне ще поеме официална отговорност и за запълването на пропастта пред ромите. Госпожи и господа, успехът на унгарското председателство означава и успех за Европа. Точно по тази причина ви призовавам да продължите да подкрепяте с вашите гласове постигането на общите цели. Благодаря Ви, че ми предоставихте думата, г-жо председател.
<SPEAKER ID="235" NAME="Mairead McGuinness" AFFILIATION="PPE">
(EN) Г-жо председател, също като г-жа Dodds, възнамерявах да говоря за икономиката, но ужасното, коравосърдечно убийство на един млад католик служител на реда в Северна Ирландия, за съжаление, промени намеренията ми. Считам за важно Парламентът да осъзнае огромните размери на тази трагедия за Ирландия и за засегнатото семейство.
<P>
Г-н Кер тъкмо е завършил основното си обучение през декември: бил е само на 25 години, когато под колата му е избухнала бомба. Бях дълбоко трогната от думите на майка му вчера на Деня на майката, когато тя призова католиците да не се отказват от присъединяване към полицейската служба на Северна Ирландия в момент, когато, както тя каза, се стремим към неутрална полиция за доброто на страната ни. Тя призова всички католици да не бъдат възпрени от това убийство. Тя заяви, че всички ние трябва да декларираме подкрепата си и да се стремим към равенство.
<P>
Отново ще цитирам думите й в момент на тъга: "Не искаме да се върнем назад отново към мрачните дни на страх и ужас. Толкова се гордеехме с Ронан и това, което той отстояваше. Не позволявайте смъртта му да бъде напразна".
<P>
Виновните за смъртта му все още не са си признали. Тези, които могат да посочат лицата или други лица, които са извършили това убийство, са длъжни да дадат показания пред полицейската служба на Северна Ирландия. Европа подкрепя мирния процес и е наш дълг да продължим в тази посока.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Г-жо председател, в Румъния има закон, който постановява, че заплатите на учителите следва да бъдат увеличени, защото са много ниски. Този закон беше одобрен и гласуван в румънския парламент, но не е приложен по абсолютно никакъв начин. Учителите са спечелили правата си в съда въз основа на окончателни съдебни решения, но правителството не желае да приложи този закон. Вместо това разработва нов закон, който слага таван на заплатите на учителите. Това представлява не само заплаха за демокрацията и нездравословен начин на функциониране на демократичните институции на държавата. С действията си правителството стига и по-далеч. То застрашава целите на стратегия "Европа 2020".
<P>
Всички ние сме наясно, че за да постигнем устойчиво възстановяване от кризата, се нуждаем от образование и умения. За да разполагаме с икономика, основана на знание и научни изследвания, имаме нужда от млади хора, които да са добре обучени, много добре платени преподаватели и здрава, ефикасна образователна система.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Г-жо председател, в резултат на некомпетентното управление и катастрофалната политика на икономически вандализъм, провеждани от режима на Бъсеску-Бок, системата на здравеопазването в Румъния, особено в сектора на здравното осигуряване, е достигнала екзистенц-минимума си. Както медицинският персонал, който работи в тази система, така и пациентите, които следва да се възползват от нея, са стигнали етап, при който са третирани под нивото на почтеност и човешко достойнство.
<P>
Съществуват варианти за подобряване и възстановяване на положението, но те са игнорирани от сегашното правителство. Неотдавна бяха положени основите за сътрудничество между организациите на синдикатите на семейните лекари и Комисията по здравеопазването на Камарата на депутатите с надеждата да се постигнат по-добри резултати при бъдещите обсъждания с Министерството на здравеопазването и Националната служба за здравно осигуряване.
<P>
Исках да обърна вниманието на Европейския парламент към това положение, тъй като, ако тези действия, подкрепяни от румънския парламент, също се провалят, това ще е поредното доказателство в списъка със злоупотреби с властта в Румъния, където вече не се прилага демократичният принцип на разделение на властите на държавата.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Г-жо председател, бих искал да повторя изразената миналата седмица загриженост от страна на принца престолонаследник Felipe de Borbón, който носи историческата титла на моя регион - Княжество Астурия, когато посрещна принца на Уелс в Мадрид.
<P>
Принц Felipe напълно правилно призова правителствата на Испания и Обединеното кралство към решаване на болезнения конфликт на интереси относно Гибралтар. Това е едно важно напомняне, което лично аз приветствам от позицията си тук в Европейския парламент.
<P>
При положение че и Испания, и Обединеното кралство са изключително демократични държави-членки продължаващата окупация от страна на Великобритания през XXI век е недопустима. Не съществува законово приемлива окупация на една суверенна държава от друга.
<P>
Окупацията на Северен Кипър - район, който неотдавна посетих - която е в нарушение на териториалната цялост на Кипър, също очевидно е неприемлива.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Г-жо председател, Европейският съюз иска да се превърне в най-конкурентноспособната икономика на света. За да постигнем това, трябва да инвестираме в бъдещето си, и по мое мнение, това бъдеще са младите и тяхното образование. Казват, че който иска нещо, търси причините, а който не иска нищо, търси начин да избегне причините.
<P>
По мое мнение, в момента Европейският съюз търси причини да каже, че не можем да вложим повече средства в образованието, a ние много често обичаме да посочваме, че сме в криза и трябва да се справим с последствията от нея. Тъй като в момента разглеждаме следващия седемгодишен период в ЕС бъдещото финансиране и бюджети, мисля, че следва недвусмислено да поставим въпроса: колко възнамеряваме да инвестираме в образованието и в бъдещето ни? Трябва задължително да чуем и какво възнамеряват да направят в тази област Съветът и Комисията.
<P>
Също така, разбира се, не можем да търпим това, което се случва в някои държави-членки, които прехвърлят средства от образованието в други области, какъвто е случаят в собствената ми страна например. По мое мнение, това не е редно. Трябва да осъзнаем и че инвестирането в бъдещето е единственият начин да постигнем наистина желаното от нас.
<SPEAKER ID="240" NAME="Ramon Tremosa i Balcells" AFFILIATION="ALDE">
(EN) Г-жо председател, днес бих искал да осъдя един акт на агресия, срещу един от стълбовете на Европейския съюз: вътрешният пазар и свободното движение на стоки и хора. Неотдавна Федерацията на месната индустрия в област Каталония и някои каталонски вестници съобщиха, че във Франция френски земеделски стопани са нападнали и повредили камиони, идващи от Каталония. Месните продукти, които някои камиони са превозвали, са били напълно унищожени от протестиращи французи.
<P>
Тези актове на агресия са се повторили два пъти от началото на 2011 г. Последният инцидент е само от преди няколко седмици, когато протестиращи французи са спрели друг, натоварен догоре с месо камион от Каталония, нападнали шофьора и след това напръскали с дизел над 20 000 кг. прясно месо.
<P>
Този натиск от страна на някои синдикати на френските земеделски стопани, унищожаването на продукти, идващи извън Франция, оказа много бърз ефект върху клиентите на каталонската месна промишленост, в резултат на което продажбите й са спаднали с 50 %. Внесох парламентарен въпрос, изискващ писмен отговор, към Комисията с надеждата, че Европейският съюз ще спре тази недопустима агресия.
<SPEAKER ID="241" NAME="Csaba Sógor" AFFILIATION="PPE">
(HU) Г-жо председател, в Европа културното многообразие е ценност, която всички ние трябва да защитаваме с действията си. И все пак, това не винаги е било така. На територията на нашия континент има множество уникални култури, които са застрашени от изчезване. Унгарците чангьо в румънския регион на Молдова също представляват една такава застрашена общност. Препоръка 1521/2001 на Съвета на Европа настоятелно призовава към опазване на културата на малцинството чангьо, като посочва конкретни мерки. Въпреки че в резултат на препоръката има предприети в тази посока стъпки през последното десетилетие, положението далеч не е задоволително. Съветът на Европа няма на свое разположение европейското законодателство или механизъм за отчетност, съответствието с които да е възможно и които да гарантират ефективното функциониране на Европейския съюз. Съвета на Европа води пред Европейския съюз по много въпроси, свързани с осигуряването на правата на човека на високо ниво, но неговата препоръка и неговите споразумения не могат да постигнат желания ефект. Ако Европейският съюз вземе сериозно предвид принципа на уважение към културното и езиково многообразие, за които член 3 от Договора за ЕС също се застъпва, трябва да се направи всичко възможно да се гарантира, че този принцип се налага в действителни случаи. Нека започнем с унгарската култура чангьо в Молдова.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Г-жо председател, през януари Европейската комисия одобри стратегията за справяне с http://eurovoc.europa.eu/drupal/?q=bg/request&view=pt&termuri=http://eurovoc.europa.eu/110650&language=bg" като ключов принос за стратегия "Европа 2020" за борба с проблема с преждевременното напускане на училище на територията на целия Европейски съюз, както и за намаляване на процентите с най-малко 10 %.
<P>
Странното е, че тази стратегия не разглежда по никакъв начин въпроса за хората с увреждания и затова бих искала да използвам предоставената ми минута, за да отправя призив, тъй като министрите на образованието на всички държави-членки ще се срещнат в Брюксел на 2 и 4 май, за да разискват световните стратегии по този въпрос.
<P>
Бих искала въпросът относно хората с увреждания да бъде включен в рамките на тази стратегия, защото за тази група хора в цяла Европа е от основно значение да получат продължаващо образование и следователно да им се предостави достъп до пазара на труда. Член 24 от Конвенцията на Организацията на обединените нации за правата на хората с увреждания, че хората с увреждания при никакви обстоятелства не може да бъдат изключени от системата на общото образование.
<SPEAKER ID="243" NAME="Председател">
Разискването приключи.
