<CHAPTER ID="003">
Изявления на председателството
<SPEAKER ID="007" NAME="Председател">
Изпитах огромно задоволство, когато получих новината за освобождаването от домашен арест на Aung San Suu Kyi, лидерката на опозицията в Бирма. Г-жа Suu Kyi беше една от първите носителки на наградата Сахаров, която се присъжда от Европейския парламент от 1988 г. Тя обаче не можа да я получи лично преди 20 години. Бих искал да ви информирам, че вече изпратих покана на г-жа Suu Kyi да посети Европейския парламент и да вземе участие в едно от нашите пленарни заседания.
<P>
25 ноември е Международният ден за премахване на насилието срещу жените, обявен за такъв от ООН преди 11 години. Всеки ден по света много жени стават жертва на изнасилване, унижение и домашно насилие. Особена жестокост, която се практикува в много области на света, е обрязването на млади жени. Приблизително 8 000 момичета стават жертва на насилие всеки ден. За да изразим солидарността си с кампанията за предотвратяване на този варварски ритуал, бих искал да ви насърча днес да носим розов лист като символ на това, че се противопоставяме на тази практика. Бих искал също така да подчертая, че в продължение на много години Европейският парламент продължава усилията си, насочени към призоваване за пълно прекратяване на физическото и психическо насилие над жените.
