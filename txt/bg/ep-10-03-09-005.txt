<CHAPTER ID="005">
Движение на лица, притежаващи дългосрочни визи (разискване)
<SPEAKER ID="063" NAME="Председател">
Следващата точка от дневния ред е докладът на Carlos Coelho, от името на комисията по граждански свободи, правосъдие и вътрешни работи, относно предложението за регламент на Европейския парламент и на Съвета за изменение на Конвенцията за прилагане на споразумението от Шенген и на Регламент (ЕО) № 562/2006 по отношение на движението на лица с дългосрочни визи - C6-0076/2009 -.
<SPEAKER ID="064" NAME="Carlos Coelho" LANGUAGE="PT">
Г-н председател, г-н член на Комисията, госпожи и господа, днес говорим за абсурдни ситуации като тази със студент, на който е издадена виза за следване в Белгия. Тъй като случаят му не попада в обхвата на директива 2004/114/EО, той не може да пътува до Нидерландия, за да намери информация в специализирана библиотека, необходима за написването на дипломната му работа, нито да използва почивните дни в края на седмицата, за да опознае Барселона, защото ще бъде арестуван в държавата, която е издала визата.
<P>
Конвенцията за прилагане на споразумението от Шенген предвижда притежателите на дългосрочни визи да могат да пребивават само на територията на държавата, която е предоставила визата. Те не могат да пътуват в други държави-членки, нито да преминават през други държави-членки при завръщането си в своята държава на произход.
<P>
Шенген символизира свободата на движение. Всяко лице, което легално пребивава в държава-членка, следва да може да се движи свободно в пространството, където няма вътрешни граници. Идеалното решение би било държавите-членки да изпълняват задължението си да издават разрешение за пребиваване на граждани на трети държави, притежаващи тази виза. Това обаче не се случва в голямото мнозинство от държавите-членки.
<P>
Държавите-членки временно се справяха с това положение, като използваха визи от тип D + C, позволяващи на притежателите на дългосрочни визи да се движат свободно в шенгенското пространство през първите три месеца. Този тип визи ще бъдат премахнати от април 2010 г. с влизането в сила на Визовия кодекс на Общността, което ще направи намирането на решение на този проблем още по-неотложно.
<P>
Измененията, които аз предложих и които имат подкрепата на мнозинството от членовете на комисията по граждански свободи, правосъдие и вътрешни работи, допринасят за решението на този проблем, без да намаляват сигурността в шенгенското пространство.
<P>
Задължението за консултация с Шенгенската информационна система в процеса на обработка на молбите за дългосрочни визи е същата процедура като вече съществуващата за гражданите на трети държави, които притежават разрешения за пребиваване. По този начин отговорихме на всички опасения от намаляване на сигурността.
<P>
Истината е, че различните държави-членки предоставяха дългосрочни визи и впоследствие разрешения за пребиваване без предварителна проверка в ШИС, по-конкретно по отношение на разпоредбите на член 96 относно последствията от отказ от допускане.
<P>
Тази практика отслабва сигурността на шенгенското пространство и създава проблеми по външните му граници в случаите, когато лица с валидни визи са регистрирани в ШИС. Това създава ненужни усложнения за тези лица и за граничните служители, които трябва да се опитат да установят дали визите са фалшифицирани, дали данните в ШИС са неточни и следва да се заличат, или дали въпросните визи никога не е следвало да бъдат издавани.
<P>
Инициативата, която ще гласуваме, ще позволи на притежателите на дългосрочни визи да се движат свободно за период от три от всеки шест месеца. Това е същият период, който е разрешен на притежателите на разрешения за пребиваване, и в същото време той обвързва държавите-членки да спазват задължението си да предоставят разрешения за пребиваване в случаи, когато е позволен престой по-дълъг от една година.
<P>
Тя признава също и необходимостта да се повиши нивото на сигурност на данните, съществуваща съгласно споразумението от Шенген и препоръчва Комисията да представи необходимите инициативи, ако ШИС ІІ не влезе в действие преди 2012 г.
<P>
С влизането в сила на Договора от Лисабон двете първоначални предложения бяха обединени и беше създадено ново правно основание. Текстът, който ние ще гласуваме на тази пленарна сесия, е резултат от преговорите, които продължиха по времето на шведското и испанското председателство. Това доведе до постигането на съгласие на първо четене и позволи регламентът да бъде приет преди влизането в сила на Визовия кодекс.
<P>
Г-н председател, бих искал да приканя испанското председателство, което отсъства от това разискване, да гарантира пред Парламента, че регламентът може да влезе в сила преди 5 април 2010 г. Много е важно това да се случи, за да се избегне пропуск в законодателството.
<P>
Поздравявам Европейската комисия за тази навременна инициатива. Благодарен съм за искреното сътрудничество на Съвета, по-конкретно това на шведското и испанското председателство, и за сътрудничеството на докладчиците в сянка, което позволи широк консенсус в комисията по граждански свободи, правосъдие и вътрешни работи. С тази мярка ние можем да решим тревожен проблем, пред който се изправят хиляди граждани от трети държави, и да го направим добре, като същевременно разширим както свободата на движение, така и сигурността.
<SPEAKER ID="065" NAME="Сесилия Малмстрьом" LANGUAGE="EN">
Г-н председател, както изтъкна докладчикът, целта на това предложение е да улесни движението в шенгенското пространство за граждани на трети държави, които пребивават законно в някоя от държавите-членки с дългосрочна виза от тип D. Според достиженията на правото от Шенген гражданите на трети държави, които притежават разрешение за пребиваване, могат свободно да пътуват в шенгенското пространство, защото разрешението за пребиваване е равносилно на виза.
<P>
Напоследък обаче е налице тенденция държавите-членки да не преобразуват дългосрочните визи в разрешения за пребиваване след пристигането. Ето защо провеждаме това обсъждане днес; очевидно Комисията, Съветът и Парламентът трябваше да намерят решение на проблема. Правната и практическата ситуация имат значителни негативни последствия за гражданите на трети държави, пребиваващи законно в нашите държави-членки с дългосрочни визи от тип D. Тези лица не могат нито да пътуват законно в друга държава, нито могат да преминават транзитно през територията на други държави, когато искат да се завърнат в държавата си на произход. Абсурдността на това положение беше илюстрирана от примера, който даде докладчикът г-н Coelho.
<P>
Разбира се, най-доброто решение би било всички държави-членки да издават необходимите разрешения за пребиваване, и то своевременно. За съжаление, положението днес не е такова и затова ние представяме настоящото предложение, чиято цел е да разшири принципа на еквивалентност между разрешенията за пребиваване и краткосрочните визи до дългосрочните визи от тип D. Гражданин на трета държава, притежаващ дългосрочна виза от тип D, издадена от държава-членка, следва да може да пътува в другите държави-членки в рамките на три месеца за всеки период от половин година при същите условия, които важат за притежател на разрешение за пребиваване. Това ще възстанови основната философия на създаването на пространство без вътрешни граници, а именно, че лицата имат право да пътуват в шенгенското пространство за кратък престой с документите, въз основа на които те пребивават законно в държава-членка.
<P>
С голямо задоволство научих, че Carlos Coelho е изразил подкрепа за това предложение от самото начало и че докладчикът, заедно с комисията по граждански свободи, правосъдие и вътрешни работи и комисията по правни въпроси разбраха, че трябва да се предприемат действия, за да се улесни живота на гражданите на трети държави, защото ние искаме да насърчаваме хората, които законно пребивават в нашия регион. Искам да благодаря на докладчика за неговия конструктивен подход към този въпрос.
<P>
Не е необходимо да ви припомням, че трябва да намерим решение бързо, особено заради Визовия кодекс, който ще влезе в сила от 5 април тази година и ще премахне т.нар. визи от тип D+C, които бяха предназначени отчасти да облекчат положението на притежателите на визи от тип D. Считам, че окончателният текст на проекта за регламент удовлетвори всички страни тъй като между всички институции беше съгласуван компромисен текст. За да се разсеят някои опасения, изразени от Европейския парламент и държавите-членки - например относно сигурността - бяха направени няколко изменения на първоначалния текст.
<P>
За да ви дам няколко примера: предложението намалява срока на валидност на дългосрочните визи. Техният срок на валидност не може да бъде по-дълъг от една година. Предложението въвежда задължението държавите-членки да издават разрешение за пребиваване след изтичането на този едногодишен срок.
<P>
Изискването за систематични проверки в Шенгенската информационна система (ШИС) също става по-строго. Когато държава-членка предвижда издаване на разрешение за пребиваване или виза от тип D, компетентният орган систематично извършва търсене в Шенгенската информационна система, за да се избегнат ситуации, при които едновременно са налице подаден сигнал в ШИС и дългосрочна виза.
<P>
За да се отговори на опасенията относно сигурността във връзка с биометричните данни - а това, естествено, е голям проблем за много държави-членки - както знаете, към проекта за регламент беше приложена политическа декларация, в която Комисията бива приканена да проучи възможността за използване на биометрични идентификатори по отношение на дългосрочните визи и да представи резултатите от проучването пред Парламента и пред Съвета до 21 юли 2011 г. Комисията приема също и че в проекта за регламент е включено задължение за докладване относно заявленията.
<P>
В заключение, за да намерим компромисен отговор на основното опасение на Европейския парламент относно гаранциите за високо ниво на защита на данните в случаите, когато е подаден сигнал в ШИС, съгласувахме съвместна декларация. Комисията е поканена от Съвета и Европейския парламент да представи необходимите правни предложения, внасящи изменение в съответната разпоредба относно защитата на данните за Шенгенската конвенция, ако има по-нататъшни съществени закъснения в прилагането на ШИС ІІ след 2012 г. Считам, че с тези промени постигнахме разумно, добре балансирано решение, което значително ще улесни живота на гражданите на трети държави, пребиваващи законно в нашите държави. То ще съответства и в голяма степен на философията за Европа без вътрешни граници.
<P>
Искам още веднъж да благодаря на комисията по граждански свободи, правосъдие и вътрешни работи, комисията по правни въпроси и на докладчика за техния много конструктивен подход към въпроса.
<SPEAKER ID="066" NAME="Cecilia Wikström" LANGUAGE="SV">
Г-н председател, сътрудничеството в ЕС се основава на ценности и най-основната от тях е свободата. Темата на нашето обсъждане днес е възможността хората да се движат свободно. В моя ЕС няма ограничения за това. Считам, че точно в това се изразява величието на ЕС. Всички ние, които живеем тук, се ползваме с правото да се движим свободно, но това трябва да важи и за всички онези, които идват да пребивават тук за по-дълъг период.
<P>
Съгласно Шенгенската конвенция притежателите на дългосрочна виза понастоящем нямат право на свободно движение; вместо това, както г-н Coelho изтъкна, те могат да пребивават само в държавата, която е издала визата. В резултат на това например гостуващ професор от Индия, който живее и работи в моя град Упсала в Швеция, не може да пътува до Париж, за да присъства на конференция, без да кандидатства за виза за Франция, а студент от Китай не може да пътува до Германия, за да посети приятел през почивните дни в края на седмицата, без преди това да е кандидатствал за виза, за да отиде там.
<P>
Този тип бариера пред свободата на движение не трябва да съществува в ЕС. Сега ние променяме това. Целта на настоящото предложение е да осигурим свобода на движение навсякъде в шенгенското пространство за гражданите на трети държави, които пребивават в държава-членка за по-дълъг период.
<P>
Бих искала да благодаря на г-н Coelho, който свърши изключително добра работа като докладчик и който взе предвид възгледите, които аз излагам в моето становище, от името на комисията по правни въпроси, както и възгледите на други докладчици в сянка. Сега имаме резултата пред себе си: това е позитивно предложение, което създава друга връзка в гарантирането на свободата на движение в рамките на ЕС, включително за граждани на трети държави. Това води до по-нататъшно развитие и това е Европейският съюз, в който съм горда да живея и работя.
<SPEAKER ID="067" NAME="Kinga Gál" LANGUAGE="HU">
Г-н председател, г-жо член на Комисията, госпожи и господа, приветствам възможността да приемем в Парламента резолюция, за да улесним пътуването за граждани от трети държави, пребиваващи законно на територията на Европейския съюз, и поздравявам моя колега, г-н Coelho, за отличната работа, която свърши в Парламента по този въпрос. Това предложение по осезаем начин улеснява пътуването в Европейския съюз за граждани на трети държави, притежаващи дългосрочни визи от тип D, издадени от държава-членка. То предоставя решение в ситуации, когато по една или друга причина някои държави-членки не могат или не желаят своевременно да издадат разрешение за пребиваване на гражданин на трета държава, пребиваващ на тяхна територия. С други думи, те не използват правилно рамката, предоставена от шенгенските регламенти. Горда съм, че можем да отбележим напредък по този въпрос.
<P>
Целта ни е да избегнем създаването на впечатление в гражданите на трети държави при пристигането им в Европейския съюз, че влизат в непревземаема крепост. Интегрираното управление на границите и визовата политика следва да служат на тази цел. Като член на Парламента от Унгария настоятелно призовавам пропускателният режим на границите на Европейския съюз да бъде облекчен за хората, които пътуват добронамерено. Контактите между хората, живеещи от двете страни на границата, не следва да бъдат ограничавани. В интерес на гражданите на трети държави, живеещи в съседни на ЕС държави, включително членовете на унгарските малцинства, е да могат законно да пребивават на територията на Европейския съюз без каквито и да било бюрократични или административни тежести. Това изисква съответни закони на равнище както на Общността, така и на държавите-членки, които не си противоречат един на друг, а по-скоро взаимно подпомагат целите си.
<P>
Надявам се, че вместо да остане гръмка идея, новото законодателство на Общността действително ще предостави практическа подкрепа, по-конкретно на младите хора - студентите, които желаят да следват в държавите-членки. Те трябва да бъдат най-важните бенефициери на този регламент. По този въпрос мога само да се съглася, че Комисията следва да представи доклад относно прилагането на този регламент най-късно до април 2012 г. и, ако е необходимо, предложение за изменение на регламента, за да изпълни целите си.
<SPEAKER ID="068" NAME="Vilija Blinkevičiūtė" LANGUAGE="LT">
Поздравявам докладчика г-н Coelho за подготовката на този доклад и също съм съгласна, че е важно колкото е възможно по-скоро да гарантираме свободното движение в рамките на шенгенското пространство на гражданите на трети държави, притежаващи дългосрочни визи, които законно пребивават в държава-членка. Съгласно настоящата практика на държавите-членки по различни причини замяната на дългосрочните визи на граждани на трети държави с разрешение за пребиваване отнема доста време. Бих могла да цитирам много примери от държавите-членки на Европейския съюз, включително от моята страна Литва, където например шофьор на товарен камион на дълги разстояния, който е получил виза от тип D, не може да извършва основната си работа. Практиката, установена в тази област, подкопава законните очаквания на гражданите на трети държави, дошли в Европейския съюз, за да работят или учат. Държавите-членки следва да вземат мерки също и за опростяване на процедурите за издаване на визи. Дългосрочната виза следва да има същото въздействие върху движението на лицето в шенгенското пространство без вътрешни граници като разрешението за пребиваване. Най-важният аспект в това отношение не е продължителността на престой на притежателя на виза от тип D в друга държава-членка, а самата възможност да се отговори по-добре на потребностите му в шенгенското пространство. Ето защо аз съм съгласна с предложението, че граждани на трети държави, притежаващи дългосрочни визи, издадени от държава-членка, следва да могат да пребивават в друга държава-членка в продължение на три месеца за всеки шестмесечен период при същите условия като притежателите на разрешения за пребиваване. Същевременно е много важно да се гарантира, че улесненото движение на граждани на трети държави в шенгенското пространство не представлява допълнителна заплаха за сигурността на държавите-членки. Ето защо ви призовавам незабавно да приемете този частично изменен регламент.
<SPEAKER ID="069" NAME="Nathalie Griesbeck" LANGUAGE="FR">
Г-н председател, г-жо член на Комисията, госпожи и господа, в море от трудности се оформят етапи. Такъв е случаят с този текст, който току-що беше обяснен много добре от всички колеги от всички страни и който засяга всички граждани на трети държави, живеещи законно - бих подчертал - в Европа.
<P>
Действително е крайно време този текст да бъде приет; крайно време е да се осигури свобода на движение за гражданите на трети държави в ЕС и аз се радвам, че достигнахме етапа, когато поставяме нова тухла в изграждането на Европа на свободите в област, която искаме да направим все по-сигурна.
<P>
Предложението представлява както очевиден факт, така и стъпка напред. Очевиден факт, както споменаха хората: в общи линии няма големи противоречия около този текст и няколкото изменения показват, че ние всички искаме да изградим Европа, където никой не е заклещен в някоя държава-членка, без да може да опознае останалата част от Европа. Следователно това е голяма стъпка напред, защото представлява права за гражданите на трети държави - студенти, изследователи или други, които живеят на територията на ЕС.
<P>
И накрая, за да завърша, това наистина ще насърчи хората извън Европа да мислят за Европа като за единно пространство, обединена Европа, общо пространство и ще изгради европейска култура и идентичност отвъд нашите граници.
<SPEAKER ID="070" NAME="Rui Tavares" LANGUAGE="PT">
Г-н председател, първо, искам да благодаря на докладчика г-н Coelho, чието предложение аз, както и другите докладчици в сянка от комисията по граждански свободи, правосъдие и вътрешни работи подкрепяме.
<P>
Вече имах възможността да кажа тук, че г-н Coelho направи много в полза на принципа на свободата на движение в Европейския съюз, на правата на гражданите, независимо дали те са европейски граждани или граждани на чужди държави, и на самата европейска демокрация. Това не означава само собствените й граждани, но също и това, че разчита на приноса на хиляди и хиляди, и дори милиони граждани на трети държави, които преминават през европейската територия, които пребивават тук и които идват тук за дълги или кратки периоди, за да работят и да учат.
<P>
Г-н Coelho, като се има предвид и приноса на докладчиците в сянка, работи в отлична атмосфера на сътрудничество и готовност за предоставяне на информация. Преди всичко той направи това навреме, а при този проблем времето е от решаващо значение предвид това, че става дума за живота на отделни лица.
<P>
Както и други оратори преди мен, аз бих могъл да дам примери със студенти, изследователи и учени, които пристигат в Европа поради признатото качество на тяхната работа, но които след това не могат да пресекат нашите граници, които, между другото, действително поставят големи трудности при преминаването на някои хора от други континенти. За два часа един изследовател може да напусне Португалия и да влезе в Испания, запътвайки се към границата на друга държава-членка или по-скоро той не може да си тръгне, ако притежава, както става в някои случаи, виза за двугодишно следване за магистърска степен, която не му позволява да напуска страната, да сподели своята работа или да предприеме изследване в друга държава-членка.
<P>
Ние самите дори е трябвало да се занимаваме с такива случаи, когато например сме искали да чуем нечия позиция в разискване, провеждано в Брюксел.
<P>
Следва да отбележим, че това не е само ненужно и несправедливо бреме за гражданина на въпросната трета държава. Това е загуба за онези от нас, които разчитаме на неговия принос. Това е загуба по отношение на нашата конкурентоспособност, когато сравняваме например мобилността от този тип на чуждите граждани в Съединените щати или в Китай, Индия или Бразилия, и след това погледнем пречките пред тяхната мобилност в Европейския съюз. Това е загуба по отношение на мобилността на нашата работна сила и на нашата научна общност, когато признаваме, че нарастващата мобилност е много важна в периоди на кризи, като тази, която преживяваме сега, а също е и загуба за обществото на знанието.
<P>
Ето защо е време Съветът да осъществи тези предложения, преди Визовият кодекс да влезе в сила през април и да постави още ненужни пречки пред мобилността на такива лица. Следователно за мен остава да кажа, от името на нашата група, че ние одобряваме предложението на докладчика и ще гласуваме в негова подкрепа.
<SPEAKER ID="071" NAME="Gerard Batten" LANGUAGE="EN">
Г-н председател, докладът предлага държавите-членки да могат да издават дългосрочни визи за престой до 12 месеца на граждани на трети държави, които ще бъдат признавани от други държави-членки в шенгенската група.
<P>
Великобритания не е член на шенгенската група, така че изглежда няма да е директно засегната. Въпреки това предложенията ще улеснят гражданите на държави извън ЕС, които влизат в дадена държава-членка, за да пътуват до други държави от ЕС.
<P>
Великобритания има огромен проблем с незаконната имиграция. Сега там има поне един милион нелегални имигранти. Съгласно тези предложения лица, които желаят да мигрират незаконно във Великобритания, могат да дойдат в друга държава-членка на ЕС съвършено законно, да получат дългосрочна виза за Франция например, откъдето могат незаконно да влязат във Великобритания.
<P>
Членовете на Парламента от Партията на независимостта на Обединеното кралство следователно ще гласуват против този доклад в интерес на защитата на нашите граници, против по-нататъшната незаконна имиграция.
<SPEAKER ID="072" NAME="Frank Vanhecke" AFFILIATION="NI">
(NL) Г-н председател, в този доклад попаднах на наистина най-странния пример защо ние непременно трябва да облекчим правилата по този начин, а именно онзи за чуждестранния студент, който получава виза, за да следва в Белгия, и в резултат на новия ред сега може да търси информация в нидерландска библиотека, а след това да пътува до Барселона. Това е добре за него!
<P>
И все пак, разбира се, не става въпрос за това. Шенген и европейската визова политика като цяло означават нещо доста различно от свободата на студентите да пътуват. Те означават пълното премахване на нашите граници, давайки пълна свобода на организираната престъпност и незаконната имиграция, без да са налице външни граници със строг пропускателен режим - за които се предполагаше, че ще бъдат крайъгълният камък на цялата система - за да бъдат тези процеси под контрол. Един от преките резултати от Шенген например е, че множеството узаконени испански нелегални имигранти са свободни да се движат в други държави-членки.
<P>
Според мен Парламентът ще направи по-добре, ако веднъж се замисли за въздействието на такива решения върху обикновените европейци, вместо за ежедневните практически тревоги на чуждестранните студенти.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Г-н председател, аз бих искал да започна, като поздравя г-н Coelho за неговата отлична работа, и по-конкретно за високото ниво на консенсус, постигнат между Съвета, Комисията и различните политически групи в Парламента. Благодарение на неговата работа мисля, че в това отношение няма да има много разногласия.
<P>
Европейският съюз представлява най-голямото пространство на свобода, което някога е било създавано. Ние следва да елиминираме всички пречки, които възпрепятстват свободното движение както на европейски граждани, така и на граждани от трети държави, пребиваващи законно в държава-членка. Следва да решително да прекратим абсурдните ситуации, пред които толкова често се изправят притежателите на дългосрочни визи от тип D.
<P>
Както знаете, дългосрочната виза позволява на притежателя да пребивава в държавата-членка, издала визата. Притежателите на такива визи обаче не могат да се движат свободно в Европейския съюз, освен да пътуват до държавата-членка, издала визата. Парадоксално е, че ситуации като вече описаните възникват много често. Ще дам един допълнителен пример: студент, подготвящ в Лисабон докторската си дисертация по история на Америка, не може да направи справка с папките и документите, които се съхраняват в Главния архив на Индиите в Севиля, който е на един час път със самолет.
<P>
В крайна сметка целта на предложението е дългосрочните визи да предоставят същите права като тези, предоставени от разрешенията за пребиваване. Госпожи и господа, ние трябва да усъвършенстваме принципа на мобилност: мобилност, която в основата си работи за целите на труда, науката и образованието.
<P>
Въпреки че би изглеждало напълно ненужно, съдейки по това, което виждам, аз ще завърша, като помоля всички ви да подкрепим доклада на г-н Coelho не само заради изключително високото му качество, но също и защото той представлява по-нататъшна гаранция за голямото пространство на свободно движение, което ние защитаваме. Подкрепям също и предложения от г-н Coelho график.
<SPEAKER ID="074" NAME="Илияна Малинова Йотова" AFFILIATION="S&amp;D">
(FR) Г-н председател, аз бих искала първо да благодаря на докладчика г-н Coelho за неговата работа и да отдам дължимото на сътрудничеството между Парламента, Съвета и Комисията в процеса на консолидиране на двата доклада и по време на първото четене, което следва да е и последното.
<P>
От решаващо значение за този доклад беше той да бъде приет преди края на април 2010 г., така че да може да се приложи едновременно с Визовия кодекс. За всички жители на Европейския съюз е изключително важно да могат да пътуват навсякъде в държавите-членки. По този начин ние можем да решим двойния проблем за прилагането на визите от тип D+C и за правилата за издаване на разрешения за пребиваване.
<P>
Благодарение на този доклад всички граждани на трети държави, притежаващи дългосрочни визи, ще имат правото да пътуват навсякъде в Европа за шест месеца годишно. Всички заинтересовани лица следва да получат цялата необходима информация, когато получават визите си, и преди всичко те следва да бъдат информирани, че тази виза автоматично ще се превърне в разрешение за пребиваване, преди да изтече едногодишният й срок на валидност.
<P>
И накрая, важно е да се подчертае, че поради причини, свързани със сигурността, всяко лице, което кандидатства за виза от тип D, ще трябва да бъде проучено, но няма да е необходимо да бъде регистрирано в ШИС. Договарящата страна трябва надлежно да вземе под внимание всяка информация, вече включена в ШИС от друга договаряща страна.
<P>
Освен това, ако ШИС ІІ не бъде въведена до 2012 г., ние приканваме Комисията и Съвета да представят необходимите правни актове, за да се осигури същото ниво на защита на данните като предвиденото в ШИС ІІ.
<SPEAKER ID="075" NAME="Mario Borghezio" AFFILIATION="EFD">
(IT) Г-н председател, госпожи и господа, тези предложения целят да улеснят движението на законно пребиваващите в държава-членка граждани на трети държави в шенгенското пространство на основание на дългосрочни визи от тип D.
<P>
По същество целта е да се разшири - и това ни притеснява - съществуващият принцип на еквивалентност между разрешенията за пребиваване и краткосрочните визи от тип С до дългосрочните визи. Така една дългосрочна виза ще има същият ефект като разрешението за пребиваване по отношение на свободното движение в шенгенското пространство. С други думи, целта е да се даде възможност на всеки, който притежава документ за законно пребиваване в държава-членка да се движи свободно в шенгенското пространство за кратки периоди, не по-дълги от три месеца от всяко полугодие.
<P>
Ние изтъкваме пред Комисията и Съвета проблемите на сигурността, които могат да възникнат от това свободно движение. Вече достатъчно трудно се извършват проверки в една държава-членка: нека бъдем внимателни относно рисковете, които поемаме, прилагайки прибързано този принцип.
<SPEAKER ID="076" NAME="Franz Obermayr" AFFILIATION="NI">
(DE) Г-н председател, преди няколко месеца в Парламента цареше не само празнична атмосфера, но и чувство на радост у повечето присъстващи, защото визовите разпоредби бяха облекчени за много държави в Европа.
<P>
И така, каква е действителността? С премахването на задължителните визи за гражданите на Черна гора, Македония и Сърбия през декември 2009 г. се образува вълна от хора, пътуващи от Балканите през Австрия към Централна Европа и дори до Скандинавия. Истинско преселение на народите! По данни на министерство на вътрешните работи само за седем седмици около 150 000 македонци са се възползвали от тази нова свобода на пътуване. Две трети от тези хора не се връщат обратно у дома. В много села, по-конкретно албанско-македноски села, всеки ден по пет автобуса потеглят към Централна или Западна Европа, снабдени с туристически визи, които изрично забраняват работа срещу заплащане. Следователно това означава, че след 90 дни тези хора преминават в нелегалност и предполагаемите туристи отново се озовават на евтиния пазар за работна ръка, където печелят "дъмпингови" надници. Това е разликата между действителното положение и неосъществимата мечта на Европейския парламент.
<P>
Последствията от това трябва да бъдат понесени от нашите собствени държави. Те трябва да страдат от последиците от решението на мнозинството в тази зала. Те ще трябва да се примирят със слабо контролируемата нелегална имиграция и незаконност и свързаната с нея недекларирана заетост.
<SPEAKER ID="077" NAME="Simon Busuttil" AFFILIATION="PPE">
(MT) Аз също бих искал да поздравя моя колега Carlos Coelho за неговия доклад относно тази инициатива, която предоставя на гражданите на трети държави възможността за по-голяма свобода на движение в европейската свободна зона. Въпреки това, г-н председател, аз трябва да изтъкна иронията, която изплува на повърхността в това разискване, а именно: докато ние предоставяме по-големи права на гражданите на трети държави, в същото време Европейският съюз и неговите граждани се изправят пред сериозни проблем с пътуването в държави като Либия например. Това се дължи на продължаващия проблем между Швейцария и Либия, който доведе до това Либия да блокира пътуванията за всички граждани на Европейския съюз, а не само за швейцарците. Така че, докато ние предоставяме по-големи права на гражданите на трети държави, правата на нашите собствени граждани да пътуват в трети държави, като Либия, се ограничават. Какви са последствията? Последствията са много сериозни. Има работници, които не могат да отидат да работят в Либия, дружества, които са инвестирали в Либия, не могат да изпратят там своите работници, докато други работници, които сега са в Либия, трябва да останат там, докато заместниците им получат разрешение за влизане. Това е опасна ситуация и аз призовавам члена на Комисията Малмстрьом спешно да се намеси в този проблем. Разбирам, че това е дипломатически въпрос между две държави, които дори не са членки на Европейския съюз, но той има сериозно отражение върху гражданите на Европейския съюз, които са заинтересовани да пътуват в Либия, за да изкарват прехраната си.
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) Докладът на моя колега г-н Coelho, а също и проектът за регламент засягат свободното движение на хора, което е съществен елемент на демокрацията в Европейския съюз, и следователно не е приемливо да има лица, притежаващи дългосрочни визи в една държава-членка на Европейския съюз, които не могат да пътуват в Европейския съюз.
<P>
Има няколко причини гореспоменатите инициативи да бъдат подкрепени. Първата е зачитането и подкрепата за основните права на човека, които несъмнено включват свободата на движение. Ако дадена държава-членка легализира престоя на гражданин на трета държава, няма причина това лице да не може да се движи свободно в шенгенското пространство. Естествено, детайлите във връзка с това да не се понижава нивото на сигурност в шенгенското пространство трябва да бъдат подробно уточнени.
<P>
В това отношение стана дума и за студенти и учени, които не могат да пътуват в друга държава-членка. Аз бих искала да включа и хората, занимаващи се със стопанска дейност, в тази група, защото, ако не им позволим това, ще ограничим конкурентоспособността на Европейския съюз. Ето защо аз мисля, че това предложение ще срещне подкрепа и поздравявам докладчика.
<SPEAKER ID="079" NAME="Piotr Borys" AFFILIATION="PPE">
(PL) Г-н председател, бих искал много да благодаря на г-н Coelho. Моето мнение е включено в регламента. Аз имах възможността също да работя и по самия регламент. Бих искал да кажа, че естеството на доклада на г-н Coelho е не само спешно и важно, но и символично. Днес като представител на една от новите държави-членки аз мога с гордост да заявя, че можем да променим правилата, като дадем възможност за свободно движение в шенгенското пространство, където до скоро някои от настоящите държави-членки на Европейския съюз срещаха подобни затруднения. Мисля, че символичният характер на тези промени днес не е нещо, което може да бъде надценявано и се надявам, че консенсусът, постигнат в тази зала, ще бъде голям успех за всички нас.
<P>
Второ, бих искал да кажа, че премахването на визите от тип D + C и фактът, че държавите-членки не могат да издават разрешения за пребиваване ни заставят да предприемем много спешни действия. Ще дам само няколко примера за проблеми, каквито бяха споменати днес тук. Двама украински студенти, които миналата година пътуваха от Вроцлав до Берлин, са задържани при пресичането на границата, главно защото младите хора не са знаели правилата и само са искали да се възползват от нашите интелектуални ресурси. Мисля, че гласуването днес ще бъде много значимо и важно за нас.
<P>
Бих искал само да привлека вниманието към последния въпрос - въпросът за сигурността. Сега ние следва да имаме добра система за обмен на информацията, събрана в Шенген, непременно трябва да работим по второто поколение на Шенгенската информационна система и Системата за визова информация и преди всичко трябва да имаме може би още по-чести прегледи и доклади. Бих искал настоятелно да призова г-жа Малмстрьом да гарантира, че координацията между държавите-членки по отношение на сигурността ще бъде толкова добра, колкото и до сега, и още веднъж бих искал много да благодаря на г-н Coelho за великолепния доклад.
<SPEAKER ID="080" NAME="Kinga Göncz" AFFILIATION="S&amp;D">
(HU) Г-н председател, аз бих искала да кажа, че в голяма степен съм съгласна и подкрепям докладчика и члена на Комисията г-жа Малмстрьом за намирането на решение на този проблем, което е в съответствие с принципите на правовата държава, зачитането на правата на човека, защитата на данните и, разбира се, и със съображенията за безопасност. Бяха изразени много опасения. Аз бих искала да изтъкна някои въпроси. За да може този регламент да функционира правилно, всички ние трябва да изследваме и научим повече за практиките в различните държави-членки. Знаем, че някои държави-членки могат да издават разрешения за пребиваване своевременно. Тези най-добри практики биха могли да имат голямо значение за нас. Ние трябва да координираме практиките на държавите-членки, за да повишим доверието. Всички държави-членки следва да използват ШИС - знаем, че в днешно време не всички го правят - а внедряването на двете системи ШИС ІІ и ВИС (Визова информационна система) е изключително неотложна задача, защото тези системи ще предоставят дългосрочни гаранции. В интерес на Европа е гражданите на трети държави, пребиваващи на територията й - студенти, бизнесмени, изследователи - да могат да се движат наистина свободно.
<SPEAKER ID="081" NAME="Georgios Papanikolaou" AFFILIATION="PPE">
(EL) Г-н председател, аз също бих искал да започна с благодарност към г-н Coelho за отличната му работа по този доклад и да заявя следното:
<P>
Преди всичко достиженията на правото от Шенген са точно това: свобода на движението в границите на шенгенското пространство. Ето защо в това разискване ние трябва да направим първото основно и просто заключение: от жизненоважно значение е този регламент да се придвижи напред. Примерът със студента е показателен; всеки притежател на дългосрочна виза следва да има правото на свободно движение.
<P>
Възниква проблемът - и аз искам да подчертая това - дали това ще улесни незаконната имиграция, макар и не пряко, дали ще има проблеми със сигурността и дали лицето, което ще упражнява това право, ще има средствата да пътува - обстоятелства, които държавите-членки трябва да вземат предвид.
<P>
Очевидно всяка държава-членка трябва да бъде много внимателна, когато издава визи. По този въпрос, както е посочено и в доклада, се очертава много важен параметър, най-решаващият от всички параметри: че обработването на данните преди издаването на дългосрочни визи сега ще става задължително в Шенгенската информационна система. Така в окончателния анализ ние не само защитаваме достиженията на правото от Шенген, но също и укрепваме сигурността във връзка точно с това.
<P>
Затова всички ние трябва да гледаме положително на тези перспективи и системата ШИС ІІ, която е необходимост, задължително изискване, каквото и да става, трябва да процедира бързо. И накрая, в сътрудничество с държавите-членки и службите на държавите-членки ние трябва не само да улесним достиженията на правото от Шенген и да го укрепим, но и едновременно с това да укрепим сигурността, която е необходимият елемент за всяка държава-членка, за всички нас и за достиженията на правото от Шенген.
<P>
(Ръкопляскания)
<SPEAKER ID="082" NAME="Tanja Fajon" AFFILIATION="S&amp;D">
(SL) Свободата на движение и премахването на вътрешните граници са два от най-важните фактори за европейската интеграция. Ние трябва да улесним движението в шенгенското пространство за гражданите от трети държави, които законно пребивават в дадена държава-членка. Не е приемливо заради бюрокрацията да ограничаваме движението в Европа на студентите, изследователите и представителите на дружества.
<P>
По подобен начин трябва да направим възможна свободата на движение за гражданите на Босна и Херцеговина и Албания и за хората от Косово, които парадоксално днес имат по-малко права да пътуват, отколкото имаха преди години. Очевидно трябва да са налице правилните условия да се случи това и ние не следва да си позволяваме да бъдем подведени от данните за масова незаконна имиграция.
<P>
Хората от Западните Балкани бяха изолирани чрез визовия режим за твърде дълго време. Те трябва да заздравят контактите си с гражданите на Съюза, но много по-често отказите на техните заявления за виза им пречат да осъществят това. Нека не рискуваме да породим дори по-силно усещане за изолация и дискриминация, особено сред младите хора, които може никога да не са имали възможността да открият Европейския съюз. Следователно нека не губим време, след като или Босна и Херцеговина, или Албания изпълнят критериите за либерализиране на визовия режим.
<P>
Всяко действие, което предприемем, за да улесним пътуването в шенгенското пространство, ще бъде стъпка напред и ще бъде в интерес на Европейския съюз.
<SPEAKER ID="083" NAME="Zbigniew Ziobro" AFFILIATION="ECR">
(PL) Г-н председател, обсъжданото предложение засяга един от основните принципи на функциониране на Европейския съюз - премахването на вътрешните граници и свободното движение на хора. По тази причина то заслужава специално внимание. Неразбираемо е и следователно неприемливо притежателите на дългосрочни визи да имат по-малка свобода на движение в шенгенското пространство, отколкото хората, притежаващи краткосрочни визи. Поради тази причина аз симпатизирам на предложението на Комисията. Мисля обаче, че ние следва да направим изменения в предложението, за да гарантираме сигурността. Затова аз подкрепям предложението на комисията по граждански свободи, правосъдие и вътрешни работи като част от Шенгенската информационна система да има обмен от информация между държавите-членки относно нежелани лица. От Европейската комисия също трябва да се изиска да представи доклад относно прилагането на регламента не по-късно от 5 април 2012 г. Подготвените изменения заслужават сериозен размисъл и в повечето случаи - подкрепа.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Г-н председател, не само гражданите на трети държави биха искали хората от тези държави да се движат по-лесно в шенгенското пространство - ние, гражданите на Европейския съюз, също очакваме това. Парадоксално е притежателите на краткосрочни визи да имат по-голяма свобода на движение от притежателите на дългосрочни визи и лице от трета държава, притежаващо законно разрешение за дългосрочен престой например в Полша, да не може да пътува до Германия или Франция. Свободата на движение не трябва да се прилага само за гражданите на Европейския съюз. Изследователи, студенти, ученици и хора от бизнеса от трети държави следва да могат да се движат свободно, да посещават приятели и да изучават традициите, обичаите и културата на други държави. Те ще бъдат добри посланици на идеята за Европейски съюз и ние, гражданите на Европейския съюз, ще направим стъпка към реализацията на идеята за Съюз без граници.
<SPEAKER ID="085" NAME="Andreas Mölzer" AFFILIATION="NI">
(DE) Г-н председател, визовата система на шенгенските държави е очевидно толкова сложна, че служителите в консулствата вече не знаят какво правят и допускат добросъвестни лица, пътуващи с визи, да попаднат в клопката на визите. Фактът, че консулският персонал не е осведомен за визите от тип D и С изглежда доста странен. Откровено нехайство е, ако някой пропуска проверката в Шенгенската информационна система, за да улесни работата си. Ясно е, че това ще създаде многобройни ненужни проблеми по външните граници и това положение трябва спешно да се промени. Във връзка с това няма голям смисъл да обсъждаме националните списъци със сигнали по отношение на визите, ако системата за сигнали на ЕС и регламентите за сигнали на ЕС дори не се прилагат последователно.
<P>
Либерализирането на визовия режим за балканските държави върви ръка за ръка с увеличаването на безпочвените молби за убежище от тези държави. Сега, когато след облекчаването на визовите разпоредби за Балканите възниква действителна заплаха от имиграционна вълна, след като за седем седмици почти 150 000 души от Македония са се възползвали от новата си свобода да пътуват и според изчисленията, почти две трети от тях вероятно няма да се върнат в родината си, е особено важно да затвърдим прилагането на визовите разпоредби.
<SPEAKER ID="086" NAME="Krisztina Morvai" AFFILIATION="NI">
(HU) Като членове на парламента от Унгария ние сме в особено положение, когато трябва да гласуваме и решаваме дали да дадем възможност на граждани от трети държави да се движат по-свободно в Европейския съюз или, обратно - да се опитаме да попречим на това. Заради трагедията от Трианон Унгария изгуби голяма част от територията си и голям брой наши унгарски сънародници живеят извън границите на днешна Унгария и следователно извън настоящите граници на Европейския съюз в бившия южен регион и Подкарпатието. Нашите сънародници са в много унизително положение, когато учат или извършват изследователска или друга работа в орязаната си родина и не им е позволено да напускат територията на Унгария. Това е изключително лошо и нетърпимо положение и ние трябва да предприемем действия против него. Ето защо ние, унгарските членове на Парламента, от сантиментално чувство, свързано с Унгария, ще гласуваме в полза на предложението, за да сложим край на това нелепо положение.
<SPEAKER ID="087" NAME="Andrew Henry William Brons" AFFILIATION="NI">
(EN) Г-н председател, това предложение се основава на допускането, че всички лица от трети държави, които влизат в ЕС, са добрсъвестни и че ако те твърдят, че идват тук, за да учат, това е истина. ЕС е богат на мними колежи, а дори истинските колежи често имат в регистрите си студенти, които никога не се появяват в аудиториите. Ако движението им в други държави е улеснено, ще бъде много по-трудно да се провери автентичността на техния статут и по-трудно да се установи местонахождението им, когато се установи, че статутът им не е действителен.
<P>
Въпреки че Обединеното кралство не е в шенгенското пространство, ЕС има регистър на узаконените нелегални имигранти. Днешният притежател на дългосрочна виза или разрешение за пребиваване утре може да бъде незаконен емигрант, а на следващия ден гражданин на Европейския съюз с пълна свобода на движение.
<SPEAKER ID="088" NAME="Сесилия Малмстрьом" LANGUAGE="EN">
Г-н председател, бяха повдигнати два въпроса, не пряко свързани с разискваната тема, но аз бих искала да използвам възможността да ги разгледам накратко.
<P>
Г-н Busuttil повдигна въпроса за Либия. Мога да го уверя, че това е много сложен въпрос, но ние активно участваме в диалог с Либия, с Швейцария, с държавите-членки, за да намерим решение на този много сложен проблем, преди той да ескалира още повече. Така че аз се надявам да мога скоро да ви запозная с развитието му.
<P>
Към г-жа Fajon, искам да Ви кажа, че, разбира се, положението в Албания и Босна и Херцеговина е друго направление и ние току що приключваме мисия там за оценка как тези две държави се справят според критериите. Много скоро след консултация с държавите-членки и експертите Комисията ще изготви доклад за това и оценката от този доклад ще бъде споделена с членовете на комисията по граждански свободи, правосъдие и вътрешни работи, преди да включим евентуално предложение в дневния ред.
<P>
Относно настоящото предложение, мога да уверя депутатите и докладчика, че Комисията работи с изключителна отдаденост за развитието на въпроса и ние ще направим всичко възможно да осигурим изпълнението на регламента. Може да звучи като технически проблем, но не е. Той засяга отделни граждани и ние искаме да насърчим хората да идват тук законно с всички редовни документи, независимо дали са студенти, изследователи, специалисти или учени. Това е добре и за тях, и за нас. Освен това се вписва във философията на Европейския съюз за пространство без вътрешни граници. Ето защо следва да избягваме да усложняваме излишно живота на тези хора.
<P>
Мисля, че в това предложение намерихме добър баланс. Успяхме да вземем предвид съображенията за сигурността по задоволителен начин и можем да се поздравим. Това е Съюзът, работещ по най-добрия начин с три институции, които се опитват да идентифицират даден проблем и да намерят конкретно решение в полза на гражданите.
<P>
Така че, благодаря Ви много за Вашата работа, г-н Coelho и благодаря, и на вас за доброто разискване на това заседание.
<SPEAKER ID="089" NAME="Carlos Coelho" LANGUAGE="PT">
Г-н председател, четири заключителни бележки. Първата е, че, за съжаление, мястото на Съвета остана празно по време на това разискване. Втората е да благодаря на члена на Комисията Малмстрьом за любезните й бележки и да я помоля заедно със Съвета да гарантират влизането в сила на този регламент на 5 април. В противен случай ще е налице правна вратичка с последствия за реални хора.
<P>
Третата бележка е, че, за съжаление, колегите, които участваха в това разискване и повдигнаха въпроса за проблемите със сигурността, не можаха да признаят подобренията, които Парламентът въведе посредством този регламент, по-конкретно - задължението за предварителна консултация с Шенгенската информационна система.
<P>
Както подчертах във встъпителното си изявление, считам, че Парламентът изпълни задачата си добре, защото укрепи както свободата на движение, така и сигурността. Да не се признае това означава да се гледа на въпроса едностранно без поглед върху цялостната картина.
<P>
Моята последна бележка, г-н председател, е да благодаря на всички, които работиха заедно за тази цел, а именно онези, които ни позволиха да постигнем съгласие на първо четене, по-конкретно Комисията и Съветът, но също и всички политически групи в комисията по граждански свободи, правосъдие и вътрешни работи и комисията по правни въпроси, които направиха този широк консенсус възможен. Считам, че когато участваме в намирането на решение по този начин, ние вършим работата си възможно най-добре.
<SPEAKER ID="090" NAME="Председател">
Разискването приключи.
<P>
Гласуването ще се проведе след малко.
<P>
Писмени изявления (член 149)
<SPEAKER ID="091" NAME="Petru Constantin Luhan  " LANGUAGE="RO">
Аз подкрепям усилията, положени като част от този доклад, успешно да се разшири свободата на движение за притежателите на дългосрочни визи по същия начин, както за притежателите на разрешения за пребиваване и краткосрочни визи. Действащото споразумение доведе до многобройни неудобства за гражданите на трети държави, които пребивават законно в държава-членка и които по различни причини желаят да пътуват в Европейския съюз. Има различия между държавите-членки по отношение на необходимото време, метода и критериите, които се използват при предоставянето на визи. Това, което се наблюдава на практика, е, че кандидатите за визи, на които е отказано в една държава, пробват "късмета" си в други държави-членки. Това се дължи на факта, че някои държави са по-взискателни, докато други са по-небрежни, когато става дума за предоставяне на визи и разрешения за пребиваване. За да се избегне приток на заявления за визи към определени държави, които възприемат по-либерална политика за предоставяне на визи, аз предлагам да се стандартизират проверките и метода за одобряване на заявленията за визи във всички държави-членки. Тази процедура ще гарантира стандартен подход към всички кандидати и следователно елиминиране на риска от появяване на "вратички"в шенгенското пространство.
