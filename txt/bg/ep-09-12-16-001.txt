<CHAPTER ID="001">
Откриване на заседанието
<SPEAKER ID="005" NAME="Göran Färm" AFFILIATION="S&amp;D">
(EN) Г-н председател, в началото на месечната сесия тази седмица Вие отговорихте на въпрос на моя австрийски колега Jörg Leichtfried относно присъединяването на нови членове към Парламента като следствие от Договора от Лисабон и кога може да стане това. Вие отговорихте, че сега това зависи от Съвета. Съгласен съм, що се отнася до това да се присъединят към Парламента като пълноправни членове, но не съм сигурен дали положението е същото, когато става въпрос за статута им на наблюдатели като въведение към фактическото им встъпване като пълноправни членове.
<P>
Аз тълкувам решението, което взехме неотдавна по доклада на David Martin относно нашите вътрешни правила, в смисъл, че всъщност сме свободни да им позволим да започнат работа като наблюдатели веднага след като бъдат избрани и избирането им бъде потвърдено от тяхната държава-членка. Ние като Парламент сами можем да вземем решение за условията, свързани с положението им на наблюдатели.
<P>
Г-н председател, бихте ли обсъдили това с докладчика г-н Martin, за да можем да вземем решение колкото е възможно по-скоро? Ще е неразумно новите членове на Парламента, които са вече избрани и чието избиране е потвърдено от националните органи, да чакат месеци наред преди реално да започнат работа. Мнозина от тях са готови да започнат незабавно.
<SPEAKER ID="006" NAME="Председател">
Както казах преди, питал съм за решението на Европейския съвет. Комисията по конституционни въпроси също трябва да вземе отношение и да проучи проблема. Все още няма окончателно решение за броя на новите места и от коя държава трябва да бъдат членовете. Няма окончателно решение. Зная, че това е решение на Европейския парламент, но не е окончателно, затова не е лесно да се приемат наблюдатели, без да имаме окончателно решение за броя и за това от коя държава трябва да бъдат. Затова трябва да изчакаме. Мисля за това и много внимателно следя нещата.
<SPEAKER ID="007" NAME="Rebecca Harms" AFFILIATION="Verts/ALE">
(DE) Г-н председател, госпожи и господа, съгласна съм, че това е труден въпрос за решаване. Не считам, че е невъзможно, но от гледна точка на моята група искам да кажа, че предвид дискусията във Франция за нас е неприемливо наблюдатели, какъвто и да е техният статут, същевременно да остават членове на своите национални парламенти. Считаме, че тези, които идват тук като наблюдатели, трябва да се откажат от националните си мандати.
<SPEAKER ID="008" NAME="Jean-Pierre Audy" AFFILIATION="PPE">
(FR) Г-н председател, съгласно член 110 от Правилника за дейността ние сме се събрали да разискваме резултатите от шведското председателство - аплодирам министър-председателя Райнфелд, който ни даде едно смело, полезно и ефективно председателство - но сме тук и за да разгледаме резултатите от Европейския съвет от 10 и 11 декември.
<P>
По този въпрос искам да привлека вниманието на председателя на Комисията, който е пазител на Договорите и приложението им, към член 15, параграф 6 от Договора за Европейския съюз, който поставя като условие председателят на Европейския съвет да представя доклад след всяко заседание на Европейския съвет.
<P>
Изглежда сигурно, че г-н Ван Ромпой, новият председател на Европейския съвет, няма да се присъедини към нас, съжалявам за това. Всъщност той заема длъжността от 1 декември 2009 г., изпълнява важна дипломатическа роля и считам, че първият му политически акт трябва да бъде да дойде и да се представи на Европейския парламент. Затова той трябваше да дойде и да представи заключенията на Европейския съвет от 10 и 11 декември 2009 г.
<SPEAKER ID="009" NAME="Председател">
Позволите да обясня: беше постигнато разбирателство между председателя на Европейския съвет Ван Ромпой и действащия председател на Съвета Райнфелд последния месец от председателството да протече по старите принципи. Това разбирателство е в сила. Председателят на Европейския съвет Ван Ромпой ще встъпи в длъжност на 1 януари 2010 г.
<SPEAKER ID="010" NAME="Jean-Pierre Audy" AFFILIATION="PPE">
(FR) Г-н председател, не е задължение на държавните и правителствени ръководители да се занимават с приложението на договори, ратифицирани от народите.
<SPEAKER ID="011" NAME="Председател">
Ще обясня по-подробно: отправянето на покана и работата с председателя на Европейския съвет и действащия министър-председател, който представлява ротационното председателство, е решение, което принадлежи на всички членове на Парламента. Ние също ще решим кого да поканим и в какъв ред. Също така ще изработим споразумение между институциите - Европейския парламент и Европейския съвет - как ще работим заедно. Освен това считам, че забележките ви са ненавременни.
<P>
Трябва да бъде изготвено междуинституционално споразумение. С това е ангажирана и Европейската комисия. Твърде рано е да обсъждаме това. Много е важно да поддържаме правилен баланс между сегашното председателство и правителствен ръководител и председателя на Европейския съвет Ван Ромпой. Нашите председателства се сменят, докато председателят остава един и същ, но трябва да си сътрудничим и с правителствените ръководители. Необходимо ни е сътрудничество с правителствата, защото като законодателен орган трябва да имаме постоянен контакт с правителството на държавата, която заема председателството.
<P>
Освен това начинът, по който ще работим заедно и кого ще поканим, също са наше решение - след консултации с Европейския съвет, разбира се. Ще водим разговори по въпроса. Искам да ви кажа, че е твърде рано да правим това. Междувременно г-н Райнфелд ще представи доклада за последните шест месеца от дейността на Европейския съвет. Г-н Ван Ромпой не е участвал в тази дейност, защото беше предложен едва преди няколко седмици, така че днес въобще не би могъл да говори по темата. Всичко е абсолютно ясно.
