<CHAPTER ID="014">
Представяне на работната програма на Комисията за 2011 г. (разискване)
<SPEAKER ID="462" NAME="Председател">
Бих искал да ви припомня, че преди 30 години ужасно земетресение разтърси регионите Ирпиния и Базиликата в Италия, като причини смъртта на хиляди хора. Смятам, че трябва да засвидетелстваме съпричастността си и да изразим съболезнованията и солидарността си към пострадалите семейства и региони.
<P>
Следващата точка е изявлението на Жозе Мануел Барозу, председател на Европейската комисия, относно представянето на работната програма на Комисията за 2011 г.
<SPEAKER ID="463" NAME="Жозе Мануел Барозу" LANGUAGE="EN">
Г-н председател, днес имам честта да представя работната програма на Комисията за 2011 г. Презентацията очертава едно начало и един край. От една страна, работната програма бележи нов етап от много важна политическа работа. От друга страна, приемането на програмата е крайният резултат от засиления и структуриран диалог, който започна с разискването относно състоянието на Съюза през септември в Парламента.
<P>
Подготовката за работната програма на Комисията за тази година наистина беше "премиера" и според мен доста успешна. Чрез напредването на прилагането на нашето ревизирано рамково споразумение успяхме да проведем задълбочени обсъждания на политическите приоритети през следващите години.
<P>
По време на този плодотворен процес бях обнадежден от голямата степен на сближаване в общото направление и при конкретни инициативи. Това е процес, който изигра ролята си за оформянето на нещо, което наричам "специално партньорство".
<P>
Европейките действия трябва да се съсредоточат върху онези предизвикателства, където ЕС може да допринесе за най-осезаема добавена стойност. Четиридесетте стратегически инициативи, които Комисията се е ангажирала да представи през 2011 г., отразяват главните политически приоритети, които сме очертали заедно. С оглед на прозрачността програмата освен това включва и 150 предложения, върху които Комисията работи.
<P>
Устойчивото икономическо възстановяване и гарантирането на бъдещето на нашите общества остава общ политически приоритет през 2011 г. Усилията ни ще продължат в три основни направления: укрепване на управлението, завършване на реформата във финансовия сектор и ускоряване на осъществяването на стратегия "Европа 2020" за интелигентен, устойчив и приобщаващ растеж.
<P>
Дългосрочният растеж трябва да се основава на стабилна макроикономическа основа. Чрез инициирането на т.н. "Европейски семестър" и проследяването на нашите предложения от 29 септември ние ще укрепим европейската данъчна рамка и ще разширим наблюдението на макроикономиката, за да се предотвратят дисбалансите.
<P>
Вече се осъществява амбициозна реформа на финансовия сектор и е завършена работата по важно законодателство. През 2011 г. Комисията ще внесе оставащите законодателни актове. Ще се работи върху главните приоритети, като например прозрачността и защитата на потребителите, а рамката, свързана с банковата криза, цели предотвратяването и справянето с бъдещите кризи. Комисията ще търси подкрепата на Парламента и Съвета за постигане на споразумение по цялостната реформа преди края на 2011 г.
<P>
Европа не трябва да намалява темпото, като се съсредоточи върху сравнителните си предимства през 21-ви век, чиято основна характеристика е глобализацията. Когато нашите конкуренти са по-евтини, ние трябва да сме по-умни. Като пример за действие на европейско равнище ще разработим по-интегрирана европейска система за стандартизация като важна платформа за засилването на конкурентоспособността на нашите фирми, особено на малките и средни предприятия.
<P>
За да може Европа да запази конкурентоспособността си и да осигури повече и по-добри работни места, трябва внимателно да се планира преходът към общество с ниски въглеродни емисии и ефективно по отношение на използване на ресурсите. Ето защо обединяването на политиките, свързани с изменението на климата, енергията, транспорта и околната среда, ще бъде приоритет. Енергийната ефективност ще бъде особен акцент през 2011 г.
<P>
Приспособяването към динамичната икономическа реалност означава да се гарантира високо равнище на защита на правата на работниците и близко сътрудничество със социалните партньори. През 2011 г. ще бъдат разработени и внесени важни предложения относно командироването на работници и работното време. Междувременно ревизирането на правилата за държавни помощи, приложими към услугите от общ интерес, ще бъде осезаема крачка към изграждането на качествена рамка, която отчита специфичния характер на тези услуги.
<P>
С Акта за единния пазар Комисията даде началото на амбициозен процес, който ще спомогне единният пазар да прояви пълния си потенциал. Нашите фирми трябва да се съсредоточат върху бизнеса, а не върху бюрокрацията. Малките и средните предприятия често са прекалено обременени или на практика не смеят да се заемат с иначе перспективни трансгранични проекти. Като конкретен пример, посредством изясняването на колективното управление на авторските права можем да опростим съществуващите рамкови условия, да насърчим допълнително трансграничните дейности, като реализираме важния им потенциал за създаване на работни места, не на последно място в областта на перспективния цифров сектор.
<P>
По отношение на търсенето, приоритет ще бъде укрепването на доверието на потребителите чрез нашето предложение за алтернативно решаване на споровете като важен инструмент за ускоряването на често прекалено бавния процес на решаване на проблемите на потребителите.
<P>
Независимо дали действаме като потребители, работници, студенти, пътници или изпълняваме която и да е от многобройните роли в съвременния ежедневен живот, Европейският съюз има смисъл тогава, когато имаме нови възможности, намаляване на рисковете или подобряване на качеството на живота. Това е Европейски съюз в служба на гражданите.
<P>
Целта да направим Европейския съюз осезаема реалност за гражданите не трябва да се ограничава с единния пазар. Укрепването на сигурността не е самоцел, а трябва винаги да бъде средство, което помага на гражданите да се възползват от възможностите на Европейския съюз. Нашето предложение за "интелигентни граници" ще улесни пътуванията до и извън ЕС, като в същото време ще възпира незаконната имиграция. За да бъде Европа отворена, ще се наложи да предприемем действия срещу онези, които се опитват да използват нашата икономическа система за незаконни цели, докато рамката за защитата на личните данни ще трябва да отговори на съвсем реалните притеснения на гражданите във века на интернет. Съюзът трябва да играе роля в света, която да съответства на неговата икономическа значимост, така че трябва да гарантираме съгласуваност в нашите външни действия.
<P>
Работната програма набелязва определени действия за конкретизирането на целите на стратегията "Европа 2020" по отношение на създаването на работни места и международен растеж. Също така ще модернизираме политиката за развитие и хуманитарни помощи. Нуждаещите се по света наистина са заинтересовани да има по-силна Европа.
<P>
Преди да приключа, бих искал накратко да обясня какво няма да намерите в работната програма на Комисията и защо.
<P>
Както беше обявено, до средата на 2011 г. ние ще внесем предложението за следващата многогодишна финансова рамка. Конкретните финансови инструменти и програми ще бъдат представени през втората половина на 2011 г. заедно с цялостната рамка. С цел да се запази политическият характер на работната програма като правило не се включват дейности по осъществяването й. Същото се отнася и за международните преговори, тъй като тяхното приключване зависи от трети страни. Междувременно тези дейности остават важна част от нашата основна работа. Ще продължим диалога с вас по този повод и ще постигаме резултати.
<P>
Във въведението отбелязах, че работната програма е не само краен резултат от нашия плодотворен диалог, но представлява следваща стъпка от конкретните ни усилия за извеждане на Европейския съюз от кризата и развитието му след това. Не бива да намаляваме темпото. Трябва да намерим начини заедно да ускорим нашата работа.
<P>
Затова използвам възможността да насърча Парламента и Съветът да започнат тристранни обсъждания за това как да се прилагат разпоредбите на Договора по отношение на планирането в Съюза. Според Комисията това може да се осъществи чрез споразумения за ускоряване на преговорите по избрани инициативи, които са особено важни за постигането на нашите политически цели. Подобно съгласувано усилие ще демонстрира нашата решителност да реагираме с конкретни и навременни мерки в лицето на кризата, която разтърси всички ни. Европейските граждани очакват това. Смятам, че институциите на Европейския съюз трябва да отговорят на загрижеността на гражданите.
<P>
Благодаря ви за вниманието.
<SPEAKER ID="464" NAME="József Szájer" LANGUAGE="HU">
Г-н председател, г-н Барозу, госпожи и господа, Европа трябва да преодолее кризата. Европейската икономика трябва да се основава на работни места. Длъжни сме да изведем държавите на Европейския съюз от настоящата тежка криза, като се съсредоточим най-вече върху осигуряването на възможности за работа на възможно най-много европейски граждани като наш основен приоритет. По тази причина групата на Европейската народна партия (Християндемократи) напълно подкрепя създаването на работни места като най-важна цел на работната програма на Европейската комисия за следващата година.
<P>
Европа научи много от кризата. Тази година започнахме разработването на нова икономическа система за управление с ускорена процедура и се надяваме, че през следващата година Парламентът ще може да разисква новите предложения, свързани с финансовото регулиране и икономическото управление, по начин, който ще осигури възможно най-скорошното им приемане.
<P>
Колегите ми от групата PPE ще поставят важни въпроси във всяка област и затова искам да спомена само някои от тях: конкурентоспособността трябва да се основава на иновации и научни изследвания. Смятаме, че няма достатъчно инициативи в тази област в работната програма на Комисията. Съществува необходимост и от засилена защита на правата на интелектуалната собственост и надеждна и конкурентна европейска патентна система. Считаме, че засиленият контрол върху вноса на храни в Европа е важен и че този внос трябва да отговаря поне на същите изисквания за качество, които Европейският съюз очаква от собствените си производители. Бихме искали също така да видим повече предложения относно въпроса за водата, поставен от унгарското председателство, като една от главните цели.
<P>
Госпожи и господа, въз основа на Договора от Лисабон, с речта на г-н Барозу относно състоянието на Съюза през септември тази година започна нов ред в законодателната и работната програма на Европейския съюз. Тъй като новият Договор гарантира на Парламента силни права за намеса в програмата на Европейския съюз, смятаме, че са необходими допълнителни мерки. За съжаление, досегашният опит не е добър. Предишните работни програми на Комисията бяха реализирани по план само частично. Както съм споменавал вече няколко пъти, аз, както и някои мои колеги, поставяме под съмнение смисъла на това да се хаби толкова много енергия и време при толкова много случаи всяка година за анализиране и приемане на документ, който винаги само частично покрива действителността. По тази причина предлагам компетентната комисия на Парламента също редовно да следи за реализирането на работната програма на Комисията с оглед по-добре да се осъществява влиянието на гражданите, които ние представляваме, върху общите дела на ЕС.
<SPEAKER ID="465" NAME="Hannes Swoboda" LANGUAGE="DE">
Г-н председател, г-н Барозу, г-н Шефчович, смятам, че можем да подкрепим голяма част от съдържанието на програмата, г-н Барозу. Сигурен съм обаче, че ще разберете, ако днес се спрем по-скоро върху критичните моменти, където искаме да бъде направено повече. Живеем в Европа, която все повече се намира под влиянието на антиевропейски сили, които се борят срещу институциите на Европейския съюз. Трябва внимателно да преценим какви материали и методи можем да използваме, за да им се противопоставим. Ще се върна към това по-късно.
<P>
Първият проблем е политиката за растеж. Г-н Барозу, правилно е да регулираме финансовите пазари и да поставим "предпазни мрежи" на места. Трябва обаче да се върнем към положението, което Вие често сте описвали много ясно, с други думи, към това, което наричаме зелен растеж, зелени работни места и преструктуриране на икономиката. Г-н Йотингер неотдавна публикува серия от документи за енергийната политика, които включват огромни инвестиции. За съжаление, тези документи не обясняват как ще се финансират тези инвестиции. Трябва да излезем от кризата с изработена активна политика за растеж. Не ми е ясно как могат такива инвестиции да се направят в енергийния или в транспортния сектор например, за да може да са тласък на подобен зелен растеж или да създадат зелени работни места. Просто нямаме достатъчно средства.
<P>
Втората ми точка се отнася до вътрешния пазар. Прав сте, г-н Барозу. Концепцията за вътрешния пазар трябва да стане обществено достояние. Вие предложихте няколко доклада, основани на работата на професор Монти. Той в частност се отнася много критично към социалното измерение на вътрешния пазар. В тази област трябва да се направи повече. Най-важното е, че очакваме конкретни предложения от Вас относно Директивата за командироване на работници. В интерес на работниците трябва ясно да посочим, че директивата не бива да се използва за създаване на евтин труд. Целта й е да подобри социалното благосъстояние.
<P>
Третият въпрос се отнася за данъчната политика. Смятаме, че предложенията в това отношение са доста слаби. Както току-що се убедихме от разискването за Ирландия, на някои държави не трябва да се разрешава да определят по-ниски данъчни ставки, за да привличат инвестиции, а след това, когато изпаднат във финансови затруднения, да призовават други държави да финансират бюджетните им дефицити, ако мога да опростя нещата по този начин. Необходима е някаква степен на данъчна хармонизация например установяване на минимални ставки на корпоративен данък. Считам, че трябва да постигнем напредък в тази област. Зная, че имате трудности с много държави-членки, но смятам, че това е важно, особено когато става въпрос за социални проблеми. Разделението между бедни и богати е неприемливо и ние трябва да внесем нови предложения, най-вече в интерес на жените, които са особено силно засегнати от бедността.
<P>
Накрая, говорихте за притесненията на гражданите, г-н Барозу. Това е много съществен въпрос. Също така обаче е важен начинът, по който представяме нашата дейност и това засяга както Парламента, така и Вас. Много хора не разбират нашите действия във връзка с голям брой въпроси, а единственото, което правим, е да публикуваме неясни съобщения в медиите за нашата работа. Трябва да работим заедно, за да обясним какво правим по-ефективно. Скоро ще стартира гражданската инициативата. Нейните опоненти ще я използват срещу Европа. Трябва да гарантираме, че гражданската инициатива ще помогне да се подкрепи и да се развива Европа.
<SPEAKER ID="466" NAME="Adina-Ioana Vălean" LANGUAGE="EN">
Г-н председател, европейската икономика и европейският проект като цяло преживяват трудни времена. Ние разработваме големи стратегии като пакета за климата и енергетиката и Стратегия 2020: план след план. Изглежда все още не знаем накъде искаме да вървим и какви искаме да бъдем.
<P>
Защо казвам това? Защото да искаш да бъдеш най-добър не е достатъчно, за да бъдеш най-добър. Истината е, че приемаме стратегии, в които не всички вярваме. Никой или почти никой не ги реализира и никой не е готов да ги финансира.
<P>
Изглежда, че разполагаме с прекалено много стратегии и липса на интерес да ги осъществяваме. Затова смятам, че е време да се върнем към основите, които направиха европейския проект възможен и ни събраха заедно: прости, естествени неща. Единният пазар трябва да бъде нашият голям план и трябва да вложим всичките си усилия за неговото реализиране, тъй като, ако искаме да бъдем конкурентоспособни в световен мащаб, имаме нужда от по-голяма икономическа интеграция. Единственият разумен начин да постигнем това е чрез единния пазар.
<P>
Приветствам работната програма на Комисията и особено Вашето предложение за Акта за единния пазар. Това обаче не е достатъчно. Имате доклада за паричния съюз. Знаете какво е необходимо: да се насърчат инвестициите, да се привлече капитал и смело да се намалят административните разходи. Трябва да се съсредоточим върху прости неща, които ще имат осезаемо въздействие върху конкурентоспособността на Европа, като например ефективното използване на ресурси, намаляване на цените на енергията, реформиране на политиката в областта на селското стопанство и бъдещето на транспорта.
<P>
Комисията и Парламентът трябва да работят ръка за ръка и да гарантират, че тези средства съвпадат с нашата воля. Ето защо очакваме едно амбициозно предложение за многогодишна финансова рамка през 2011 г.
<P>
Нуждаем ли се от допълнително регулиране, за да се справим с финансовата криза? Да, но само при положение, че целта е да насърчим конкурентоспособността на Европа. Във всеки случай трябва да избегнем одобряването на аутистичен отговор на кризата в очакване светът да ни последва.
<P>
Ако посланието, което изпращаме към нашите граждани и съм света не е, че ЕС е прагматично сдружение от идеи, капитали и ценности, ние няма да станем фактор от световно значение, към което се стремим. Вместо да влияем върху политиките в света, те ще имат влияние върху нас.
<P>
Няколко думи за "Европейския семестър". Положението на Комисията й позволява най-добре да очертае нашите силни и слаби страни при планирането на работата. Но трябва да внимавате, защото Вие предлагате на гражданите на ЕС и на държавите-членки увереността, че Брюксел знае повече, че политиците в Брюксел са по-близо до интересите на гражданите от един член на ЕП от техния избирателен окръг. Това е трудна работа и Вие ще се посветите на нея чрез координационната политика през 2011 г.
<P>
Надявам се, че ще успеете да докажете това, като насърчите растежа и създаването на работни места и то не само за някои, а за всички. В противен случай ще станем свидетели на разпространението на истински антиевропейски настроения.
<P>
Желая Ви късмет.
<SPEAKER ID="467" NAME="Rebecca Harms" LANGUAGE="DE">
Г-н председател, г-н Барозу, важно е да уточним, че не можем да обсъждаме работната програма, без да вземем под внимание текущото разискване на бюджета и без да мислим за Гърция, Ирландия и други държави, които могат да изпитат затруднения.
<P>
Първо, искам да кажа, че в края на разискването за бюджета чух, че Вие, г-н Барозу, възприехте много откровен подход към позициите на Парламента. Смятам, че е от съществена важност да бъдем честни при приемането на такава работната програма и да не се преструваме, че можем да постигнем и реализираме всички прекрасни цели без надежден бюджет, който не трябва непрекъснато да се ревизира.
<P>
Второ, обсъжданията относно Ирландия показаха колко сме далеч от намирането на истинско решение и начин да излезем от кризата, в която сами се поставихме, защото бяхме прекалено либерални по отношение на финансовите пазари. От името на моята група искам да заявя, че Вашите предложения за начините за преодоляване на финансовата криза и как да намерим спасителни пътища съдържат някои добри отправни точки, но ние не смятаме, че целта, която си поставяте, представлява достатъчно предизвикателство.
<P>
Ако се върнем към времето, което вече сме прекарали в обсъждане на един успешен, действащ паричен съюз в рамките на Европейския съюз, и ако искаме да гарантираме, че наистина предприемаме стъпка в посока към икономическо управление на Европа, става ясно, че не можем да изоставим това сега.
<P>
Смятаме, че Вашето предложение по-скоро се занимава със симптомите, вместо да постави положителен акцент върху изграждането на обща икономическа политика след края на кризата, и ние ще продължим да работим в това отношение.
<P>
Г-н Swoboda вече спомена "зелените" проблеми. Не съм удовлетворена от начина, по който описанието на устойчивия, справедлив и зелен растеж от стратегия "Европа 2020" е представено в работната програма. Нямахме предвид точно това, когато обсъждахме "Европа 2020", и причината е, че г-н Йотингер е един от членовете на Комисията, които все повече се отдалечават от идеята за възстановяването на Европа по устойчив начин.
<SPEAKER ID="468" NAME="Oldřich Vlasák" LANGUAGE="CS">
Г-н председател, следващата година ще бъде проверка за това дали европейските институции могат да подкрепят настоящото икономическо възстановяване и да гарантират дългосрочен растеж посредством политиките си. Работната програма на Европейската комисия е ключов документ в това отношение.
<P>
Искам обаче да изтъкна, че по-малко законодателство понякога означава повече. Ето защо съм обезпокоен от планираната регулаторна дейност на Комисията в областта на концесиите за услуги например. В конкретния случай трябва да кажем, че въпросът с концесиите вече е изцяло изключен от рамката на обществените поръчки, което беше потвърдено и от много решения на Европейския съд. Радикалните промени няма да бъдат от полза в тази област. Работещите в икономиката, включително хората от публичната администрация, страдат най-много, когато условията, при които са свикнали да работят, се променят непрекъснато, защото това води до липса на увереност при вземането на решения. Затова всички политики трябва да се приемат предварително, като се осигури значителен период, когато ще дадем на всички достатъчно време да се подготвят през етапа на изпълнение.
<SPEAKER ID="469" NAME="Patrick Le Hyaric" LANGUAGE="FR">
Г-н председател, г-н Барозу, в аргументите си Комисията изглежда непрекъснато забравя за сериозната криза в Европа. Вие дори пишете в документа си, че са налице ясни признаци за възстановяване. Къде са признаците на възстановяване за тези, които са понастоящем безработни, живеещи в бедност, бездомни?
<P>
Знаете ли, че сме предоставили над 400 млрд. евро обществени средства, за да спасим банките, като тази сума е равна на сумата, която ще бъде спестена в резултат от наложените ограничения на хората от осемте държави, обхванати от плана за икономии? Ето защо Вашият избор е неефективен.
<P>
Предлагам в програмата на Комисията да се включи провеждането на оценка на въздействието от изпълнението на договорите от Маастрихт и Лисабон върху европейските работници и граждани. Според мен решението не е в икономията от заплати и бюджети. Вместо това трябва да се съсредоточим върху увеличаване на възнаграждението за извършена работа, подобряване на социалната защита и солидарни разходопокривни пенсионни системи, както и предоставяне на част от дохода на капитала за публичните финанси, което ще доведе до нова данъчна справедливост. Защо веднага не започнем проучване за облагането с данък на движението на капиталите, като установим нов вид кредит с нова роля за Европейската централна банка, който чрез генериране на парични средства и друг кредит ще помогне на държавите-членки да рефинансират банките с цел гарантиране на работа, образование, обучение, на всички публични активи, както и на новите публични услуги, свързани с научните изследвания и иновациите.
<P>
Днес доверието в Европа зависи от различното разпределение на богатството, а не от усмирителната риза на икономиите и безработицата.
<SPEAKER ID="470" NAME="Niki Tzavela" LANGUAGE="EN">
Г-н председател, тъй като създаването на работни места е един от приоритетите на програмата, която имаме, искам да насоча вниманието на Комисията към новата епоха на емиграцията от Южна Европа. Страхувам се обаче, че никой от Комисията не ме слуша. В Гърция вече наблюдаваме как голям брой млади висококвалифицирани работници емигрират в Австралия, Канада и Арабските емирства. Същото се случва и в Ирландия.
<P>
От една страна, Германия обяви, в държавата съществува дефицит на квалифицирани работници. Искам да кажа, че на Германия не се налага да внася квалифицирани работници от трети страни. Държавите-членки, които са изправени пред икономически трудности, биха могли да осигурят квалифицирани работници за Германия. Много ми се иска да предложа една инициатива, която да се възприеме от Комисията, за разработването на идеята за добавена стойност. Защо не приемем пазар на труда с европейска добавена стойност? Нека да се справяме с търсенето и предлагането в рамките на държавите-членки. Трябва да укрепваме Европа с европейска квалифицирана работна сила. Това липсва в програмата и аз настоятелно го предлагам.
<SPEAKER ID="471" NAME="Richard Seeber" AFFILIATION="PPE">
(DE) Г-н председател, поздравявам Комисията за амбициозната работна програма, но ние трябва да я свържем по-тясно със стратегическите цели на Европа и с дългосрочната стратегия. Отправям искане към Комисията да гледа по-смело и не толкова тревожно към бъдещето. Имате необходимата подкрепа от Парламента, а Съветът в частност играе по-скоро възпираща роля. Прогресивните сили трябва да са сплотени в този случай. Конкурентоспособността е един от главните проблеми, който трябва да решим, за да гарантираме, че Европа ще остане конкурентоспособна и че можем да постигнем цели като устойчив и социален растеж. Също така е важно правилно да предадем това послание. За съжаление, антиевропейските сили имат много по-голямо присъствие от проевропейските, особено в медиите. Всички обаче осъзнават, че Европа може да върви напред в правилната посока, само ако сме заедно.
<P>
Трябва да призовем Комисията в общата си програма през следващите няколко години да се съсредоточи върху повишаването на ефективността в областта на енергията, използването на ресурсите и суровините и образованието. Университетите и училищата трябва да допринесат за изграждането на интелигентна Европа. Научните изследвания и развойната дейност са изправени пред особени предизвикателства в това отношение. Трябва да си даваме сметка, че останалият свят не спи. Не бива да гледаме с тревога към бъдещето и да продължаваме с тесногръдия подход, както донякъде се случва в Съвета. Парламентът и Комисията трябва заедно да гледат към бъдещето.
<SPEAKER ID="472" NAME="Monika Flašíková Beňová" AFFILIATION="S&amp;D">
(SK) Г-н председател, смятам, че през настоящия неспокоен период вероятно не е било лесно за Комисията да изработи толкова амбициозен план, и затова искам в самото начало да Ви поздравя. Въпреки това искам да споделя някои бележки.
<P>
Ключовата дума на програмата е икономическо възстановяване след кризата и интелигентно, устойчиво и приобщаващо възстановяване. Бих искала да кажа, г-н заместник-председател, че съм доста скептична по този въпрос. На първо място, смятам, че е доста преждевременно да говорим за възстановяване, тъй като, въпреки че има известни признаци, не е сигурно, че изобщо ще има възстановяване, и според мен не бива да си позволяваме да продължим да се съмняваме.
<P>
Освен това смятам, че в много държави Комисията подкрепя политики, които правят възстановяването малко вероятно. Примери в това отношение могат да бъдат Латвия, Гърция, а отскоро и Ирландия. Истина е, че тежестта на дълга е често твърде голяма, рестриктивните икономически политики обаче, които ще открием по-скоро, не позволяват възстановяването на растежа и действителната тежест на дълга още повече се увеличава.
<P>
В подобна светлина разглеждам и опита да се наложи бюджетна дисциплина посредством въвеждането на по-строго регулиране в цяла Европа. Такива мерки са непродуктивни по време на криза. Освен това бюджетната дисциплина няма да реши проблема със структурните дисбаланси в икономиките на ЕС като търговски излишък и дефицит. Но това според мен е тема на по-дълго обсъждане.
<P>
Подкрепям усилията на Европейската комисия за регулиране на финансовия сектор. Не съм убедена, че предложените и приети мерки са достатъчни, но те определено са крачка в правилната посока. Усилията за интелигентен и устойчив растеж също са похвални. Разбирам, че програмата не може да обхване всички детайли, но наистина имаме нужда от много по-амбициозни формулировки и мерки в борбата с бедността и социалното приобщаване.
<SPEAKER ID="473" NAME="Ian Hudghton" AFFILIATION="Verts/ALE">
(EN) Г-н председател, програмата на Комисията съдържа някои ценни приоритети: устойчиво икономическо развитие, запазване и създаване на работни места, подобряване на енергийната ефективност и развитие на възобновяеми източници на енергия.
<P>
Правителството на Шотландската национална партия, нашето проевропейско националистическо правителство, споделя тези цели, максимално използва своите децентрализирани, ограничени правомощия и постига напредък и по отношение на други предизвикателства.
<P>
Шотландската национална партия, както и други проевропейски националисти от Уелс, Каталония и Фландрия, които са част от групата на Европейския свободен алианс тук, допринасят за доброто управление в собствените си държави, но нашата цел е да играем пълноценна роля във вземането на решения в ЕС, като заемем мястото си на нормални, независими държави-членки, така че да упражняваме пълния обхват от правителствени правомощия у дома и да работим конструктивно с колегите тук за по-добра Европа.
<SPEAKER ID="474" NAME="Pilar del Castillo Vera" AFFILIATION="PPE">
(ES) Г-н председател, във време на криза, каквато преживяваме, има два основни вида политики и действия: превантивни политики и действия и стимулиращи политики и действия.
<P>
Превантивните политики понастоящем са свързани с надзора върху финансовите услуги, управлението и укрепването на управлението. С други думи, всичко, което може да ни предупреди, че има проблеми, преди проблемите да са обхванали европейските икономики.
<P>
Вторият вид политики, стимулиращите, са от съществено значение. Има три основни страни на тези политики, г-н Барозу, г-н Ватле. Разбира се, има и други, но аз ще акцентирам върху три: научни изследвания и иновации, развитие на цифрово общество - с други думи, програмата в областта на цифровите технологии - и вътрешния пазар.
<P>
Намирам, че първото, изследванията и иновациите липсва в програмата, представена от Комисията.
<P>
Председателят Барозу по-рано изтъкна, че конкретните програми ще са готови към средата на 2011 г., но мисля, че това не е достатъчно. Уверявам Ви, че моята група и аз много искаме да видим препратка към Осмата рамкова програма за научни изследвания и технологично развитие, което липсва във Вашето предложение.
<SPEAKER ID="475" NAME="Кристиан Вигенин" AFFILIATION="S&amp;D">
Уважаеми г-н заместник-председател на Комисията, уважаеми колеги, обсъждането на работната програма на Европейската комисия не е просто формален акт. То е начин както да бъде привлечено вниманието на европейските граждани, така и Европейската комисия да получи ориентир в какво може да бъде подкрепена от членовете на Европейския парламент.
<P>
Ще спомена няколко конкретни теми. Предстоящата година ще бъде особено важна за присъствието на Европейския съюз на глобалната сцена. Във външно-политически план би следвало да видим една все по-резултатна Европейска служба за външна дейност, която няма да може да се утвърждава без подкрепата на Европейската комисия като цяло.
<P>
В сферата на политиката по разширяването ние бихме искали Комисията да се възползва от новата енергия, която беше създадена през 2010 година. Призоваваме Комисията да подпомогне Хърватска в изпълнението на оставащите изисквания, така че преговорите за членство да приключат успешно възможно най-рано през 2011 година. Доколкото за нас е от особено значение прогреса по глава 23, очакваме още през първото тримесечие на 2011 г. Комисията да докладва в Европейския парламент за напредъка по преговорите.
<P>
Другата страна-кандидат, която Комисията трябва да следи с особено внимание, е Турция. Очакваме Турция да бъде окуражена да изпълнява ускорено ангажиментите си в процеса на преговори след изборите през 2011 година, както и да започне работа по нова конституция, с особен акцент върху основните права и свободи на гражданите.
<P>
Настояваме също така Комисията да информира редовно Европейския парламент в процеса на подготовка на становището по молбата на Сърбия за членство в Европейския съюз.
<P>
Разчитаме прегледът на европейската политика на съседство да приключи с предложение за адекватни корекции, които да гарантират кохерентност между целите на политиката и финансовите инструменти, които да ги осигурят. За тази цел Комисията ще може да разчита на подкрепата на Европейския парламент. Нашите цели в стратегията "Европа 2020" трябва да намерят отражение в нашата политика към съседите както в Средиземноморието, така и на Изток. Благодаря и Ви пожелавам успех в работата през следващата година.
<SPEAKER ID="476" NAME="Andreas Schwab" AFFILIATION="PPE">
(DE) Г-н председател, г-н Барозу, госпожи и господа, настояваме законодателната програма на Европейската комисия да бъде в съответствие с дългосрочните цели на Европа и смятаме, че има какво да се подобри в много области, въпреки че приветстваме основния подход в нея.
<P>
По отношение на вътрешния пазар, област, за която аз отговарям, искам да подчертая, че желанието ни е на основата на доклада на професор Монти да гарантираме, че всички граждани на Европа могат да извлекат повече ползи от вътрешния пазар. Като обсъждаме работната програма на Комисията и като се опрем на доклада Монти, изводът е, че Комисията трябва да вземе предвид изискванията на доклада, с други думи, тя трябва да гарантира, че процедурите за нарушение, предприети от Комисията срещу държавите-членки, ще станат по-строги, за да може дефицитът по транспониране да се намали от 1% до 0,5%. За съжаление, нищо такова не се споменава в работната програма. Освен индивидуалните мерки, които са включени в нея, като например програмата в областта на цифровите технологии, ипотечния кредит, концесиите и другите, които няма да споменавам поотделно, смятаме, че е важно във всеки случай мерките, които са обявени за 2011 г., да бъдат наистина представени през 2011 г. Допълнителната информация, че Комисията прави оценка на някои законодателни планове, не помага в това отношение.
<P>
Накрая, считам, че е необходимо да призовем Европейската комисия да извърши оценка на въздействието на всички свои законодателни предложения, за да разберем защо са ни нужни.
<SPEAKER ID="477" NAME="Evelyne Gebhardt" AFFILIATION="S&amp;D">
(DE) Г-н председател, г-н Барозу, госпожи и господа, мисля, че отбелязахме голям напредък в името на гражданите на Европа с Договора от Лисабон, защото сме включили социалната пазарна икономика сред принципите на европейската политика. Очевидно е, че ние като европейци и парламентаристи очакваме социалната пазарна икономика да се превърне в реалност. Сега разглеждаме вътрешния пазар и въпросите, свързани с него като цяло, и виждаме, че някои от нещата, които трябваше да бъдат включени, са пропуснати.
<P>
Не е достатъчно да се извърши оценка на социалното въздействие на европейското законодателство. Необходимо е да се приложи социална клауза, за да може дадените обещания, че гражданите наистина ще имат полза от Европа, да бъдат изпълнени, а няма да останат само на хартия. Това не се отнася единствено за социалната клауза, но и за важни въпроси като услугите от общ икономически интерес, които изискват специална защита. За мен е много важно Европейската комисия най-после да се занимае с този проблем и по-сериозно да разгледа въпросите, отнасящи се до работниците, отколкото това беше счетено за необходимо във връзка с Директивата за командироване на работници например, по отношение на която все още очакваме да научим какво предстои да се случи.
<P>
Последно и вече започвам наистина да се ядосвам, от доста време призоваваме Европейската комисия да въведе система за колективни искове на европейско равнище. Комисията проведе вече шест или седем различни проучвания. И какво откриваме в работната програма? Възложено е провеждането на още едно проучване. Това не може да продължава. Настояваме Комисията най-накрая да излезе с някакви предложения и решения по този въпрос.
<SPEAKER ID="478" NAME="Jean-Paul Gauzès" AFFILIATION="PPE">
(FR) Г-н председател, г-н член на Комисията, като координатор на групата на Европейската народна партия (Християндемократи) в рамките на комисията по икономически и парични въпроси искам да подчертая два момента във Вашата програма.
<P>
Първо, укрепването на икономическото управление и откриването на "Европейски семестър". Със задоволство приветстваме пакета за икономическо управление. От критична важност е да се постигне тази цел. В това отношение нашата група желае да види ефективни и обвързващи мерки, които стигат по-далеч от предложените. За Парламента е необходимо реално да участва в завършването на процесите, предвидени за тяхното изпълнение. Трябва да бъдат намерени правни основания, които ще попречат на непрекъснатото изменение на Договорите, тъй като това ще забави изпълнението на мерките, които е необходимо да бъдат предприети.
<P>
Втората точка се отнася до продължаването на работата по финансовото регулиране. Проектите са внесени или скоро ще бъдат. 2011 г. ще бъде решаваща. Оценяваме активността на члена на Комисията Барние. През 2010 г. Парламентът демонстрира решимостта си за приемането на пакета за финансов контрол, директивата относно лицата, управляващи фондове за алтернативни инвестиции, и по всяка вероятност до края на годината ще приемем регламент, който ще наложи европейски контрол върху агенциите за кредитен рейтинг. Искаме да продължим по пътя на прагматичното, интелигентно и ефективно регулиране. Именно това очакваме от Комисията днес.
<SPEAKER ID="479" NAME="Proinsias De Rossa" AFFILIATION="S&amp;D">
(EN) Г-н председател, председателят Барозу в своето въведение говори за въвеждането на мерки във връзка с командироването на работници. Той не говори конкретно по въпроса, но искам да му напомня, че той пое много конкретен ангажимент по време на изслушванията, преди да бъде преизбран като председател, да ревизира директивата за командироване на работници, за да бъде предотвратен социалният дъмпинг в резултат на нейното действие и съдебните дела, произтичащи от нея. Искам да му го припомня.
<P>
Искам да спомена, че е изключително важно да приемем законодателство, което ще даде правна сигурност на предприятията в държавите-членки, предоставящи социални услуги от общ интерес. Изглежда Комисията е напълно сляпа за проблемите в тази област. В момента работя върху доклад по въпроса и отново ще се върна към него в началото на следващата година. Също така приветствам платформата срещу бедността, но изобщо не е сигурно, че Комисията използва стратегия "Европа 2020", на която се основава платформата, например при сегашните преговори с ирландското правителство за разрешаването на проблемите там.
<P>
Ако Стратегия 2020 не е рамка за тези преговори, то каква е рамката? Какъв е приносът на Европа за преодоляването на трудностите в Ирландия освен разрешаването на проблемите на банките?
<P>
Може ли накрая да кажа още нещо? Мисля, че всеки член на ЕП поставя каруцата пред коня, ако говори за определяне на минимален корпоративен данък върху печалбата в целия Европейски съюз, без в същото време да се говори за обща данъчна политика, без да имаме достатъчно силен бюджет за осигуряване на сближаването, необходимо за слабите и периферни държави, и редица други европейски политики, които трябва да се осъществят преди да можем сериозно да говорим за установяване на еднакъв корпоративен данък в целия Европейски съюз.
<SPEAKER ID="480" NAME="Csaba Őry" AFFILIATION="PPE">
(HU) Г-н председател, като координатор на групата на Европейската народна партия (Християндемократи) в рамките на комисията по заетост и социални въпроси считам, че така внесената работна програма е насърчаваща и особено приветствам факта, че скоро ще можем да започнем разискване по водещата инициатива под кодовото име "нови умения, нови работни места".
<P>
Искам да направя политически и професионални коментари. Важно е да започнем консултациите навреме и Комисията да вземе предвид не само плана, предложен от Съвета, но и плановете, адаптирани към нуждите на Парламента. Считам, че е важно, както и други колеги казаха, съществуващите финансови ресурси да се насочват за проекти и приоритети, като в същото време смятам, че е от съществено значение приетите програми да бъдат последвани от наблюдение и контрол.
<P>
Някои проблеми: образование. Подкрепяме повишаването на стандартите за образование и обучение, но буди съжаление фактът, че законодателно установени помощи за професионални заболявания липсват. Искам да подчертая и да напомня на Комисията, че ние подкрепяме по-ефективното прилагане на Директивата за командироване на работници, но сме против каквито и да било нови директиви.
<P>
Смятаме, че Социалният фонд, Фондът за приспособяване към глобализацията и Европейският регионален фонд трябва да бъдат използвани по синергичен начин с особен акцент върху основния приоритет, необходим за обединяването на програмите, а именно създаването на работни места и нарастване на заетостта. Последна бележка: административните тежести, които обременяват икономическите фактори, и най-вече малките и средни предприятия, трябва да бъдат премахнати, като това трябва да се отнася за европейските програми и за европейското финансиране на инициативите.
<SPEAKER ID="481" NAME="Edit Herczog" AFFILIATION="S&amp;D">
(HU) Г-н председател, ще се опитам да бъда кратка. Искам да благодаря на Комисията за работната програма. Вероятно е било трудно да бъде подготвена, тъй като бюджетът все още не е на разположение. Аз също искам да спомена някои въпроси, които бих желала да присъстват в програмата, но са пропуснати. Искаме да бъде внесено законодателно предложение за дългосрочната политика в областта на промишлеността, а също така беше необходимо да се направи крачка напред по отношение на политиката в областта на суровините.
<P>
Щяхме да сме доволни да видим по-конкретни предложения в работната програма на Комисията по отношение на енергийната ефективност и енергийните проекти. Съжаляваме много за това, че полугодишната оценка на рамковата програма за научни изследвания и технологично развитие няма да се извърши, и искам особено да подчертая, че ако се постигне споразумение в бюджета за програмите Галилео и ITER (Международен експериментален термоядрен реактор), ще можем да се върнем към въпроса.
<P>
Бихме приветствали по-ефективното прилагане на политиката по отношение на малките предприятия, която скоро ще чества втория си рожден ден. По същия начин ще сме доволни тази година, когато ще имаме два семестъра от последователни председателства на нови държави-членки, а именно Унгария и Полша, ако сближаването и интеграцията в рамките на ЕС продължи.
<P>
Разликата между източната и западната част на Европейския съюз, която е очевидна що се отнася до заплатите, а и в други отношения, е неприемлива. Със сигурност си струва да се постигне напредък тук. Накрая, ще бъдем доволни, ако постигнем напредък и с Източното партньорство, което е много важно във връзка с енергийната сигурност. Това е така, въпреки че има хора в Парламента, които се опитват да го възпрепятстват например във връзка с Евронест.
<SPEAKER ID="482" NAME="Catherine Trautmann" AFFILIATION="S&amp;D">
(FR) Г-н председател, г-н член на Комисията, работната програма представя възстановяването на растежа и работните места, както и икономическото регулиране, като ключ към възстановяването на доверието. Това е истина. Нашият модел на икономическо развитие не може повече да работи със засилване на приложния аспект на Пакта за стабилност, който непрекъснато показва своите ограничения. Възстановяването на растежа трябва да се основава на създаването на работни места в целия Европейски съюз. Необходимо е да разглеждаме заетостта и социалните стандарти като показатели за наличието на силна икономика и от тази гледна точка да подчертаем нуждата да се помисли за европейски данък върху финансовите транзакции и по-голяма координация между Европейския съюз и европейските министри на заетостта, както и за икономическите предложения на Съюза. Подкрепям членовете на ЕП, които взеха думата, за да изтъкнат важността на Директивата за командироване на работници и за услугите от общ интерес.
<P>
Мисля, че стратегията на Европейския съюз в областта на цифровите технологии е решаващ фактор за новата икономика. Трябва да покажем повече признание за амбицията на Комисията по този въпрос.
<P>
По отношение на гражданството, Съюзът трябва отново да постави гражданите в центъра на европейския проект и увеличаването на финансовите средства трябва да се фокусира не само върху въпросите на сигурността, а най-вече върху управлението на мигрантските потоци.
<P>
Накрая ще завърша, г-н председател, като кажа, че по същество работната програма за 2011 г. трябва да бъде пример за политика, която третира по положителен начин желанието на народите да се оттеглят, което изпитват всички държави-членки. Считам, че Европейската комисия има силата да промени това. Тя може да разчита на Парламент, който ще бъде активна сила и ще я подкрепи, ако тя демонстрира повече решителност.
<SPEAKER ID="483" NAME="Elmar Brok" AFFILIATION="PPE">
(DE) Г-н председател, г-н Барозу, искам накратко да спомена три неща. Първо, във връзка с външните отношения смятам, че Комисията, която има особена отговорност в тази област, трябва да възприеме по-концептуален подход към Източното партньорство, отколкото имаше в миналото, и трябва да призове за многостранни отношения между членовете на партньорството. По-конкретно, необходимо е да извършим много по-ефективна оценка на Източното партньорство, което е в наш интерес, не само от гледна точка на енергетиката, но и трябва да направим това един от нашите приоритети.
<P>
Второ, не зная какво е положението със структурните фондове в други области, но процесът за финансово управление на програмите за външни отношения е непоносимо бавен. Докато парите бъдат отпуснати, политическата цел остарява с една година. Видяхме това в случая с програмите за Близкия изток, Източното партньорство и в много други области. Зная, че това е свързано с Парламента и Финансовия регламент на Европейския съюз и че това създава толкова много проблеми в резултат на процедурите от времето на Комисията на Сантер преди 10 години. Ако обаче наистина искаме да използваме парите за добри каузи, трябва да гарантираме, че няма да имат нулев ефект или няма винаги да пристигат прекалено късно, когато влакът е заминал в друга посока. За да осъществим интересите на нашата собствена политика, имаме нужда от добри идеи от Комисията за това как решенията за изработването и изпълнението на програмите и извършването на плащанията в тези области да става много по-бързо.
<P>
Третото, което искам да кажа, г-н Барозу, е, че въпросът за Трансатлантическия икономически съвет и икономическите взаимоотношения със САЩ, и не само икономическото им значение, а и стратегическата им важност, според мен не са достатъчно застъпени в програмата на Комисията.
<SPEAKER ID="484" NAME="Silvia-Adriana Ţicău" AFFILIATION="S&amp;D">
(RO) Г-н председател, гражданите на Европа очакват, че през 2011 г. фокусът на работата на европейските институции ще бъде създаването на нови работни места и социална Европа.
<P>
Като заместник-председател на комисията по транспорт и туризъм искам да изразя разочарованието си, че сте отложили Бялата книга за бъдещето на европейския транспорт до 2011 г. Този документ е жизненоважен както за бъдещата финансова перспектива, така и за бъдещето на политиката на сближаване, които вече започнахме да обсъждаме.
<P>
От работната програма за 2011 г. искам да изтъкна важността на законодателните инициативи в следните области: защитата на личните данни, подобряването на информационната и мрежова сигурност, основани на стандарти и препоръки за държавни поръчки, електронни подписи и взаимно признаване на механизмите за електронно идентифициране и проверка на автентичността. Инициативите са абсолютно необходими за реализирането на програмата в областта на цифровите технологии и изграждането на вътрешния пазар, включително сектора на услугите.
<P>
Също така очакваме с интерес законодателната инициатива за интелигентните енергийни мрежи. Тези мрежи са нужни както за осигуряване на възможността да се произвежда електричество от възобновяеми енергийни източници, в които държавите-членки са вложили огромни инвестиции през последните години, така и да се подготви необходимата инфраструктура за електромобили.
<P>
В заключение ще кажа, че програмата в областта на цифровите технологии и енергийната ефективност, които са области, допринасящи за създаването на работни места и за конкурентоспособността на Европейския съюз, заедно с изграждането на социална Европа, трябва да бъдат наши основни приоритети за 2011 г.
<SPEAKER ID="485" NAME="Daniel Caspary" AFFILIATION="PPE">
(DE) Г-н председател, г-н Барозу, Комисията е изготвила твърде всеобхватна програма за 2011 г. и искам да подчертая, че според мен следва да се поработи повече върху по-доброто определяне на приоритетите.
<P>
В момента имаме около 30 генерални дирекции и 26 членове на Комисията. Не смятам, че всяка генерална дирекция и всеки член на Комисията трябва да оправдава своето съществуване чрез представяне на голям брой законодателни предложения. Убеден съм, че понякога е добре за Европа да си поставяме истински приоритети и да се ограничаваме с най-важните неща. Силата на Европа не е в това да се занимава с колкото се може повече въпроси, а да отделя повече време за важните проблеми.
<P>
Искам да се спра на някои въпроси, свързани по-конкретно с външната търговия, тъй като съм координатор на моята група в тази област. Ще съм доволен, ако можем да постигнем някакъв напредък във връзка с трансатлантическите отношения, както вече каза колегата Elmar Brok. Трансатлантическият икономически съвет съществува от години, но все още не виждаме реални успехи. Ако погледнем как се е променил светът през това време и как икономическата мощ се е преместила в различните региони на света, ще видим, че спешно се налага да работим в много по-тясно сътрудничество с американците.
<P>
Ще бъде добре, ако Комисията по време на своята работа си спомни, че Европейският парламент е съзаконодател в областта на външната търговия, откакто влезе в сила Договорът от Лисабон. И двете страни, Парламентът и Комисията, ще трябва да се научат да работят заедно и заедно да разработват законодателство, особено във връзка с външната търговия. Ще съм доволен, ако Комисията отдели специално внимание на този въпрос и най-важното - да се предостави достатъчно време за диалог и за прозрачни, съвместни действия.
<SPEAKER ID="486" NAME="Gay Mitchell" AFFILIATION="PPE">
(GA) Г-н председател, първо, приветствам работата, свършена от Комисията, за да придвижи тази програма. Европейският съюз полага всички възможни усилия, за да приключи икономическата криза. Въпреки обема на свършената работа и обема на работата, която предстои да се свърши, не можем да забравим хората в развиващите се страни.
<P>
(EN) Г-н председател, в качеството си на общ координатор на PPE в комисията по развитие искам да кажа, че е възмутително да видим, че след като се договорихме да спазим ангажимент от 0,7% от БВП за оказване на помощ на развиващите се страни, това е първият бюджет (или поне що се отнася до първия ред), който се реже всеки път, когато в държавите-членки има спад във финансовия сектор. Аз разбирам, ние всички разбираме, че когато намалява брутният национален доход (БНД), вноската също намалява, но не трябва да намалява като процент от БНД и в резултат още повече да намалява.
<P>
Настояваме Комисията да направи всичко по силите си, скоро след прегледа на Целите на хилядолетието за развитие в Ню Йорк, за да гарантира, че държавите-членки спазват своите ангажименти. Ние не искаме те да не намаляват вноските си. Настояваме да не намаляват вноските си като процент от техния намален БНД.
<SPEAKER ID="488" NAME="Simon Busuttil" AFFILIATION="PPE">
(MT) Г-н председател, накратко, просто искам да кажа, че поради икономическите трудности, които преживяваме, е лесно и естествено да се съсредоточим само върху икономическия аспект. Европа обаче не е изградена само от европейски пазар, но и от европейски граждани. Ето защо трябва да дадем тласък на изпълнението на Програмата от Стокхолм, защото току-що постигнахме споразумение именно по тази програма, което ще ни помогне да създадем Европа за нашите граждани.
<P>
По-конкретно, за следващата година е необходимо да доразвием борбата с тероризма и да гарантираме сигурността на нашите граждани, защото те изискват повече сигурност от Европейския съюз. Нужно е да засилим борбата срещу организираната престъпност, особено в областта на корупцията. Освен това трябва да утвърдим правата на нашите граждани например защитата на жертвите на престъпления. Накрая, трябва да създадем обща политика за имиграцията и предоставянето на убежище, която се основава на принципа на солидарност. Благодаря ви много.
<SPEAKER ID="489" NAME="Zigmantas Balčytis" AFFILIATION="S&amp;D">
(LT) Г-н председател, работната програма за 2011 г., представена от Европейската комисия, наистина изглежда твърде амбициозна. Надявам се документът да стане учредителен за бъдещето, за по-конкурентоспособно, по-обединено и по-проспериращо европейско бъдеще.
<P>
И в миналото имаше амбициозни документи и планове, а не всички бяха изпълнени. Добре си спомням как преди няколко години държавите, които сега се намират в тежка икономическа криза, бяха давани за пример за това как се провежда финансова и икономическа политика. Днес обаче животът нанесе сериозни корекции.
<P>
Ето защо изцяло подкрепям засиления мониторинг на финансовия пазар, създаването на общ енергиен пазар и разработването на принципи за по-добро интегриране на държавите в нашата икономика. Само в такъв случай ще можем да гарантираме в бъдеще, че Европейският съюз ще бъде по-конкурентоспособен и че нашите хора ще имат повече работни места и по-големи доходи.
<SPEAKER ID="490" NAME="Andrew Henry William Brons" AFFILIATION="NI">
(EN) Г-н председател, когато четем работната програма на Комисията за 2011 г. изпъква един принцип: използването на кризата, за да може Комисията да заграби повече власт. Координация на икономическите и данъчните политики, по-широк и подсилен контрол на данъчните политики, по-добра координации на макроикономическите политики, и още по-страшно, нови механизми за правоприлагане. Чухме, че това ще генерира интелигентен, устойчив и приобщаващ растеж, но ако погледнем документа на Комисията "Европа 2020", той е отчайващо откровен: 23 млн. безработни, 4% спад на БВП през 2009 г. Докато сме в прегръдките на глобализма, няма да се измъкнем от кризата.
<P>
В Стратегията 2020 се твърди, че държавите-членки са най-иновативни в света, но ако бързо развиващите се икономики с ниско платен труд могат безнаказано да крадат иновации, то иновациите няма да ни помогнат. Трябва да защитим нашите икономики от пиратските, основани на робски труд икономики. В Стратегията 2020 хората на Европа са характеризирани като талантливи и креативни; може би си струва да наблегнем на демографските политики, да насърчим тези таланти и да защитим и запазим творческия дух.
<SPEAKER ID="491" NAME="Lena Kolarska-Bobińska" AFFILIATION="PPE">
(PL) Г-н председател, работната програма на Комисията е амбициозна, но мисля, че нещо липсва: иска ми се Комисията да постави по-силен акцент върху прилагането на правилата, законите, стратегиите и политиките, които вече съществуват. Ние разработваме още стратегии и нови документи, но много неща просто не се реализират, особено в областта на енергетиката. Затова смятам, че това трябва да бъде отделна, специална точка в програмата на Комисията. Ако Комисията не гарантира, че законите, които вече са приети, се прилагат, тя ще загуби доверието към себе си и легитимността си. Именно по този начин позволихме възникването на сериозни финансови проблеми в Европа: не спазвахме критериите от Маастрихт. Много държави бавно започнаха да ги пренебрегват или да ги нарушават и сега имаме много големи проблеми. Да, вероятно е неприятно, не изглежда добре на хартия, но мисля, че е решаващо за работата на Комисията.
<SPEAKER ID="492" NAME="Vilija Blinkevičiūt" AFFILIATION="S&amp;D">
(LT) Г-н председател, въпреки че Комисията планираше да възстанови създаването на работни места възможно най-скоро, в областта на заетостта и социалните въпроси програмата на Комисията за 2011 г. за съжаление не съдържа конкретни предложения относно създаването на нови, качествени работни места. Комисията отново предлага същите законодателни инициативи за командироването на работници и работното време подобно на работната програма за миналата година и обещава да подобри правата на работниците мигранти в целия Европейски съюз.
<P>
Това обаче не е достатъчно. Провеждаме задълбочено разискване за бъдещето на пенсиите в Европейския съюз и едно от предложенията е да се увеличи пенсионната възраст, но Комисията не е представила конкретни предложения относно заетостта сред възрастните хора. Второ, в условията на икономическа и финансова криза незаконният труд и сивата икономика са нараснали неимоверно. Наистина липсват конкретни предложения как заедно да се борим с това бедствие.
<P>
Трето, за да преодолеем бедността и наистина да намалим броя на хората, живеещи в бедност в Европейския съюз, искрено се надявам, че Комисията ще внесе директива за минимален доход възможно най-скоро.
<SPEAKER ID="493" NAME="Czesław Adam Siekierski" AFFILIATION="PPE">
(PL) Г-н председател, когато се изготвя работна програма, от една страна, се предполага, че има приемственост, а от друга - промени. В какво съотношение и какво ще бъде взаимоотношението между тях през 2011 г.? Без съмнение трябва да продължи работата във връзка с настоящата криза, подобряването на икономическия растеж и създаването на работни места. Следователно нашите цели за 2011 г. са определени. Броят на приетите стратегии е достатъчен.
<P>
Трябва обаче да задълбочим реформите, свързани с икономическото управление. Това може да се види в доклада Монти в областта на важните мерки за единния пазар. По същия начин трябва да действаме по отношение на реформата на финансовите институции и контрола върху тях. 2011 г. трябва да бъде година на изпълнение на приетите мерки и година, през която новите агенции започват да работят.
<P>
Повишаването на конкурентоспособността може да се постигне главно посредством растеж на ефективността с използване на иновативни и съвременни методи. Накрая, друга важна задача е работата във връзка с целите и многогодишните финансови рамки за 2014-2020 г. Тук се налага да се съсредоточим върху подобрената икономическа интеграция в бъдеще.
<SPEAKER ID="494" NAME="Monika Smolková" AFFILIATION="S&amp;D">
(SK) Г-н председател, внесената работна програма е амбициозна. Тя включва области, които ще помогнат за осъществяването на Стратегия 2020. Много беше казано, но искам да попитам за това, което не беше казано или беше казано само частично. По-конкретно, как Комисията гледа на приоритетното ускорено приемане на неотложните предложения? Аз поставям акцента върху ускореното приемане. Всички знаем колко бавен процес е европейското законодателство.
<P>
Имам да попитам още нещо. Програмата завършва, като подчертава сътрудничеството между Комисията, Европейския парламент и Съвета. Въпросът ми е: мислите ли, че конструктивното сътрудничество със Съвета е възможно, при положение че не се усеща тон на сътрудничество от страна на г-жа Меркел и г-н Саркози?
<SPEAKER ID="495" NAME="Марош Шефчович" LANGUAGE="EN">
Г-н председател, бих искал да благодаря на уважаемите членове на ЕП за положителните и любезни думи по повод на работната програма на Комисията.
<P>
Ако прегледате предложенията и коментарите си, ще видите, че има значително сближаване между целите, които искаме да постигнем заедно. Мисля, че това е, защото работната програма беше в голяма степен наше съвместно дело. Структурният диалог, който започнахме тази година, интензивното общуване между комисиите и членовете на Комисията наистина имаше добър ефект. В резултат на това разполагаме с работна програма на Комисията, която съдържа общите цели на Парламента и Комисията.
<P>
Някои от вас подчертаха колко е важно да насочим усилията си към съответното приложение, така че нашите програми и предложения да не остават само на хартия. Напълно разбирам това искане и затова включихме в работната програма на Комисията мониторинг на текущата работа. С удоволствие редовно ще идвам в Парламента и ще ви информирам за напредъка и изпълнението на работната програма на Комисията, за да можем да разискваме, не само веднъж в годината, но на редовни срещи, как напредваме с изпълнението на работната програма на Комисията.
<P>
От 34-те инициативи, които обещахме тази година, със сигурност ще изпълним 30. Това е относително добър напредък, но ние, разбира се, ще сме готови да обсъдим този въпрос допълнително с вас и да ви информираме редовно.
<P>
Също така съм доволен, че всички (с някои изключения) ни призовавате да работим повече, а не по-малко. Това, разбира се, е положителен сигнал от Парламента към Комисията. Съгласен съм с всички, които казаха, че трябва да се справяме по-добре. Длъжни сме да работим добре не само, за да постигаме целите си, но трябва да демонстрираме висококачествена работа, чийто резултат да използваме като най-добър контра аргумент и най-добър инструмент за борба с евроскептицизма в Европа и с призраците от миналото, които винаги изплуват в трудни времена: протекционизъм, расизъм, ксенофобия и много други явления, които току-що описахте. С добра работа и добро сътрудничество можем да се справим с призраците от миналото.
<P>
Вярно е, че се нуждаем от много инвестиции в инфраструктурата, но сме напълно сигурни, че имаме нужда от модерна инфраструктура. Ако искаме да се конкурираме на световно равнище и да запазим конкурентоспособността си, очевидно е, че е необходимо да осъвременим инфраструктурата си. Това е важно не само за икономическите ни цели, но и за развитието на "зелени" икономики и икономики, които са по-ефективни по отношение на ресурсите. За тази цел повече от всякога трябва да използваме ориентирани към проекти облигации на ЕС, повече да се ангажираме с ЕИБ и да намерим начини повече да използваме публично-частните партньорства в бъдеще. Ще намерите тези неща в програмата.
<P>
По отношение на единния пазар приветствам забележките и поставянето на акцент върху този въпрос, защото той наистина е главната "перла в короната" на ЕС. Постигнали сме доста във връзка с единния пазар и знаем, че ще постигнем повече, ако можем да реализираме потенциала му. Необходимо е да премахнем оставащите бариери и затруднения пред единния пазар, както и да използваме нови области от икономиката. Някои от вас говориха за цифровата икономика и за това как можем да подобрим живота в Европа, ако използваме повече електронни услуги, електронно правителство или електронна търговия - това са нови области, с които трябва да се ангажираме повече.
<P>
Марио Монти представи отличен доклад и Мишел Барние го използва като основа за нашите предложения. Започнахме разискването как да направим европейския единен пазар по-добър, по-отворен, по-конкурентен, така че да получим още по-добри резултати, отколкото имаме днес. Затова нека да участваме и да преценим кои от внесените от Мишел Барние предложения са най-важни и кои трябва да бъдат приоритетни. Смятам, че заедно ще постигнем по-добър и по-силен единен пазар.
<P>
Относно административната тежест, както знаете, Гюнтер Ферхойген включи в програмата намаляване на административната тежест с 25% преди 2012 г. Със задоволство ви съобщавам, че Комисията работи много усилено, за да постигне повече от това. Сега си поставяме за цел да постигнем равнище от 30%, но следва да уточним, че не само Комисията трябва да постига резултати. Много често административната тежест се увеличава на национално равнище, когато се прилага европейското законодателство в различни условия. Трябва да работим по този въпрос и на двете равнища: европейско и национално.
<P>
По отношение на важността на социалното измерение на европейския единен пазар аз съм напълно съгласен с вас. Научихме уроците от миналото и ще излезем с предложения относно командироването на работници, директива за работното време и услугите от общ интерес, които ще отразяват важното социално измерение, защото разбираме, че единният пазар ще работи, само ако се подкрепя от гражданите. Ето защо е необходимо да включим в предложенията подобна много солидна оценка на социалното въздействие, за да сме сигурни, че предложенията ни ще се приемат и подкрепят от гражданите.
<P>
Г-жа Tzavela отправи много страстен призив, свързан с потенциалното изтичане на мозъци, а именно, че губим млади, добре образовани европейци, които отиват да работят извън Европейския съюз. Понякога това става поради оставащите бариери на пазара на труда в Европа, понякога поради липса на информация, но често се случва, защото нашето образоване не отговаря на потребностите на европейския бизнес. Затова съм доволен, че след няколко минути ще започнете обсъждането на новата водеща инициатива.
<P>
Виждам, че моите колеги, членът на Комисията Василиу и членът на Комисията Андор, са тук. Те ще обяснят как смятаме да постигнем това по-добре, как да съчетаем уменията с потребностите по такъв начин, че младите хора да не бъдат безработни, а потенциалът им да работи за европейската икономика и всички да имаме полза от това.
<P>
Някои от вас подчертаха важността от регулирането на финансовите пазари и от бързото вземане на решение как да се постигне тази цел. Вече подчертахме, че в бъдеще трябва да постигнем напредък в по-добрата координация между Парламента, Комисията и Съвета. Искаме да направим това чрез нова форма на планиране в Съюза, където ние ще вземаме решения за приоритетите, времевата рамка и крайните срокове, за да можем да постигаме резултати по-бързо и да ускорим законодателния процес, така че той да протича с по-бързо темпо, отколкото днес.
<P>
Мога да ви уверя, че по отношение на многогодишната финансова рамка ще направим всичко възможно, за да ви представим амбициозен проект. Имаме нужда от вашата помощ, за да разясним на всички равнища (медии, национална аудитория) какво съотношение се разисква, колко много можем да постигнем в Европа само с 1% от БВП, структурата на европейския бюджет, като почти 95% от него се връща обратно в националните икономики с висока добавена стойност от Европейския съюз. Разискването трябва да обхване националните столици и е необходимо да разговаряме с гражданите, да ги информираме за структурата на бюджета, така че да получим силна подкрепа за амбициозните си предложения.
<P>
Elmar Brok говори за много важни области от външните отношения, а именно, Източното партньорство, процеса на разширяване, където също се налага да работим за доверие и от двете страни. Трябва да сме много коректни, когато преговаряме и контролираме критериите, които се изпълняват от страните кандидатки, но трябва да сме и много коректни по отношение на това, което предлагаме на кандидатките, за да можем да изградим взаимно доверие.
<P>
Съединените щати са много важен партньор и ако успеем да премахнем някои бариери пред двустранната търговия, това ще бъде изключително плодотворно и аз съм съгласен, че е необходимо да приложим повече усилия в тази област.
<P>
По отношение на търговията, вие знаете, че Европа е готова да преговаря и да действа, но имаме нужда от партньори. Не можем просто да налагаме споразумения, когато не сме напълно сигурни, че другата страна е в състояние да се съобрази с тях. Съгласен съм обаче, че е необходимо да работим по този въпрос през цялото време, като излизаме с предложения и търсим нови възможности, защото световната търговия определено ще има благотворен ефект върху световната икономика и по-голямата част от световната икономика в момента се нуждае именно от това.
<P>
Накрая за свободата, сигурността и правосъдието, напълно разбираме, че това е една от областите, към която гражданите проявяват най-голям интерес и загриженост. Ето защо посветихме толкова голяма част от програмата на проблема. Сигурен съм, че моите колеги, г-жа Малмстрьом и г-жа Рединг, ще обърнат внимание как да отговорят на тази загриженост, която прозвуча както по време на настоящото разискване, така и по време на структурния диалог, който те проведоха със съответните комисии.
<SPEAKER ID="496" NAME="Председател">
Разискването приключи.
<P>
Гласуването ще се проведе по време на месечната сесия през декември.
<P>
Писмени изявления (член 149)
<SPEAKER ID="796" NAME="João Ferreira" LANGUAGE="PT">
Работната програма на Комисията за 2011 г. определено се основава на приемственост. В призивите за "интелигентен, устойчив и приобщаващ растеж" виждаме насоките, които преобладаваха и които доведоха до сериозни дисбаланси в рамките на ЕС, истинско раздалечаване на икономиките на ЕС, жестока криза и изгледи за рецесия пред някои държави-членки с безработица и дълбока социална несправедливост. Тя също така включва насоки като запазването на ирационалните критерии на Пакта за стабилност и растеж, либерализация и девалвация на работната сила. Ще подчертая и настояването за изготвяне на ново предложение за изменение на директивата за организацията на работното време. Струва си да се отбележи и твърдението в програмата по отношение на финансовото регулиране, че повечето от мерките, предвидени да решат проблемите, разкрити от кризата, вече са приложени. Това показва, че обещанията да се премахнат финансовите деривати и данъчните убежища са напълно забравени. Това показва, че финансовите спекулации продължават, без да бъдат контролирани. На хоризонта се задава ново настъпление срещу правата, свободите и гаранциите за гражданите, включително програмата за регистрация на пътниците, а това е въпрос, който се следи с повишено внимание и сериозна загриженост.
<SPEAKER ID="497" NAME="Lidia Joanna Geringer de Oedenberg" LANGUAGE="PL">
Съобщението на Комисията, което представя нейната работна програма за 2011 г., поставя акцент върху излизането от кризата и стимулирането на икономическия растеж. Един от важните елементи е виртуалният пазар, който все още има огромен потенциал за развитие, при условие обаче че се реализира истински единен пазар в интернет. Във връзка с това настоятелно призовавам Комисията да завърши цялостното изпълнение на програмата в областта на цифровите технологии, която се споменава в съобщението. Мисля, че използването на потенциала, предоставен ни от информационните технологии, трябва да се разглежда като начин за излизане от икономическата криза. Развитието на търговията по интернет, мерките в областта на правата на интелектуалната собственост и осигуряването на достъп до културното наследство на Европа в интернет трябва да се разглеждат като проверка за ефективността на Европейския съюз.
<P>
Като докладчик на комисията по правни въпроси в областта на по-доброто законотворчество (доклад от 2008 г.) искам да изразя задоволството си от факта, че Комисията е решила да включи предложения от моя доклад в плана за работа през годината. Говоря за поставянето на по-голям акцент върху последващата оценка на европейското право и удължаването на срока на обществените консултации за нови предложения от 8 до 12 седмици.
<SPEAKER ID="795" NAME="Kinga Göncz" LANGUAGE="HU">
Приветствам факта, че Европейската комисия започва идващата година със солидна работна програма. Напоследък забелязваме как бързо променящите се икономически, финансови и международни политически обстоятелства променят нашите планове почти всяка седмица. Затова смятам, че е важно работната програма на Комисията да се преразгледа няколко пъти през следващата година.
<P>
Доволна съм, че документът посочва създаването на работни места като един от най-важните си приоритети за 2011 г., но в същото време съжалявам за липсата на законодателни инициативи за заетостта и социалните цели. Комисията най-накрая реши да изработи стратегическа рамка за европейските роми, но аз смятам, че е много важно това да се придружава от законодателен проект за интеграция и забрана на дискриминацията. Когато беше създадена Комисията на Барозу, тя обеща, че представянето на нейните предложения ще бъде предхождано от оценка на тяхното социално въздействие; но аз не виждам и следа от това в настоящата работна програма. Очаквам Комисията да бъде готова от началото на 2011 г. да приеме и разглежда инициативи на граждани с подписи на един милион граждани на ЕС. По време, когато в някои държави-членки виждаме явни и прикрити атаки срещу свободата на медиите и нарушаване на основни демократични права, смятам, че е особено важно Европейската комисия, в качеството си на пазител на Договорите, да обръща по-голямо внимание от когато и да било на решенията на правителствата, които застрашават независимостта на медиите, системата за демократичен контрол и противодействие и принципите на правовата държава, и ако се наложи, да предприеме действия в защита на основните демократични ценности.
<SPEAKER ID="794" NAME="Zita Gurmai" LANGUAGE="EN">
Като жена и политик, който се занимава с равенството между половете, аз съм разочарована от работната програма на Комисията за 2011 г. Жените са напълно забравени и не присъстват в програмата. Наистина трябваше да се потрудя, за да намеря поне една дума "жени"... в Приложението. Дори там, цитирам, "в зависимост от резултата от консултацията Комисията може да приеме законодателно предложение за съвместяването, включително отпуск по бащинство и "синовен" отпуск, през 2012 г.". "В зависимост." "Може да приеме." "През 2012 г." Това изречение е от Комисия, която бързаше да изготви една празна, така наречена Харта на жените през март, като пренебрегна Парламента, когато се договаряше новата стратегията за равенство между половете, която, нека добавя, е не по-конкретна от работната програма на Комисията. Още през март знаехме, че хартата на г-жа Рединг е само фасада без съдържание. Няколко пъти настоявахме за силен законодателен текст, но г-жа Рединг не искаше да чуе за това. Защо можем да приемем Европа, която санкционира държави-членки, когато не спазват финансовите правила и споразумения на ЕС, но не можем да приемем Европа, която санкционира държави-членки, които пренебрегват равенството между половете и съставят правителства с прекалено малко или никакви жени министри?
<SPEAKER ID="498" NAME="Jiří Havel" LANGUAGE="CS">
Не е изненадващо, че трите държави, които предизвикаха провала на преговорите за бюджета, са нетни платци и освен това получатели на отстъпката. Всъщност няма съмнение, че Обединеното кралство е започнало задължителна битка за отстъпката си. Извиненията, предложени от хората, провалили бюджета, са доста неубедителни. Твърде безотговорно е да ограничаваш гъвкавостта на бюджета по време на криза. Напротив, трябва да увеличим гъвкавостта при криза. Отказът да се обсъждат с Парламента новите финансови ресурси за бюджета на ЕС в съответствие с Договора от Лисабон и отказът да се започне диалог за многогодишната финансова рамка представляват тъжна карикатура на прехваленото някога британско чувство за хумор.
<SPEAKER ID="499" NAME="Joanna Senyszyn" LANGUAGE="PL">
Работната програма на Комисията за 2011 г. трябва да съдържа предложение за директива за борба с насилието срещу жени и програма на ЕС за финансиране на спорта. Комисията се е ангажирала с тези неща. Време е те да бъдат направени. Насилието срещу жени в момента е най-сериозната проява на дискриминация на жените и нарушение на правата на човека. В Европа 45% от жените, а това е 100 милиона, са били жертви на насилие. Всеки ден от насилие страдат между 1 и 2 милиона жени в Европа. Няма оправдание за отлагането на създаването на директива по въпроса.
<P>
Също така насочих вниманието към проблема за спорта, който след влизането в сила на Договора от Лисабон се включва в компетентността на Европейския съюз. Комисията отново, като се позовава на бюджетните ограничения на национално и европейско равнище, отложи представянето на програма на ЕС в тази област. Страхувам се, че ако приемем подобен подход, никога няма да има програма, защото винаги ще има по-важни проблеми от спорта. Насърчаването на физическа активност обаче носи безспорни ползи, защото спомага за подобряване на здравето и благоденствието на европейците и допринася за тяхната ефикасност и ефективност на работното място. Това помага да се намалят заболяванията и разходите за здравеопазване, помага и в борбата за социалното изключване. Също така е важно да се използва потенциалът на възрастните хора на пазара на труда. Надявам се Комисията да вземе предвид този многократно повдиган въпрос в бъдещите си предложения във връзка със заетостта и създаването на нови работни места.
