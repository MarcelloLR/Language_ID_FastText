<CHAPTER ID="017">
Прилагане на препоръките от доклада "Голдстоун" относно Израел и Палестина (разискване) 
<SPEAKER ID="133" NAME="Председател">
Следващата точка са изявленията на Съвета и на Комисията относно прилагането на препоръките от доклада "Голдстоун" относно Израел и Палестина.
<SPEAKER ID="134" NAME="Диего Лопес Гаридо">
действащ председател на Съвета. - (ES) Г-н председател, бих искал да благодаря на Европейския парламент за възможността да говоря по въпроса за проучвателната мисия - мисия, подкрепена от Организацията на обединените нации (ООН), относно конфликта в ивицата Газа в периода между края на 2008 г. и началото на 2009 г.; докладът на тази мисия е известен още като доклада "Голдстоун".
<P>
ООН взе под внимание изявлението на генералния секретар Бан Ки Мун пред Съвета за сигурност на 21 януари 2009 г., в което той представи своите впечатления си след посещението си в ивицата Газа и южната част на Израел скоро след приключване на военните действия.
<P>
Също така докладът, който вече беше споменат в някои от изказванията по предишната точка, докладът "Голдстоун", който беше публикуван в средата на септември миналата година, беше обсъден на 12-ата сесия на Съвета по правата на човека, в периода между 14 септември и 2 октомври.
<P>
От самото начало на този конфликт Европейският съюз настоява страните да зачитат напълно правата на човека и да спазват задълженията си по силата на международното хуманитарно право.
<P>
Европейският съюз даде да се разбере, че ще наблюдава отблизо разследванията на обвиненията и нарушенията на правата на човека.
<P>
В Женева шведското председателство на Съвета определи позицията на Европейския съюз по следния начин: първо, Европейският съюз гледа сериозно на доклада, защото в него се съдържа информация за сериозни нарушения на международното хуманитарно право, включително умишлени нападения срещу цивилни граждани. Второ, Европейският съюз подчертава значението на провеждането на адекватни и надеждни разследвания на възможните нарушения на международното право, извършени от страните в конфликта, в съответствие с международното законодателство, като по този начин се гарантира, че мисията отправя препоръките си както към израелците, така и към палестинците.
<P>
Европейският съюз потвърди конструктивната си позиция по отношение на доклада "Голдстоун", когато само преди един месец, по време на разискването на Съвета за сигурност на ООН на 27 януари, беше подчертано колко е важно да се проведат адекватни и надеждни разследвания на възможните нарушения на международното право в областта на правата на човека и международното хуманитарно право. Мога да ви уведомя, че впоследствие, на 4 февруари 2010 г., преди няколко дни, генералният секретар на ООН публикува доклад за прилагането на резолюцията "Голдстоун" на Общото събрание на ООН.
<P>
Генералният секретар предаде отговора на Израел, окупираните палестински територии и Швейцария, като заяви, че в момента протичат процесите, започнати от трите страни, и че не може да бъде дадено становище относно прилагането на резолюцията от засегнатите страни.
<P>
Предстои да видим как ще бъде разгледан този въпрос в Общото събрание на ООН.
<P>
Приоритетът на испанското председателство в това отношение е да се постигне консенсус по отношение на позицията на Съюза по проекта на резолюция, който палестинските власти понастоящем искат да представят на Общото събрание на ООН.
<P>
Имаме две цели: първо, искаме резолюцията да бъде приета с консенсус, а ако това не стане, искаме Европейският съюз да излезе с възможно най-единна позиция.
<P>
Във всеки случай повтарям, че председателството на Съвета подкрепя искането на доклада "Голдстоун" за провеждане на надеждни, независими от страните разследвания.
<SPEAKER ID="135" NAME="Кристалина Георгиева" LANGUAGE="EN">
Г-н председател, искам само да подкрепя казаното от испанското председателство. Въпреки че Европейският съюз не одобри всички препоръки, той даде да се разбере, че гледа на доклада "Голдстоун" много сериозно. Той прикани всички страни по конфликта да започнат разследване на предполагаемите нарушения - извършени от страните по конфликта - на международното хуманитарно право и международното право в областта на правата на човека. Това разследване трябва да бъде в съответствие с международните стандарти.
<P>
Мерките, предприети от Израел, палестинските власти и "Хамас", досега не дават осезаеми резултати, но все пак трябва да бъде установена отговорност. Затова Европейският съюз продължава да повтаря основното си послание, че страните по конфликта полагат значителни усилия за провеждане на независими и надеждни разследвания на предполагаемите нарушения. Тъй като това се отнася пряко до моите задължения, уместно е да се припомни, че Комисията предоставя значително финансиране на хуманитарните организации, чиито проекти имат за цел да предоставят жизненоважна помощ и защита на палестинските цивилни граждани.
<P>
Европейският съюз ще се стреми да гарантира необходимите последващи действия на заседанието на Съвета по правата на човека през март, както и да се включи на по-ранен етап в подготовката на консенсусна резолюция. Във връзка с това бих искала да заявя тук, че на 18 февруари палестинската делегация внесе проект на резолюция на Общото събрание в допълнение към доклада на генералния секретар на ООН като продължение на доклада "Голдстоун". Палестинската страна посочи, че възнамерява да поиска от Общото събрание действия по резолюцията в петък, 26 февруари, за да повтори основните моменти от Резолюция 64/10 на Общото събрание от 5 ноември 2009 г. и да изиска от генералния секретар на ООН да докладва отново след пет месеца. Докато седим в залата, държавите-членки и Комисията провеждат интензивни преговори по въпроса с цел да се постигне обща позиция по резолюцията.
<P>
Ще ми позволите - в подкрепа на испанското председателство - да завърша с това, че е важно да се постигне обща позиция на Европейския съюз и да се избегне предишното тристранно разделение.
<SPEAKER ID="136" NAME="Elmar Brok" LANGUAGE="DE">
Г-н председател, г-н Лопес Гаридо, г-жо член на Комисията, считам, че едно надеждно разследване на нарушенията на международното хуманитарно право е важно и че това е нещо, върху което трябва да се съсредоточим. Заключението трябва да се провери, но това се отнася в еднаква степен и за двете страни, включително тези, които водят асиметрична война, като стрелят по Сдерот и други градове от един гъсто населен район, като по този начин определят бойното поле. Това се разследва коректно и в това отношение няма да бъдат направени едностранчиви заключения.
<P>
Това показва, че в Близкия изток, но също и в други подобни региони, единствено мирните решения ще доведат до трайни резултати. Докато не може да се намери мирно решение и трайно разбирателство, тези проблеми никога няма да бъдат решени. В такива случаи трябва да се вземат предвид всички аспекти на сигурността на Държавата Израел и тези аспекти трябва да бъдат разгледани сериозно, включително предвид факта, че се разработват нови ракети, което също представлява проблем.
<P>
Бих искал обаче и да изтъкна, че призивът за международно разследване е уместен, въпреки че не всичко може да бъде разследвано в рамките на доклада "Голдстоун". Докладът има за цел да разгледа единствено окупираните територии. Беше посочено, че нито една държава-членка на Европейския съюз не гласува в подкрепа на доклада в Съвета по правата на човека. Някои се въздържаха, други гласуваха против, а трети - като Обединеното кралство и Франция - изобщо отказаха да участват в гласуването. Трябва да вземем и това под внимание, защото резолюцията беше осъществена от такива "образцови представители на правата на човека и демокрацията" като Куба, Нигерия и Китай. Трябва да вземем това предвид при разглеждането на този въпрос. Трябва да се застъпим за правата на човека, но не въз основа на този доклад, за да се води политическа война срещу една от страните.
<SPEAKER ID="137" NAME="Véronique De Keyser" LANGUAGE="FR">
През декември 2008 г. операция "Лято олово" в Газа доведе до смъртта на близо 1 500 души, по-голямата част от които бяха жени, деца и други цивилни граждани. Бяха унищожени семейства, бяха бомбардирани училища. Населението беше хвърлено в паника, беше поставено в капан, от който няма как да избяга.
<P>
Бях в Газа по време на военната операция с някои от присъстващите тук мои колеги и бяхме шокирани, че такава трагедия може да се случи пред очите на международната общност, без това да доведе до огромна вълна от протести. Оттогава Газа не се е променила. Разрушенията остават, а обсадата продължава.
<P>
Налице е обаче докладът "Голдстоун". Г-н Brok, каква е разликата между доклада "Голдстоун" и последвалата го резолюция? Докладът "Голдстоун" е един смел доклад, който изисква само правосъдие - толкова ли е много? Натискът днес за свалянето на доклада и дискредитирането на съдия Голдстоун е невероятен. Името му се опозорява; той е наричан антисемит, въпреки че в доклада "Голдстоун" не се критикува единствено Израел. Критики са отправени и към "Фатах" и "Хамас".
<P>
Днес обаче ще кажа съвсем ясно - и се извинявам на уважаемите колеги за това - че израелското правителство е единственото, което е установило режим на терор и осъществява цензура за блокиране на последващи действия във връзка с доклада. Г-н Либерман, Вие не сте в залата, но бяхте тук вчера и аз бих искала да Ви кажа: няма да има заплахи в този Парламент!
<P>
Искаме независими разследвания, които са в съответствие с международните стандарти, а не военни трибунали, които осъждат собствените си войници. Г-н Либерман, ще кажа също, че не сте добре дошли - не защото представлявате Израел, а защото Вашите расистки и ксенофобски позиции са несъвместими с европейските ценности. Нито една демократична държава не може да се осмели да наруши международното право, без да трябва да обоснове своите действия. Парламентът няма да позволи да бъде сплашван. Той просто ще продължи да изисква справедливост и яснота за трагедията в Газа по един не емоционален, а решителен начин. Днес искам от Съвета и Комисията само да се придържат към това. Яснота и справедливост, нищо друго.
<SPEAKER ID="138" NAME="Annemie Neyts-Uyttebroeck" LANGUAGE="EN">
Г-н председател, докладът "Голдстоун" се опитва да изпълни дадения му мандат. Този мандат е, или беше, следният: "да разследва всички нарушения на международното право в сферата на правата на човека и в хуманитарната сфера, които може да са били извършени по всяко време в контекста на военните операции, проведени в Газа през периода от 27 декември 2008 г. до 18 януари 2009 г., независимо дали преди тях, по време на тях или след тях". И именно това е направил докладът "Голдстоун" - въпреки че не е бил само г-н Голдстоун, а и две негови колеги.
<P>
Те проведоха разследвания на случилото се в Газа и излязоха със заключения, които са най-малкото тревожни. Крайно тревожни, защото в повечето разглеждани случаи те откриват нарушения на международното право и международното хуманитарно право, а нарушения на Женевската конвенция наистина са били извършени от въоръжените сили на една държава, която твърди, че е единствената демократична държава в региона. Това е наистина много обезпокоително.
<P>
Не трябва да си затваряме очите. Затова, когато бъдем призовани да заемем позиция по доклада, въпросът не е дали сме за или против Израел, за или против палестинците, за или против "Хамас"; въпросът е дали одобряваме нарушенията на международното право, на международното хуманитарно право и на Женевската конвенция, без значение от кого са били извършени те. Това е въпросът, на който трябва да намерим отговор.
<SPEAKER ID="139" NAME="Caroline Lucas" LANGUAGE="EN">
Г-н председател, позволете да кажа колко се радвам, че най-накрая обсъждаме доклада "Голдстоун" в пленарната зала, защото това е един много важен въпрос, а към днешна дата Европейският съюз не го е разглеждал, за съжаление. Напълно неприемливо е, че Съветът все още не е одобрил препоръките на доклада "Голдстоун". Комисията заявява, че гледа на него много сериозно, но това не е достатъчно: ние искаме изрично одобрение. Председателството заявява, че го подкрепя: е, трябва да го подкрепи публично и недвусмислено и да се увери, че и останалата част от Съвета ще направи същото.
<P>
Във връзка с това трябва да изразя своето задоволство, че в предложението за резолюция на Парламента относно Съвета за права на човека, което ще гласуваме утре, има два силни параграфа, които призовават върховния представител и държавите-членки публично да поискат изпълнението на препоръките в доклада.
<P>
Резолюцията ги призовава освен това активно да наблюдават изпълнението на препоръките за консултации на външните мисии на Европейския съюз и с неправителствените организации в тази област на място, защото доказателствата, с които разполагаме досега, сочат, че нито израелските власти, нито "Хамас" гледат на отговорностите си достатъчно сериозно. В Израел разследванията на целите и тактиките, използвани по време на операция "Лято олово", са били извършени от командири на войски или военна полиция, като по този начин сериозно се компрометира независимостта на констатациите, а от страна на "Хамас" все още липсва адекватно обяснение за изстрелването на ракети в южната част на Израел. С оглед на това е ясно, че Европейският съюз трябва да окаже натиск върху генералния секретар на ООН за изготвяне на една истински независима оценка.
<P>
И накрая, предвид продължаващата хуманитарна криза в Газа, отново призовавам Съвета и върховния представител да окажат по-голям натиск върху Израел за вдигане на обсадата, която не позволява възстановяването и увеличава страданията.
<SPEAKER ID="140" NAME="Michał Tomasz Kamiński" LANGUAGE="PL">
Г-н председател, докладът "Голдстоун" е изключително небалансиран и несправедлив. Той е изготвен от Съвета на ООН по правата на човека, чиито членове включват държави като Иран, Никарагуа, Сомалия и Либия. Какво право имат тези държави, които изобщо не зачитат правата на човека, да правят оценка на Израел, единствената демокрация в Близкия изток?
<P>
Докладът идва от един много съмнителен източник, който проявява отявлена враждебност спрямо Израел. От 25-те резолюции по правата на човека, приети от Съвета на ООН за правата на човека, близо 20 се отнасят до Израел. Нито една от тях не е за държавите, които са членове на Съвета, държави, които - искам да подчертая това - имат изключително лоша история в областта на правата на човека, от правата на жените до правата на избирателите.
<P>
Искам да подчертая, че докладът е напълно небалансиран. В действителност той се опитва да освободи "Хамас" от отговорност за терористичната му дейност. Докладът не посочва основния факт, че осем години преди Израел да предприеме действия в ивицата Газа в своя защита, хиляди ракети бяха изстреляни по невинни израелски граждани. Всяка държава има право да се защитава срещу терористи. Израел също има това право. Трябва да се каже също, че понастоящем в Израел се провеждат 150 наказателни разследвания на действията на отделни израелски войници. В Израел има свободен парламент, както и свободен печат, който често критикува собственото си правителство и въоръжени сили. За съжаление, нито едно от тези неща не са налице от страната на терористите.
<P>
Затова смятам, че този небалансиран и несправедлив доклад, който според мен напада основния ни съюзник в Близкия изток по един безобразен начин, не трябва да бъде разглеждан сериозно.
<SPEAKER ID="141" NAME="Kyriacos Triantaphyllides" LANGUAGE="EL">
Г-н председател, докладът на съдия Голдстоун предоставя най-явните доказателства за престъпленията и нарушенията на международното право и международното хуманитарно право, извършени от Израел срещу палестинския народ. Разследването доведе до неоспорими доказателства, че израелските войски са извършили сериозни нарушения на Четвъртата Женевска конвенция. Трябва да се отбележи, че докато палестинската страна, въпреки че се критикува в доклада, приема международното право и призовава за прилагането му, Израел, от друга страна, отказва да направи това.
<P>
Докато някои страни се опитват да подкопаят доклада, ние призоваваме държавите-членки на Европейския съюз да се застъпят за принципите, които ръководят международното право и Европейския съюз, и да подкрепят разискването на доклада в Общото събрание на ООН и уведомяването на Съвета за сигурност за него с оглед на крайното му ратифициране и предприемането на мерки. Докладът трябва да бъде изпратен за разглеждане в Международния наказателен съд в Хага. Ако Европейският съюз наистина иска да реши палестинския проблем, то той трябва да спре да търпи тези престъпления, защото търпимостта се изразява в насърчаване и съучастие.
<P>
Освен това, въз основа на заключенията на доклада трябва да се разгледа спирането на действията за подобряване на отношенията между Европейския съюз и Израел и прилагането на разпоредбите на споразумението за асоцииране.
<P>
Жителите на Палестина и на Израел имат пълното право на бъдеще и живот. Имаме задължение да окажем натиск за постигане на справедливо решение и мир. Докладът "Голдстоун" трябва да се използва, за да се даде нов тласък за постигане на справедливо решение.
<SPEAKER ID="142" NAME="Bastiaan Belder" LANGUAGE="NL">
Докладът "Голдстоун" беше в центъра на вниманието миналата седмица, по време на работното посещение в еврейската държава на делегацията за връзки с Израел. Делегацията получи подробна информация за съдебното разследване на Израел по време на и след военната операция в Газа както от военни, така и от цивилни представители. Това задълбочено разследване на собствените им действия предоставя подробно опровержение на уличаващите обвинения срещу израелските власти, включени в доклада "Голдстоун".
<P>
Освен това, съвсем независимо от доклада "Голдстоун", Израелските отбранителни сили (ИОС) разглеждат сериозно отправените към тях обвинения и провеждат задълбочено разследване. Налице е ярък контраст между ИОС и "Хамас", терористичното движение, което е виновно за операцията в Газа. Кога сме ставали свидетели "Хамас" да разследва собствените си действия?
<P>
Г-н председател, наличната документация за операцията в Газа не оставя никакви съмнения в отговор на това. "Хамас" умишлено изложи палестински граждани на остра заплаха от война, дори в джамии. От друга страна, разгледайте само намеренията и действията на израелците, разгледайте защитата на живота и собствеността на еврейските граждани срещу терористичните ракетни нападения на "Хамас", които продължаваха в продължение на години, както и реалната загриженост на Израел за живота на палестинците. Погледнете всички предпазни мерки, които бяха предприети по време на операцията.
<P>
Г-н председател, въпреки намеренията на доклада "Голдстоун" това предубедено разследване води до основания за оправдаване по две точки от обвинението: за военната операция на Израел срещу "Хамас" и за Израел като демократична държава, която се управлява въз основа на принципите на правовата държава. Трябва само да посетите Близкия изток!
<SPEAKER ID="143" NAME="Louis Bontes" AFFILIATION="NI">
(NL) От самото начало стана ясно, че Израел ще бъде окачествен като виновник и агресор в конфликта в ивицата Газа. Голдстоун и методите му на работа са одобрени от държави като Египет и Пакистан, а ние сме наясно със състоянието на правата на човека в тези държави. То е под всякакви приемливи стандарти.
<P>
В доклада не се споменава за дванадесетте хиляди ракети, изстреляни по Израел от Газа, което представляваше сериозна заплаха за местното население. Израел упражни правото си да се отбранява. В доклада няма и дума за "Хамас", нито за факта, че те използваха гражданите си като човешки щит или че използваха цивилни сгради, в които се съхраняваха оръжия и от които се изстрелваха ракети. Нито дума за това. Нито дума за факта, че полицейските части на "Хамас" в миналото са били част от военна организация, която е водила въоръжена борба срещу Израел.
<P>
Г-н председател, има само едно нещо, което можем да направим с доклада "Голдстоун" - да го хвърлим на боклука, и то незабавно. Не трябва да губим повече време с него. Това е част от политическия процес. Това не може да продължава. Прекратете политическото преследване на Държавата Израел.
<SPEAKER ID="144" NAME="Gabriele Albertini" AFFILIATION="PPE">
(IT) Г-н председател, госпожи и господа, общественото мнение е разделено по отношение на доклада "Голдстоун".
<P>
По-конкретно израелските въоръжени сили са обвинени, че умишлено са причинили смъртта на голям брой цивилни граждани по време на градските партизански операции. Това е едно много сериозно обвинение, което изглежда не взема под внимание някои неоспорими факти, като разпространението на листовки в цялата зона на сражения, в които се обяснява, че къщи, в които има оръжия и муниции, могат да бъдат засегнати, както и предупреждения по телефона и радиото, включително на честотите на "Хамас", преди започване на нападения върху сгради, определени като складове на оръжия.
<P>
Предупредителната стрелба - чрез т.нар. техника "roof knocking" - също беше използвана: ако след всички предупреждения въоръжените сили установят, че все още има сгради, пълни с хора, за бързо евакуиране на сградите се изстрелват ракети с малък експлозивен заряд, които са много шумни.
<P>
Израелската войска въведе предупредителни сигнали за цивилните в Газа, които преди това никой друг не е използвал. Всеки, който използва всички тези предпазни мерки, при никакви обстоятелства не може да бъде обвиняван, че умишлено напада цивилни граждани.
<P>
В рамките на един ден вчера се срещнах с две основни политически фигури - сутринта с израелския министър на външните работи, Авигдор Либерман, а вечерта с президента на Палестинската автономна власт, Абу Мазен. И двете срещи протекоха в спокойна и дружелюбна атмосфера, като беше изразена надежда, че след толкова десетилетия на борба оръжията най-сетне ще бъдат оставени в полза на мирния процес.
<P>
Както поискаха и двете правителства, Европа трябва да запази балансираната си роля на безпристрастен съдия, освободен от идеологически позиции, които биха могли единствено да провокират емоционални реакции и от двете страни.
<SPEAKER ID="146" NAME="Richard Howitt" AFFILIATION="S&amp;D">
(EN) Г-н председател, в края на миналата година Вие и върховният комисар по правата на човека, г-жа Пилей, дойдохте в Парламента и ни казахте, че докладът "Голдстоун" относно нарушенията на правата на човека от двете страни на конфликта в Газа е задълбочен, обективен и съответства на международните стандарти.
<P>
Затова нека не се опитваме да критикуваме доклада. Нека действаме по него. Заедно с други участници в разискването лично говорих с представители на израелското правителство, представители на Палестинската автономна власт и, в самата ивица Газа, с представители на комисията, създадена от фактическата власт, и отправих искане към тях да си сътрудничат с Голдстоун и да предприемат собствени надеждни и независими разследвания, за да потърсят сметка от тези, които са отговорни за нарушенията. Говорих с помощник-държавния секретар на САЩ Майкъл Поснър, когато той беше тук, да се насърчи Израел да направи същото.
<P>
Ще кажа на колегата ни от испанското председателство, който се подготвя за гласуването на ООН в петък: не се стремете към консенсус на Европейския съюз на всяка цена. Идеята, изложена от някои, за единодушно въздържане от гласуване от страна на Европейския съюз би била подигравка с всички жертви на този ужасен конфликт. Трябва да договорим най-добрия възможен текст, но се надявам, че освен петте държави-членки на Европейския съюз, които гласуваха "за" последния път, ще има и други, които ще дадат положителния си вот за продължаване на усилията.
<P>
Това разследване на предполагаемите нарушения на международното хуманитарно право от Съвета за правата на човека - както и постановлението от 2004 г. на Международния съд относно разделянето - следва да се третират подобаващо, като съдебни решения на международни договорни органи, каквито те представляват.
<P>
Осъждам лидера на групата на консерваторите в това разискване, който нарече Организацията на обединените нации "съмнителен източник". Тя въплъщава най-високите стремления на всички хора по света и заслужава подкрепата ни.
<P>
Бих искал да кажа, че за нас - в един Европейски съюз, създаден в резултат от война - трябва да се търси отговорност на военните престъпления. Затова когато генералният секретар на ООН докладва пред Съвета за сигурност по отношение на действията на Израел и палестинците, че "решение не може да бъде взето", това не може да е достатъчно. Тези обвинения трябва да бъдат установени, а Европа трябва да покаже решителност в тази насока.
<SPEAKER ID="147" NAME="Frédérique Ries" AFFILIATION="ALDE">
(FR) Г-н председател, целта на разискването е не да се правим на прокурори и да съдим за неща, които не притежаваме необходимата компетентност. Нашата цел - в случая двойна цел - е да помогнем да се изясни отговорността на различните страни във войната в Газа, а освен това, ориентирайки се повече към бъдещето, бих казала, че трябва да се запитаме какво можем да кажем и направим днес, за да помогнем за възобновяването на диалога.
<P>
В случая не считам, че докладът "Голдстоун" е конструктивен в това отношение. Освен това - и е уместно да се припомни, защото е рядкост - това беше изводът, направен от всички европейски държави, нито една от които не го подкрепи пред достойните обвинители и големи защитници на свободите и правата на човека, като Китай, Пакистан, Саудитска Арабия, Русия и Куба - да цитирам само няколко примера. Докладът е много спорен, тенденциозен и независимо дали ни харесва или не, той няма да ни помогне да продължим напред.
<P>
От друга страна, от Израел зависи да реши да поеме отговорностите си на демократична държава и да хвърли светлина върху войната в Газа. Става дума за военните, дипломатическите и медийните й интереси - интересите, които еврейската държава беше в състояние да определя в миналото.
<SPEAKER ID="148" NAME="Jan Philipp Albrecht" AFFILIATION="Verts/ALE">
(DE) Г-н председател, доволен съм, че Европейският парламент успя да изготви резолюция по доклада "Голдстоун", която има доста широка подкрепа, без просто да прехвърля близкоизточния конфликт в Брюксел. Ако искаме да запазим шанса за траен мир, трябва да разгледаме това, което обединява всички заинтересовани страни, вместо - както някои правят тук - да подчертаем източниците на разделение. Източникът на обединение е приложимостта на международното право, най-вече по отношение на правата на човека, в цял свят.
<P>
Както страните по конфликта обаче трябва да позволят и подкрепят едно независимо разследване, международната общност трябва да избегне вземането на едностранно решение. Затова е необходимо да дадем да се разбере, че едностранното демонизиране на Израел е неуместно не само в настоящото разискване, но и по принцип. Силите, които се опитват да поставят под съмнение легитимността на Държавата Израел, трябва да бъдат ясно отхвърлени от нас в Европа. Вместо това силите в Израел, които се борят заедно с нас за мир, търпимост и права на човека в Близкия изток, трябва да станат по-стабилни. Затова трябва да стане ясно, тук и сега, че намираме за неприемливо възпрепятстването на неправителствените организации в Израел от страна на представители на правителството, като министъра на външните работи Авигдор Либерман. Тази политика вреди на израелския народ, а следователно и на мира в Близкия изток.
<SPEAKER ID="149" NAME="Charles Tannock" AFFILIATION="ECR">
(EN) Г-н председател, докладът "Голдстоун" беше поръчан от Съвета на ООН за правата на човека, който гъмжи от врагове на Израел, и затова едва ли може да се очаква един балансиран анализ. Конгресът на САЩ окачестви доклада "Голдстоун" като непоправимо пристрастен и незаслужаващ по-нататъшно внимание или легитимност. В него не се споменава за терористичната дейност на "Хамас", игнорира се фактът, че Израел разследва 150 твърдения за нарушения от страна на израелските отбранителни сили (ИОС) и ще започне наказателно преследване срещу нарушителите.
<P>
Но зад полемиката около доклада стои една човешка трагедия, трагедията на палестинците, които искат умерени и некорумпирани лидери, които ще им донесат мир, сигурност и просперитет чрез постигане на споразумение с Израел. Не трябва да забравяме и трагедията на цивилните в южната част на Израел, безмилостно нападани от джихадски фанатици на "Хамас", които се укриваха в училищата си или изстрелваха смъртоносни ракети.
<P>
Групата на Европейските консерватори и реформисти продължава да настоява за двудържавно решение като единствен начин да се постигне дългосрочно устойчиво решение на конфликта в Близкия изток, но докладът "Голдстоун" не ни доближава ни най-малко до тази цел.
<SPEAKER ID="150" NAME="Helmut Scholz" AFFILIATION="GUE/NGL">
(DE) Г-н председател, за мен като германец и политик от левицата правото на съществуване на Израел, защитата на народа му и усилията за насърчаване на възможно най-тясно сътрудничество с Израел са политически дадености. Според мен обаче е неприемливо, че в продължение на години милион и половина палестинци са поставени в най-големия открит затвор в света като заложници на една погрешна политика. Всеки, който е наясно, че над 44% от децата под 14-годишна възраст живеят в ивицата Газа, ще осъзнае какво опасно наследство е създала тази политика за бъдещето. Очевидно намерението е войната от 2008 г. и нехуманната политика срещу цивилни граждани да бъдат забравени. Поради тази причина призоваваме за разследване и изкупление.
<P>
Възприемането на един релативистичен подход към нарушаването на хуманитарното и международното право и освобождаването на нарушителите от отговорност ще доведе единствено до нови самоубийствени нападения и войни, и спиралата на насилието ще продължи. Европа не трябва да продължава да пренебрегва положението. Следователно прилагането на доклада "Голдстоун", включително в Общото събрание на Организацията на обединените нации, трябва да остане отговорност на Европейския съюз.
<SPEAKER ID="151" NAME="Lorenzo Fontana" AFFILIATION="EFD">
(IT) Г-н председател, госпожи и господа, Съветът на ООН за правата на човека прие доклада "Голдстоун" с огромно мнозинство.
<P>
Независимо от това имената на твърде голям брой от държавите, които съставляват това огромно мнозинство - Китай, Саудитска Арабия, Пакистан - ни дават повод за размисъл и водят до опасения относно неговия състав. Изненадващо е да прочетем, че точно тези държави, които изобщо не са пример по отношение на правата на човека, призовават Израел и "Хамас" да проведат задълбочени разследвания на нарушенията на правата на човека, извършени по време на операция "Лято олово".
<P>
Не възнамеряваме да застанем на страната на нито една от воюващите страни, като предпочитаме да запазим балансирана преценка и да изразим необходимостта от гарантиране на сигурността на Израел в собствените й граници, както и правото на съществуване на Израел и на палестинската държава, а също да изразим неодобрението си по отношение на използването на насилие, тероризъм и война за решаване на конфликти.
<P>
Християнската ни култура и представата ни за човечеството и историята ни дават повод да се надяваме, че всички извършени нарушения ще бъдат наказани по един строг и балансиран начин.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Вече неколкократно заявих, че ако човек не знае или не познава миналото си, той никога не може да изгради бъдещето си. Това със сигурност важи за конфликта в Близкия изток.
<P>
Чух много критики тук за доклада на г-н Голдстоун. Познавам г-н Голдстоун от времето, когато извършваше значителна дейност като помирител, оглавявайки голям брой разследвания в Южна Африка. Според мен г-н Голдстоун е отличен пример за човек, който може да изложи фактите за постигане на помирение. За съжаление начинът, по който докладът беше посрещнат, показва, че той не доведе до помирение, а до още по-голяма поляризация. Ето защо докладът просто беше пренебрегнат.
<P>
Г-н председател, Израел пренебрегна заключенията на доклада, но в същото време фактически призна, че са извършени нарушения, като плати компенсации на ООН за нанесените щети и започна съдебно преследване срещу представители на въоръжените си сили. Палестинската страна не е предприела подобни стъпки. Чудя се дали комисията за разследване, създадена в Рамала, изобщо е в състояние да проведе задълбочено разследване в Газа.
<P>
Г-н председател, този петък ще се проведе среща в ООН и аз силно се надявам, че нашият нов представител по въпросите на външните работи ще бъде в състояние да внесе единство и яснота по отношение на европейската позиция. Трябва да зачитаме правата на човека и правата на двете страни при всякакви обстоятелства. Г-н председател, ако можем да постигнем това единство в петък, ще бъда изключително удовлетворена; може би тогава ще може да бъде постигнато решение на конфликта в Близкия изток.
<SPEAKER ID="153" NAME="Olga Sehnalová" AFFILIATION="S&amp;D">
(CS) Винаги е измамно да се сравняват цифри, зад които се крият съдбите на отделни хора. Операция "Лято олово" доведе до смъртта на повече от хиляда жители на Газа, в сравнение с тринадесет жертви от страна на израелските въоръжени сили. Трябва ли да знаем повече, за да достигнем до извода кой е виновникът и кой е жертвата в тази война? Смятам, че определено трябва. Например фактът, че след 2006 г. бяха изстреляни хиляди ракети срещу цивилното население в израелските градове от ивицата Газа, както и че те бяха изстреляни от гъсто населени райони, както очевидно и от обществени сгради. Трябва да зададем допълнителни въпроси. Как може една държава да защитава гражданите си в подобно положение? Възможно ли е с войска да се бори срещу терористи, които използват цивилни като жив щит? Ако това е така, възможно ли е да се избегнат цивилните жертви? Какво направи международната общност, за да предотврати тази форма на тероризъм? Не са ли налице умишлено различни стандарти в областта на спазването на правата на човека? Намирането на отговор на тези сериозни въпроси е предизвикателство за общата външна политика на Европейския съюз. Целта на политиката трябва да бъде подпомагане на диалога, изграждане на доверие и търпеливо търсене на устойчиво мирно решение за Близкия изток като цяло. Едно непредубедено разследване на всички обстоятелства, придружаващи и предшестващи конфликта в Газа, може да бъде стъпка в правилната посока.
<SPEAKER ID="154" NAME="Niccolò Rinaldi" AFFILIATION="ALDE">
(IT) Г-н председател, госпожи и господа, докладът "Голдстоун" е предопределен да остане крайъгълен камък, чиито цялостни възможни бъдещи последици вероятно още не са отчетени, включително и по отношение на утвърждаването на международното право, към което ние, либералните демократи, сме особено привързани.
<P>
Приветстваме искането, отправено в доклада, за изплащане на компенсации на цивилните жертви на един неравностоен конфликт и за сезиране на Международния наказателен съд относно всички случаи, в които страните не са провели наистина независими и безпристрастни разследвания, както беше поискано миналия януари от редица израелски организации за правата на човека. Това са факти, които могат да навредят дори на държава като Израел, която изглежда е престанала да черпи вдъхновение от изключителния хуманизъм на великата еврейска култура, от която произлизаме всички.
<P>
Истината е, че насилието си остава катастрофална политика. "Хизбула" е по-силна след нападението срещу Ливан, а "Хамас" днес е по-силна в Газа. Всеки, който е бил в Газа след конфликта, може да свидетелства за огромното страдание на народа. Ние, европейците, също трябва да кажем днес, особено на Газа: нека останем хора!
<SPEAKER ID="155" NAME="Frieda Brepoels" AFFILIATION="Verts/ALE">
(NL) Считам, че докладът "Голдстоун" показа ясно, че и Израел, и "Хамас" са извършили нарушения на правата на човека по време на войната в Газа. ООН вече два пъти призова и двете страни да извършат независими разследвания, но четиринадесет месеца по-късно те все още не обръщат внимание на този призив.
<P>
Също така се питам защо Европейският съюз не се застъпи за международното право. Защо позволява безнаказаността да властва в този регион? Цялото доверие в нашето зачитане на международното право ще бъде изгубено, ако Европейският съюз остави тези военни престъпления ненаказани. Този доклад не се отнася до сигурността на Израел. Докладът се отнася за големи нарушения на правата на човека. Следователно не съществуват смислени доводи да не се прилагат препоръките на доклада.
<P>
Затова призовавам не само върховния представител, но и държавите-членки да положат всички усилия за гарантиране на подходящ контрол на практика. В крайна сметка това е единственият начин, по който можем да дадем някакъв шанс за успешно възобновяване на мирните преговори.
<SPEAKER ID="156" NAME="Peter van Dalen" AFFILIATION="ECR">
(NL) Докладът е едностранчив. Той отправя редица критики срещу Израел, защото, наред с други причини, стрелбата е била насочвана по стопански обекти и цивилни цели. "Хамас" обаче злоупотреби с тези съоръжения. За съжаление, г-н Голдстоун не е сметнал за необходимо да разследва дали това действително е била така. Поради това г-н Голдстоун не разследва извършеното от "Хамас" и затова обвини Израел. Това не вдъхва доверие в доклада, защото според други източници "Хамас" действително е използвал болници, линейки и цивилни сгради за своите операции.
<P>
Г-н председател, ще завърша с нещо положително. Докладът "Голдстоун" отправя много обвинения и те трябва да бъдат разследвани. Израелското правителство с право пое инициативата в това отношение и започна наказателни разследвания. Това трябва да бъде приветствано. Все пак се опасявам, че ще трябва да чакаме дълго време, преди "Хамас" да покаже същото ниво на самокритика.
<SPEAKER ID="157" NAME="Patrick Le Hyaric" AFFILIATION="GUE/NGL">
(FR) Независимо дали ни харесва или не, докладът "Голдстоун" е одобрен от Общото събрание на ООН и не разбирам защо трябва да има двойни стандарти по отношение на международното право. Международното право е международно право, а докладът "Голдстоун" използва определението "военно престъпление", нещо, което всички можеха да видят на телевизионните си екрани. Дори израелските войници свидетелстваха, че са получили заповеди да стрелят по цивилни граждани.
<P>
При тези обстоятелства Европейският съюз и нашият Парламент трябва да създадат условия, за да се гарантира, че израелското правителство спазва международното право, като при необходимост се използва отмяната на член 2 от споразумението за асоцииране между Европейския съюз и Израел като санкция. Този член предвижда, че отношенията между двете страни трябва да се основават на зачитане на правата на човека и зачитане на демокрацията. Толкова е просто, трябва само да бъде приложено.
<P>
Затова Европейският съюз трябва недвусмислено да покаже решимостта си да отнесе въпроса до Международния наказателен съд, ако не се направи нищо, в съответствие с препоръките в доклада "Голдстоун". И накрая, Парламентът трябва да вземе решение по един основен въпрос: искаме ли един хармоничен свят, в който царуват справедливостта и мирът, или искаме закона на джунглата, който представлява политиката на силата? Трябва да поемем отговорността си за народите на Европа и народите на целия свят.
<SPEAKER ID="158" NAME="Morten Messerschmidt" AFFILIATION="EFD">
(DA) Г-н председател, този въпрос - с доклада - представлява една изключително неудобна глава в историята на ООН. Кой би могъл изобщо да обсъжда въпроса за войната в Газа, без да включва хилядите ракети "Касам", които се изсипваха върху мирните граждани на Израел в продължение на осем години? Кой би могъл да обсъжда въпроса, без да спомене стотиците тунели, които съществуват между Египет и Газа и други области, през които контрабандно се пренасят оръжия, за да навредят на еврейските интереси в Израел? Кой би могъл да изготви такъв доклад, без да включи факта, че Израел разполага с добре работеща съдебна система, докато нито един убиец и нито един терорист в Палестина не са подведени под отговорност за деянията си? Отговорът и на трите въпроса е: съдия Голдстоун. Това е скандално! Това е срам за системата на ООН, а чрез това разискване в Парламента посрамваме и Европейския съюз.
<SPEAKER ID="159" NAME="Proinsias De Rossa" AFFILIATION="S&amp;D">
(EN) Г-н председател, като слушам разискването, е трудно да разбера кой доклад са прочели някои от ораторите. Със сигурност не е този, който прочетох аз.
<P>
Израел отрича демократичното право на Парламента да се срещне с членовете на Палестинския законодателен съвет в Газа и отказва достъп на нашите министри на външните работи. Боец на "Хамас" е бил убит, най-вероятно от израелски агенти, които са използвали фалшиви европейски паспорти, като по този начин са нарушили суверенитета на Ирландия, Обединеното кралство, Франция, Германия и Дубай. Израел ни заплашва с неуважение, което не е учудващо, като се има предвид безнаказаността, с която продължава да нарушава правата на милиони палестинци.
<P>
Лакмусовият тест за нашата ангажираност към правата на човека и принципите на правовата държава е отговорът ни на доклада "Голдстоун", който установи, че обсадата на Газа е колективно наказание на населението, както и че операция "Лято олово" подпомага тази политика. Докладът установи доказателства за умишлени мъчения, нехуманно отношение и умишлено причиняване на големи човешки страдания. Докладът препоръчва да се сезира Международния наказателен съд, както и че Четворката трябва да настоява за спазването на принципите на правовата държава.
<P>
Подкрепям призива на Голдстоун към държавите-членки, страни по Женевската конвенция, включително Ирландия, трябва да кажа, за започване на наказателни производства в националните съдебни органи срещу предполагаемите извършители на военни престъпления.
<P>
Може ли само да направя една корекция, преди да завърша, а именно че многократно беше заявено, че докладът не разглежда изстрелването на ракети в Израел от страна на "Хамас". На страница 31 обаче докладът споменава въздействието върху цивилните граждани на нападенията с ракети и минохвъргачки от палестински въоръжени групи в южната част на Израел.
<SPEAKER ID="160" NAME="Hannu Takkula" AFFILIATION="ALDE">
(FI) Г-н председател, като членове на Европейския съюз не трябва за забравяме какви са ценностите на Европа. Те са демокрация, права на човека и свобода на мнение, и ние трябва да се придържаме към тях навсякъде.
<P>
Целта на доклада "Голдстоун" беше да се извърши едно непредубедено изследване, но, за съжаление, това не се случи. Това се признава от всички страни, които се запознаха с него, а е видно и от изходния материал на доклада.
<P>
Не трябва и да забравяме, че всичко започна от държави като Куба, Пакистан, Египет и Саудитска Арабия, които не изповядват едни и същи ценности с Европейския съюз и Израел.
<P>
Аз съм доста шокиран от забележките, направени от г-н De Rossa и г-жа De Keyser. Чудя се какъв точно доклад сте прочели. Ако знаете - а вие знаете - нещо за гражданската война между "Хамас" и "Фатах", и колко души са загубили живота си в нея, тогава ще се съгласите, че трябва да се намесим в процеса, посредством който палестинците ще намерят ръководители, ще постигнат единство и ще започнат да градят собствената си държава, а не само да унищожават нея и израелското демократично общество, като изстрелват ракети по тях.
<P>
Бих искал да кажа, че докладът, за съжаление, е едно петно в историята на ООН. Ние, европейците, не трябва да забравяме, че Гилад Шалит, французин и израелски войник, е все още пленник на "Хамас" и ние трябва да настояваме за неговото освобождаване. Това е първата стъпка, която трябва да предприемем.
<SPEAKER ID="161" NAME="Geoffrey Van Orden" AFFILIATION="ECR">
(EN) Г-н председател, тези от нас, които са приятели на Израел, може и да са поставили под съмнение много аспекти от начина, по който Израел се намеси в Газа, но не и правото на Израел да се отбранява и да предприеме ефективни действия срещу онези, които планират и извършват актове на тероризъм срещу държавата.
<P>
Изпитвам голяма симпатия към обикновените палестинци, но в продължение на 60 години те са били предадени от онези, които твърдят, че ги ръководят, и от онези, чиято професия е тероризмът.
<P>
От самото начало стана ясно, че доклад, изготвен от съмнителния Съвет на ООН по правата на човека- и именно това, а не ООН, г-н Howitt, критикува лидерът на нашата група, затова се боя, че дребнавата Ви забележка беше унизителна - ще представлява едностранчиво осъждане на Израел. Въпреки че има огромни изисквания към Израел, в него почти не се споменава "Хамас". Той не призовава за прекратяване на тероризма и нападенията срещу Израел, а само отправя молба към така наречените палестински въоръжени групировки да се откажат от нападенията срещу израелски цивилни граждани и да се опитат да избегнат жертви сред палестинските цивилни граждани.
<P>
В доклада от 554 страници не виждам нищо, което прави конструктивни, положителни предложения за траен мир и стабилност. Вместо това виждаме, че реториката за правата на човека и инструментите на Международния наказателен съд се използват срещу Израел и аз трябва да кажа, че такова изкривяване не прави чест на Организацията на обединените нации.
<SPEAKER ID="162" NAME="Alexandra Thein" AFFILIATION="ALDE">
(DE) Г-н председател, нито една от страните в конфликта досега не е отговорила на изискванията на ООН за надеждно и независимо разследване на обвиненията в доклада "Голдстоун". Това е достойно за съжаление, особено от страна на Израел, защото колкото и спорен да е докладът "Голдстоун", всяка държава, което се смята за демократична и основана на принципите на правовата държава, е задължена да позволи такива сериозни обвинения да бъдат предмет на независимо разследване. Едно вътрешно военно разследване от израелската войска, която самата е под подозрение, не е достатъчно.
<P>
Ако Европейският съюз гледа сериозно на собствените си принципи на зачитане на правата на човека и международното право, той трябва да увеличи натиска върху двете страни, включително в рамките на двустранните си отношения, и да настоява за извършване на предложеното разследване на възможните нарушения на международното и хуманитарното право съобразно принципите на правовата държава. Военните престъпления трябва да бъдат наказани съгласно международното право, както многократно беше казано тук. Ако е необходимо, главният прокурор на Международния наказателен съд ще трябва да извърши разследванията въз основа на член 12, параграф 3 от Римския статут. Независимо от доклада "Голдстоун" обаче, понастоящем няма причина за продължаване на обсадата на Газа.
<SPEAKER ID="163" NAME="Miroslav Mikolášik" AFFILIATION="PPE">
(SK) Докладът "Голдстоун", чиито заключения и препоръки разискваме в момента, пренебрегва правото на Израел на самоотбрана. Миналогодишната интервенция на Израел в ивицата Газа беше сурова мярка и лично аз съжалявам за жертвите и техните семейства. Не трябва да забравяме обаче, че това беше краен отговор на многогодишни палестински нападения срещу една гъсто населена област в Израел.
<P>
"Хамас" неотдавна обяви, че е готов на диалог с международната общност, включително Европейския съюз и САЩ. Бих искал да отправя решителен призив да не се съгласяваме с това, докато "Хамас" недвусмислено не признае правото на съществуване на Израел и не се откаже от насилието. Изпитваме съжаление за жертвите на този дългогодишен конфликт, но е от съществено значение да имаме един надежден палестински партньор за мирните преговори, а това означава легитимен, надежден и отговорен представител на палестинския народ. Докато това не се случи, изготвянето на още стотици страници с международни препоръки би било загуба на време.
<P>
Бих искал да подчертая и ролята на Египет, който трябва да действа убедително, за да предотврати подпомагането на терористите под формата на контрабандно пренесени оръжия през подземни тунели в ивицата Газа.
<SPEAKER ID="164" NAME="Antigoni Papadopoulou" AFFILIATION="S&amp;D">
(EL) Г-н председател, докладът "Голдстоун" е особено сполучлив. Политиката на равно третиране на двете страни не помага. Редица престъпления са били извършени и продължават да се извършват в Газа. Налице са бедност, мизерия и явно незачитане на правата на човека на палестинския народ. Има свидетели на това. Има доклади на Червения кръст, Международната банка и Съвета на Европа за престъпления срещу палестинците, за финансово обедняване и за нечовешки условия на живот в Газа.
<P>
Не трябва да си затваряме очите. Човечеството е свидетел на актове на насилие срещу палестинците от дълги години. Израелската военна машина извършва безмилостни нападения под претекста на самоотбраната. Палестинският народ страда.
<P>
Ние осъждаме и убийството на цивилни в Израел с цялото си сърце и душа. Това обаче не означава, че Израел има право при самоотбрана да продължава да извършва какви ли не престъпления срещу палестинците. Това не дава на Израел извинение за участие в такива престъпни действия.
<P>
Разбира се, ние не сме прокурори, но и ролята на Пилат Понтийски не ни отива. Не можем да си измием ръцете и да позволим на кръвопролитията да продължат, а престъпленията на Израел да останат ненаказани. В желанието си да не обидим никого и като не действаме, позволяваме да се възцари безнаказаност. Позволяваме на извършителя да остане ненаказан и не обръщаме достатъчно внимание на жертвата. Позволяваме на правото на силата да победи.
<SPEAKER ID="165" NAME="Michael Theurer" AFFILIATION="ALDE">
(DE) Г-н председател, докладът "Голдстоун" описва нарушенията на правата на човека и от двете страни. Над 1 400 жертви в ивицата Газа очевидно са твърде много. Убеден съм обаче, че без ракетните нападения срещу Израел нямаше да се стигне до военна намеса. По време на едно посещение на делегацията в Израел разбрахме, че Израел не предприема военни действия с лека ръка. Основното обвинение на доклада "Голдстоун", че Израел умишлено и постоянно напада цивилни граждани, просто не отговаря на истината. Въпросът за степента, в която "Хамас" използва цивилни като щитове, не е разследван достатъчно. В доклада обаче се посочва, че израелската войска е отправяла предупреждения чрез телефонни обаждания и листовки. "Хамас" не е правил нищо подобно при ракетните нападения срещу Израел.
<P>
Трябва обаче да се запитаме дали самата Организация на обединените нации е направила достатъчно в Газа, например за предотвратяване на изстрелването на ракети на "Хамас" в близост до съоръжения на ООН. Не смятам, че докладът "Голдстоун" е основа за по-нататъшни терористични нападения срещу Израел - той не оправдава тези действия. Той вероятно и не помага с нищо. Ясно е обаче, че тук, в Европейския парламент, трябва да отправим искане за зачитане на правата на човека и да призовем и двете страни да възобновят мирния процес.
<SPEAKER ID="166" NAME="Nicole Kiil-Nielsen" AFFILIATION="Verts/ALE">
(FR) Г-н председател, в Израел работата на съдия Голдстоун е демонизирана и напълно дискредитирана в очите на обществеността. В същото време се провежда интензивна клеветническа кампания срещу защитниците на правата на човека, най-вече "New Israel Fund" - фондация, която финансира основните израелски организации за защита на правата на човека, и най-вече срещу нейния председател, Наоми Хазан, бивш член на Кнесета, научен и интелектуален деец, известна със своята дейност за защитата на правата на жените и мира.
<P>
Тринадесет пацифистки групи, като "Bethlehem" и "Breaking the Silence", са жертви на истински лов на вещици. Европейският съюз трябва безрезервно да подкрепи защитниците на правата на човека във всички държави, включително, разбира се, Израел, чиято безнаказаност е обида за демократичните ценности. Европейският съюз трябва да защити Израел от собствените му демони.
<SPEAKER ID="167" NAME="Robert Atkins" AFFILIATION="ECR">
(EN) Г-н председател, и двете страни имат вина, но е налице една прекомерна реакция от страна на Израел във връзка с доклада и с операция "Лято олово". Голдстоун е уважаван съдия със сериозна репутация и е евреин. Несъмнено докладът има недостатъци, но Израел трябва да признае, че в основата си критиките се основават на факти. Трябва само да изслушате израелките войници, които в отделни случаи признават съмнителните си действия в организацията "Breaking the Silence".
<P>
Израел беше принуден да признае употребата на бял фосфор вследствие на разследването, така че защо няма едно истинско разследване на действията на някои техни войници, които са участвали във възможни, ако не действителни, военни престъпления? Палестинският законодателен съвет призна престъпленията си, но по този въпрос и във връзка с неотдавнашното убийство в Дубай Израел трябва да престане да бъда толкова арогантен и да признае оправданото безпокойство на разумните, достойни хора в цял свят.
<SPEAKER ID="168" NAME="Seán Kelly" AFFILIATION="PPE">
(EN) Г-н председател, струва ми се, че трите ключови думи в това разискване са "независим", "еднакъв" и "безпристрастен". Трябва да се проведе независимо разследване на предполагаемите нарушения на правата на човека. Трябва да има еднакво осъждане на нарушенията, и преди всичко е налице необходимост от силен и безпристрастен посредник в този злощастен конфликт, нещо, което за съжаление липсва в момента, защото позицията на по-голямата част от силните държави е доста добре известна.
<P>
Считам, че е налице една чудесна възможност за върховния представител и новоназначения председател на Съвета да осигурят този безпристрастен посредник, подобно на направеното от Джордж Мичъл в Северна Ирландия, вследствие на което сега имаме мир, а хората, които стреляха и се избиваха в продължение на години, сега са заедно в правителството. Върховният представител има същата възможност да осигури този безпристрастен, независим и справедлив посредник, който за съжаление липсва в момента.
<SPEAKER ID="169" NAME="Diane Dodds" AFFILIATION="NI">
(EN) Г-н председател, мога ли да помоля г-н Kelly - сигурна съм, че той ще се радва да го направи - да даде пояснения. Въпреки че партията, която представлявам в Северна Ирландия, е със сигурност в правителството, партията ми винаги е била една изцяло мирна партия и не е стреляла и убивала никого.
<P>
Това по-скоро е била ИРА и политическите им представители.
<SPEAKER ID="170" NAME="Диего Лопес Гаридо" LANGUAGE="ES">
Г-н председател, проведе се разискване, което според мен показа доста различни мнения по отношение не само на самия доклад "Голдстоун", но и на ситуацията преди него, която го предизвика.
<P>
Считам, че можем да кажем още веднъж от името на председателството, че докладът "Голдстоун" е отправна точка, както заяви Съветът и както заяви г-жа Георгиева от името на Комисията, и аз й благодаря за изказването. Това е един надежден доклад, който изглежда обективен и изразява съществуването или възможното съществуване на изключително сериозни нарушения на правата на човека, произхождащи от различни страни на конфликта.
<P>
Европейският съюз не може да остане безучастен в отговор на съдържанието на доклада "Голдстоун". Европейският съюз не може да остане безучастен в отговор на един доклад, който обективно и надеждно посочва възможността за някои много сериозни нарушения на правата на човека.
<P>
Затова считаме, че предложението, произтичащо от доклада - което е за провеждане на независими, надеждни разследвания - е най-подходящият начин да се отговори на доклада, а това е един важен доклад, който следва да засегне всички нас. Той следва да предизвика реакция у тези от нас, които, както Европейският съюз и Парламентът, вярват в съществуването на правата на човека и в защитаването им. Затова той трябва да ни предизвика да реагираме на изключително сериозните нарушения на правата на човека, извършени в този случай.
<P>
Разискването по доклада ще се проведе и ние считаме, че разискването в ООН трябва да бъде подкрепено. Въпросът ще бъде обсъден и в Съвета по правата на човека. Можем да ви кажем, че Международният наказателен съд работи върху това и провежда разследване, и аз считам, че затова Европейският съюз трябва да поддържа една конструктивна, координирана позиция във връзка с изключително сериозните проблеми, повдигнати в доклада "Голдстоун"; точно това ще направи и председателството на Съвета.
<SPEAKER ID="171" NAME="Кристалина Георгиева" LANGUAGE="EN">
Г-н председател, нека първо ясно заявя, че Комисията последователно и настоятелно изрази огромната си загриженост за хуманитарното положение в Газа. Моят предшественик, Луи Мишел, замина за Газа веднага след операция "Лято олово". Той стана свидетел на нарушения и от двете страни и се изказа против тях.
<P>
В Комисията сме много сигурни, че два въпроса трябва винаги да бъдат на преден план в дневния ни ред. Първо: необходимостта от спазване на международното хуманитарно право от всички страни; второ: необходимостта от гарантиране, че хуманитарните помощи могат действително да достигнат до хората в Газа.
<P>
След конфликта през януари миналата година Европейският съюз даде да се разбере, че ще следим отблизо разследванията на предполагаемите нарушения на международното хуманитарно право, а Комисията подчерта и продължава да изтъква значението на отговорността и противодействието на безнаказаността за нарушенията на международното право.
<P>
В контекста на близкоизточния мирен процес, зачитането на правата на човека и международното хуманитарно право е също толкова важно днес, колкото е било винаги - и може би дори по-важно от всякога.
<P>
За да бъде Европейският съюз надежден участник в мирния процес, е необходимо да покаже, че прилага основните ценности на Европейския съюз при всякакви обстоятелства и че спазва достиженията на международното право навсякъде и по всички въпроси. Нека отново подчертая в подкрепа на председателството, че една обща позиция на Европейския съюз по отношение на доклада "Голдстоун" би била много важна стъпка в тази насока.
<SPEAKER ID="172" NAME="Председател">
Разискването приключи.
<P>
Гласуването ще се проведе по време на следващото заседание.
<P>
Писмени изявления (член 149)
<SPEAKER ID="997" NAME="Corina Creţu  " LANGUAGE="RO">
Докладът "Голдстоун", свързан с една изключително спорна ситуация, която буди силни страсти, трудно получава съгласието на страните, участвали в сблъсъците през декември 2008 г. и януари 2009 г. между израелската войска и палестинските бойци в Газа - една територия, контролирана от "Хамас", които доведоха до страдания и от двете страни. Независимо от позицията на страните относно доклада "Голдстоун", аз се надявам, че той няма да бъде използван като претекст за спиране на обсъжданията, които имат за цел веднъж завинаги да се намери решение на палестинския проблем по един мирен начин. В действителност приоритетът в региона е възобновяването на мирните преговори, което ще включва, както и досега, и Европейския съюз, и Съединените американски щати. Решенията, които ще бъдат постигнати, трябва да гарантират, че Държавата Израел ще продължи да съществува в региона и да предостави гаранция на палестинците, че ще могат да живеят с достойнство в собствената си жизнеспособна, демократична и независима държава. Европейският съюз трябва да бъде готов да поеме по-голяма отговорност в процеса, за да установи нормални отношения между Израел и Палестина. Смятам, че не трябва да забравяме най-важната точка от доклада "Голдстоун": нищо не може да оправдае страданията на беззащитни хора, а за да се сложи край на тази ситуация, за предпочитане е това да стане чрез диалог, а не чрез конфронтация и използване на сила.
<SPEAKER ID="173" NAME="Andreas Mölzer  " LANGUAGE="DE">
На 5 ноември 2009 г. Общото събрание на ООН прие доклада "Голдстоун" и прие Резолюция 64/10. Документите призоваха Израел и палестинците да разследват в рамките на три месеца възможни нарушения на правата на човека по време на конфликта в ивицата Газа. За съжаление нито Израел, нито палестинците са изпълнили това искане. Това е много жалко, защото докладът "Голдстоун" включва много подробен списък със злодеянията и престъпленията и на двете страни. Според доклада по време на триседмичните нападения Израел е извършил големи нарушения на международното право. Били са нападани безразборно цивилни и са били бомбардирани къщи. Споменава се също и използване на фосфорни бомби, заклеймени от международната общност. Според доклада палестинците, от своя страна, са използвали ракети и минохвъргачки за умишлено убиване на цивилни. Обвиненията са толкова сериозни, че е задължително да бъдат разследвани, и то бързо. Тъй като Съветът за сигурност на ООН отхвърли доклада "Голдстоун", не може да се очаква, че съдържащата се в него препоръка за отнасяне на въпроса до Международния наказателен съд (МНС) в Хага ще бъде изпълнена. Затова призовавам новия върховен представител на Съюза по въпросите на външните работи и политиката на сигурност, баронеса Аштън, от името на Европейския съюз да окаже сериозен натиск върху двете страни по конфликта и да поиска от тях да разследват престъпленията.
<SPEAKER ID="174" NAME="Róża, Gräfin von Thun Und Hohenstein  " LANGUAGE="PL">
Г-н председател, докладът на съдия Голдстоун се представя на международната сцена като обективен документ за операцията в ивицата Газа през зимата на 2009 г. В същото време, според различни източници той не е изготвен по начин, който би ни позволил да го разгледаме с чиста съвест. Бих искала да спомена няколко особености, които посланик Доре Голд представи по време на едно разискване с г-н Голдстоун в университета "Брандейс" и които бяха изтъкнати от израелското министерство на външните работи.
<P>
Изглежда, че членовете на мисията са изразявали убежденията си във връзка с конфликта още преди започването на мисията и когато са били в ивицата Газа, те са били придружавани от представители на "Хамас", а свидетелите са били интервюирани в тяхно присъствие. Съдия Голдстоун не е показал достатъчно внимание при разглеждане на доказателствата. Също така изглежда несправедливо думите на израелските власти, цитирани в доклада, да се считат за ненадеждни, докато позицията на властите в Газа, като "Хамас", да не дават основание за съмнение сред членовете на мисията.
<P>
Предвид горепосочените критики на доклада "Голдстоун" призовавам Комисията и Европейския парламент да гарантират, че европейското обществено мнение е в състояние да се запознае с аргументите на двете страни по отношение на положението в ивицата Газа. Европейският съюз се грижи икономическите отношения с Израел да са възможно най-добри. Затова е още по-важно да сме в състояние да изградим отношенията си на взаимно доверие. Опирането единствено на доклада на съдия Голдстоун с нищо няма да допринесе за това.
