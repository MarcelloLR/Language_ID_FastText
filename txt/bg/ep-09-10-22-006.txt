<CHAPTER ID="006">
Доклад на Независима международна анкетна мисия относно конфликта в Грузия (разискване) 
<SPEAKER ID="047" NAME="Председател">
Следващата точка е изявлението на Комисията относно доклада на независимата международна анкетна мисия относно конфликта в Грузия.
<SPEAKER ID="048" NAME="Vytautas Landsbergis" AFFILIATION="PPE">
(EN) Г-жо председател, по процедурен въпрос, протестирам срещу извършената от някого в секретариата манипулация. В представения списък за участие в разискването относно доклада на анкетната мисия относно Грузия имената на някои от ораторите, включително моето, са изтрити. Ето защо, аз настоявам за своето време за изказване така, както беше договорено до последната минута. Искам думата след г-н Kasoulides.
<SPEAKER ID="049" NAME="Председател">
Г-н Landsbergis, изглежда, че са предвидени изказвания само на оратори от името на групите, а оратор от групата на PPE вече е определен. Това, което мога да Ви предложа, е да вземете думата по процедурата с вдигане на ръка.
<SPEAKER ID="050" NAME="Леонард Орбан">
член на комисията. - (RO) Доволен съм, че днес имам възможност да обсъдя въпросите относно Грузия с вас. По-малко от година след въоръжения конфликт с Русия Грузия е изправена пред многобройни предизвикателства, които са от непосредствен интерес за Европейския съюз, и ние трябва да отдадем на тази държава цялото си внимание.
<P>
Докладът на независимата международна анкетна мисия относно конфликта в Грузия беше изготвен под наблюдението на посланика на Швейцария, г-жа Хайди Талиавини, по искане на Европейския съюз въз основа на решение на Съвета. Въпреки това, той е напълно независим и Европейският съюз по никакъв начин не е участвал в подготовката му, нито има влияние върху съдържанието му. Следователно аз няма да навлизам в подробности по отношение на неговите резултати.
<P>
Ние считаме, че докладът постигна главната си цел да обясни събитията от август 2008 г., както и основните причини за конфликта. Той ясно показва, че както в повечето конфликтни ситуации, вината не може да се търси само в едната страна. И Грузия, и Русия са критикувани за действията си. Друга поука, извлечена в доклада, е за необходимостта от по-бързи и решителни действия от страна на международната общност в крайно напрегнати ситуации, които могат да прераснат в насилие.
<P>
Европейският съюз решително поддържа ангажиментите, които е поел по отношение на териториалната цялост на Грузия. Сега следва да съсредоточим усилията си за избягването на бъдещи конфликти и за намаляване на продължаващото напрежение по мирен път, защото това е единственият начин да се постигне дългосрочен просперитет и стабилност в региона.
<P>
Госпожи и господа, войната остави дълбок отпечатък върху грузинците и държавата все още изпитва съществени проблеми, като задоволяването на основните потребности на хиляди разселени лица. Ето защо, за мен е удоволствие да съобщя, че прилагането на пакета от мерки за помощ след края на конфликта, подготвен от Европейската комисия с подкрепата на държавите-членки и други страни, работи добре. Както ви е известно, пакетът на Европейската комисия предоставя помощ в размер до 500 млн. евро за периода 2008-2010 г. Някои от областите, към които е насочен пакетът, включват потребностите на вътрешно разселените лица и икономически мерки, целящи да осигурят икономически растеж и да стимулират разкриването на работни места. Освен това Европейската комисия предложи Грузия да се възползва от макрофинансова помощ в размер на 46 млн. евро за преодоляване на въздействието на финансовата и икономическа криза.
<P>
В настоящия момент мисията за наблюдение на Европейския съюз все още е единственият международен представител в Грузия, който наблюдава положението в държавата. Тя играе основна роля, но въпреки това ние бихме желали да видим дейността й разширена върху цялата територия. Разговорите в Женева под съвместното председателство на Европейския съюз, ОССЕ и ООН предлагат уникална възможност за политически диалог с всички партньори. Ние ще продължим да полагаме всички усилия за насърчаване на конструктивните разговори, които ще доведат до конкретни резултати.
<P>
Понастоящем работната група за вътрешно разселените лица и за хуманитарните аспекти, съпредседателствана от Европейската комисия и ВКБООН, обсъжда пакет от мерки, които да бъдат приети и с помощта на които бежанците, вътрешно разселените лица и другите разселени лица да се върнат. Същевременно в Абхазия и Южна Осетия двата механизма за предотвратяване и за реагиране при непредвидими ситуации дават някои положителни резултати по отношение на намаляването на броя на инцидентите и улесняването на преминаването през границите за тези хора.
<P>
Предвид събитията от близкото минало, важно е да се укрепи стабилността, сигурността и благоденствието в Грузия. Необходимостта от икономически и политически реформи в тази държава е по-голяма от когато и да било. Източното партньорство, стартирало през май в Прага, е важна рамка за засилване на подкрепата, която даваме на Грузия, както двустранно, така и чрез многостранно сътрудничество с други партньори в региона. Ключов елемент е предложението да се установят по-здрави политически и търговски отношения. В съответствие с Източното партньорство Съветът по външни отношения през септември прие, че директивите относно договарянето на нови споразумения трябва да се подготвят общо за трите държави в Южен Кавказ, включително за Грузия.
<P>
Освен укрепване на политическите отношения, ние ще предложим новото споразумение с Грузия да включи и създаването на разширена обща зона за свободна търговия. Важно е да се отбележи, че такава зона ще осигури постепенното изравняване на икономиката на Грузия с вътрешния пазар на ЕС. Не е нужно да споменавам, че тази амбициозна дългосрочна цел ще изисква от Грузия да полага и да подкрепя усилията, насочени към осъществяването на реформи. Преговорите относно разширената обща зона за свободна търговия ще започнат само след като бъдат изпълнени необходимите условия.
<P>
Позволете ми да добавя, че що се отнася до отношенията с Грузия, нашите действия за разширяване на контактите между хората бележат напредък. Комисията завърши преговорите за споразумение относно улесняване на отменянето на визовия режим и гарантиране на реадмисия, чийто текст е на разположение в Съвета. Надяваме се процедурите да бъдат финализирани много скоро.
<P>
Госпожи и господа, считам, че всички сме съгласни, че Грузия е ключов фактор в съседство с нас. Следователно за нас е от първостепенно значение да изпълним ангажиментите си към тази държава, за да й помогнем да се справи с многобройните предизвикателства, които стоят пред нея, особено по отношение на изпълнението на нейната програма за реформи. Колкото повече Грузия напредва в осъществяването на политически и икономически реформи, толкова по-задълбочени и близки ще стават отношенията между ЕС и Грузия.
<SPEAKER ID="051" NAME="Ioannis Kasoulides" LANGUAGE="EN">
Г-жо председател, преди всичко, позоваваме се на току-що раздадения ни доклад на независимата международна анкетна мисия. Много е трудно при такива обстоятелства да се каже кой е започнал пръв и кой го е последвал. Важното е, че фактите остават валидни година след този конфликт и че те нарушават редица принципи, които Европейският съюз трябва да поддържа.
<P>
Първо, както казахте, г-н член на Комисията, това е принципът за подкрепа на териториалната цялост на Грузия. Всички наши дипломатически и други действия по никакъв начин не следва да окуражават едностранни декларации за независимост или сепаратизъм. Поставянето пред свършен факт чрез употреба на сила е неприемливо и никога не може да бъде приемливо.
<P>
Второ, това е правото на разселените лица да се завърнат по домовете и в собствеността си: основната свобода на движение, както казахте, да пресекат разделителните линии. Собствеността върху имуществото и установяването следва да са в центъра на нашите политики и инициативи, които трябва да предприемем по отношение на тези хуманитарни проблеми и въпроси, свързани с правата на човека, независимо от резултата от каквото и да било политическото споразумение.
<P>
Трето, военните действия в Южна Осетия доказаха, че няма такова нещо като замразен конфликт. Терминът "замразен" внушава успокоение. Липсата на интерес от страна на международната общност може да превърне конфликта в хроничен, а един нерешен конфликт е потенциална заплаха за мира и стабилността. Една година след конфликта аз отново подчертавам успешната роля на Европейския съюз и на френското председателство за постигането на бързо прекратяване на огъня и мисия, която да го наблюдава. Присъствието на европейски наблюдатели е гаранция, че отсега нататък никоя от страните няма да може да претендира, че другата е започнала военните действия. Усилията сега следва да се пренасочат към постигането на политическо решение, колкото и да е трудно това, а започналите в Женева политически преговори веднага след въоръжените конфликти, трябва да бъдат насърчавани да продължат.
<P>
Ние подкрепяме идеята за ново споразумение за асоцииране в рамките на Източното партньорство, което да отиде по-далеч от възможностите за търговия и инвестиции. Подкрепяме също така и споразумение относно облекчаване на процедурите за издаване на краткосрочни визи и относно реадмисия между Европейската общност и Грузия, и сме удовлетворени от пакета с помощ след края на конфликта, който работи добре.
<SPEAKER ID="052" NAME="Zoran Thaler" LANGUAGE="SL">
Г-жо председател, госпожи и господа, представители на Комисията, ние приветстваме обективното и независимо разследване и последвалия доклад относно конфликта в Грузия през 2008 г., изготвен от международната анкетна мисия, ръководена от швейцарския дипломат г-жа Хайди Талиавини. Преди избухването на въоръжените действия в Южна Осетия в нощта на 7 срещу 8 август 2008 г., които отнеха живота на много цивилни граждани, месеци наред бяхме свидетели на провокации от всички страни. Руската военна интервенция, включително нахлуването в Грузия, беше непропорционална и неоправдана. Двете страни в конфликта имаха вина за нарушаването на международното хуманитарно право, което се потвърждава и в доклада, както и от различни организации, като Human Rights Watch.
<P>
Какво да правим сега? Русия трябва изцяло да спазва мирното споразумение. Преди всичко, тя трябва да се изтегли от окупираните от 7 август 2008 г. насам територии. Тя следва да предостави незабавен, свободен и неограничен достъп до Южна Осетия на членовете на мисията за наблюдение на ЕС и международните организации, включително ООН, така че те да могат да наблюдават спазването на примирието и да предоставят хуманитарна помощ. Приблизително 25-30 000 грузинци остават разселени в Южна Осетия и фактически органите в Южна Осетия трябва да подпомогнат връщането им по домовете.
<P>
Териториалната цялост на Грузия не трябва да подлежи на обсъждане. В Грузия обаче са налице тревожни белези на авторитаризъм. Злоупотребата с правната система от президента Саакашвили, нарастващата враждебност към различните възгледи, постоянно ограничаваната свобода на словото и понякога агресивната националистическа реторика са все във вреда на Грузия. Грузия ще може да се върне обратно на европейския и демократичен път и да стане привлекателна за други държави в региона само ако поддържа идеалите, възприети по време на "революцията на розите". Всички участници следва bona fide да се възползват от възможностите, представени на преговорите в Женева. На положението в Кавказ трябва да се отдели сериозно внимание на следващата среща на най-високо равнище между ЕС и Русия.
<SPEAKER ID="053" NAME="Kristiina Ojuland" LANGUAGE="ET">
Г-жо председател, госпожи и господа, говорейки от името на групата на Алианса на либералите и демократите за Европа, имам възможността да предам на докладчика моето одобрение. Докладът има изключително важно значение дори ако само развенчае широко разпространения мит, мит, разпространяван от Руската федерация, че Грузия е започнала войната. В същото време докладът е балансиран и критикува и двете страни в конфликта, дори изтъква, че те не са могли да предотвратят конфликта. Докладът определено е важен, защото много ясно излага факта, че от самото начало на конфликта Руската федерация е организирала учения на територията на Южна Осетия и е предоставяла на южноосетинците военна технология и друго военно оборудване.
<P>
Друг основен момент в доклада определено е въпросът за "паспортизацията", която Руската федерация прилага от много години в Абхазия и в Южна Осетия и така влиза в противоречие с международното право, да не говорим, че подкопава добросъседските отношения. Въпреки че в доклада много ясно се казва, че тази "паспортизация" не е направила жителите на Южна Осетия или Абхазия граждани на Руската федерация, те само de jure все още са граждани на Грузия; поради тази причина също така претенциите на Руската федерация, че защитава или изпраща хора да защитават нейните граждани в Южна Осетия съвсем не са убедителни. Друга важна част от доклада определено е фактът, че той говори за етническото прочистване в грузинските села на територията на Южна Осетия. Това е много важен момент. За съжаление обаче, докладът не третира въпроса за етническото прочистване, което Руската федерация извършва в Абхазия от 1991 г., когато заради независимостта на Грузия почти четвърт милион грузинци бяха принудени да напуснат Абхазия - тяхната собствена страна.
<P>
Освен това, г-жо председател, в заключение бих искала да кажа, че най-важното разбира се, е позоваването в доклада на факта, че независимостта, автономията, суверенитета и териториалната цялост на Грузия трябва да бъдат уважавани. Днес за нас въпросът е може ли това да се случи в действителност и ако ние скоро ще честваме 20 годишнината от падането на Берлинската стена, искам да попитам, госпожи и господа, кога ще можем да честваме деня на обединението на Абхазия и Южна Осетия с Грузия?
<SPEAKER ID="054" NAME="Ulrike Lunacek" LANGUAGE="EN">
Г-жо председател, бих искала да се присъединя към ораторите, които се изказаха преди мен, в топлите поздрави към г-жа Талиавини и нейния екип за доклада, който представиха.
<P>
Докладът напълно изяснява, че и двете страни са отговорни за ескалирането на напрежението до конфликта, избухнал през август 2008 г. Ясно е, че Русия е установила военно присъствие в Южна Осетия, която е била грузинска територия. Също така е ясно обаче, че тези провокации доведоха до пресилена реакция от страна на грузинския президент Саакашвили. Важно е, че се каза, че и двете страни носят отговорност и сега трябва да видим как може да се развие ситуацията в бъдеще. Това беше истински голямото постижение на този доклад. В голяма степен съм съгласна и с всеки, който каза, че териториалната цялост на Грузия и на всички държави трябва да се уважава. Международното право трябва да се зачита.
<P>
Въпреки това е важно да разгледаме и някои от причините: агресивния език, ксенофобския език и националистическия език, които допринесоха за създаването на този конфликт. Друг въпрос, който трябва да зададем, е какво ще направи сега ЕС. Имаме мисия за наблюдение, което е важно, но тя трябва да има достъп до всички части на Грузия, за да подкрепи разселените лица и другите нуждаещи се.
<P>
В нашите обсъждания сега - членът на Комисията предложи преминаване към зона за свободна търговия с Грузия, а Парламентът ще обсъжда микрофинансова помощ за Грузия - става ясно, че ЕС трябва да обмисли също така и поставянето на условия пред Грузия, например да намали размера на военния си бюджет. Бюджетът за отбрана на Грузия в последните години расте, което рефлектира в ограничаване на други области като социалните грижи, гражданското общество и свободата на медиите. ЕС трябва да наблюдава това много внимателно. Накратко, важно е, че ЕС подкрепя усилията за смекчаване на агресивния език, но финансовата помощ трябва да е съпътствана от някои условия.
<SPEAKER ID="055" NAME="Milan Cabrnoch" LANGUAGE="CS">
Г-жо председател, госпожи и господа, от името на групата ECR и от името на делегацията на Европейския парламент за сътрудничество с парламента на Грузия, на която аз съм председател, приветствам доклада, представен от Комисията. Докладът е достоверен и това не се поставя под съмнение от никоя от страните в конфликта. Ние следим положението в Грузия отблизо, както и следим подробностите по подготовката на Грузия за членство в НАТО. Напълно подкрепяме териториалната цялост и суверенитета на Грузия като независима държава. Не можем да приемем идеята Грузия или която и да е друга държава да се намира в сферата на изключителното влияние на Руската федерация или на друга държава. Във връзка с военния конфликт, избухнал преди една година в Грузия, с голяма тревога наблюдаваме ситуацията по-специално в Южна Осетия. Притеснени сме относно спазването на споразуменията за прекратяване на огъня и особено сме притеснени относно положението с бежанците, които бяха принудени да напуснат домовете си и не могат да се върнат. Хуманитарната помощ на ЕС в момента, за съжаление, не достига до Абхазия и Южна Осетия. В тези райони сега страдат както етническите грузинци, така и другите жители. За наше голямо съжаление, независимите мирни наблюдатели, изпратени в Грузия от ЕС, дори не можаха да работят в тези райони.
<P>
В доклада се посочва, че двете страни в конфликта са нарушили международното право. Нашата роля не е да съдим, но от доклада става ясно, че стъпките, предприети досега от Руската федерация, далеч надхвърлят общата концепция за необходимата отбрана. Изключително сме обезпокоени от информацията за етническо прочистване и насилие срещу цивилното население, извършвани според доклада както по време на конфликта, така и след него. В бъдещата работа на междупарламентарния комитет ние ще подкрепяме незабавното прекратяване на всяко насилие, незабавното вдигане на блокадите, които са пречка за достигането на хуманитарната помощ до тези, които наистина се нуждаят от нея, за осигуряването на достъп на международните мирни наблюдатели и възможно най-голямото облекчаване на въздействието на конфликта върху невинни граждани. Ще подкрепяме всички крачки, които водят до прекратяването на конфликта и до възстановяването на териториалната цялост и суверенитета на Грузия.
<SPEAKER ID="056" NAME="Bastiaan Belder" LANGUAGE="NL">
Г-жо председател, в стойностния доклад на мисията за разследване на въоръжения конфликт от лятото на 2008 г. в Грузия се казва: "няма печеливши". Аз не споделям това заключение.
<P>
Разбира се, че имаше и има печеливш - Русия. С помощта на грузинския президент Кремъл извършва целенасочено и с военни средства политическо анексиране на Абхазия и Южна Осетия. Губеща е грузинската държава, макар че периодично тя намира успокоение в подкрепата на Руската православна църква, която продължава да твърди, че гражданите на Абхазия и Южна Осетия са грузински граждани. Бих искал да подчертая тази достойна за похвала позиция от страна на Московската патриаршия, която, убеден съм, е добър пример за подражание за колебаещите се държави-членки.
<P>
Комисията на г-жа Талиавини правилно критикува масовото раздаване на руски паспорти на грузински граждани в Абхазия и Южна Осетия, което противоречи на международното право. Това разяждане на грузинския суверенитет е огледален образ на ерозията на националния суверенитет на Украйна в Крим, където Русия щедро раздава нови паспорти на украински граждани.
<P>
Следователно важната политическа поука, която Европейският съюз следва да извлече от доклада Талиавини е, че трябва активно да подпомогне Киев в защитата на националната му независимост срещу неговите съседи. Европейските проекти в Крим са отлична възможност за това и същото се отнася и за Грузия.
<SPEAKER ID="057" NAME="Franz Obermayr" AFFILIATION="NI">
(DE) Г-жо председател, конфликтът в Кавказ през 2008 г., наричан още "петдневната война", за съжаление, беше въоръжен военен конфликт между Грузия и Русия на грузинска територия, който засегна и т.нар. "отцепнически региони” Южна Осетия и Абхазия.
<P>
За съжаление, поради едностранното в много случаи отразяване на фактите и обстоятелствата около войната от страна на международните медии, искам да изясня някои въпроси: Съединените американски щати остро заклеймиха военната операция на Русия, описвайки я като демонстрация на откровена заплаха и сила, и защитиха позицията на Грузия. Първото, което трябва да кажем тук е, че Русия не беше агресор, а реагира на започнатата от президента Саакашвили война. Той много добре знаеше, че прилагайки своята програма за обединение, се изправя срещу изключително силен противник, но разчиташе на подкрепата на НАТО и САЩ, заради което и взе решението да си върне отцепническите региони със сила.
<P>
Реакцията на Русия несъмнено беше пресилена, но беше предприета в съзвучие с международното право в т.нар. ситуация на самоотбрана. Така подкрепата на САЩ за Грузия очевидно не само целеше да защити демократичното право на самоопределение, но имаше и - това трябва да се каже - военни и политически цели, най-вече защото Грузия изпълняваше ролята на стратегическа безпрекословно подчиняваща се държава в Кавказ на границата с Русия.
<P>
Грузинците следва да внимават, когато се уповават на САЩ да ги подкрепят. Трябва само да си спомните за Унгария през 1956 г., когато, както знаем, САЩ отново предложиха подкрепата си. Във всеки случай резултатът беше опустошителен: унгарците бяха изоставени от Западния свят сами в борбата си за свобода.
<P>
Накрая, искам да се позова на доклада от 30 септември 2009 г., в който комисията за разследване, учредена от Съвета на министрите на ЕС, привежда подробни доводи, че съгласно международното право основанията за нападението, цитирани от грузинците, са невалидни.
<SPEAKER ID="058" NAME="Vytautas Landsbergis" AFFILIATION="PPE">
(EN) Г-жо председател, г-жа Хайди Талиавини, ръководител на мисията, в отделно съобщение за пресата написа следния коментар: "Трябва да се каже, че конфликтът от 2008 г. беше предсказуем и предотвратим”. "Но международната общност изглеждаше по друг начин - сякаш се беше отказала не само от решаването на основния конфликт, но също така и от поддържането на все по-крехкото примирие". Кой би предпочел да поддържа нарастваща несигурност и въоръжено насилие с ясно приближаваща трагична развръзка?
<P>
Г-жа Талиавини посочи три юридически лица като определящи за безразличната международна общност: Организацията на обединените нации, ОССЕ и Европейския съюз. Сега ние, Европейският парламент, сме сред тримата най-големи лицемери, които виждаха, знаеха и не пожелаха да предотвратят неотдавнашната кървава фаза от тази 17-годишна война.
<P>
Има и други важни заключения на мисията, които са от значение в световен мащаб. Те са: никога повече миротворци от съседна държава, тъй като те обикновено защитават конкретни територии, но не и мира. Следва да се осмисли въздействието на насилствената политика и дипломация от страна на великите сили по отношение на малък и непокорен съсед, да не говорим за евентуалната загуба на важни части от територията чрез пълзящо анексиране. В този конфликт няма печеливши. Когато международната общност е сред големите губещи, политическата култура на сътрудничество страда.
<P>
Още два цитата: "Пренебрегнати са установени принципи на международното право, като зачитане на суверенитета и териториалната цялост на държавите"; "едно от последствията е отстъплението от цивилизованите стандарти на политическо взаимодействие в Европа".
<P>
(Председателят отнема думата на оратора)
<SPEAKER ID="059" NAME="Jelko Kacin" AFFILIATION="ALDE">
(SL) Г-жо председател, г-н член на Комисията, имах възможността лично да посетя Тбилиси през септември миналата година. Въпросът за териториалната цялост и стабилността на Грузия има пряко отношение към стабилността на целия регион, който, за съжаление, има стабилна история на нестабилност. Няма една истина, има няколко истини и те често противоречат една на друга. Когато при вземането на решения политиците губят разума си, последствията са непредвидими и широкообхватни. Преките и съпътстващи щети са огромни, но последствията ще засегнат преди всичко и най-вече невинни хора.
<P>
Нито намесата на великите сили, нито подкрепата за едната или другата страна може да доведе до успех. Нуждаем се от действие, което ще възстанови и укрепи доверието, което сега не съществува. Кавказ е сложен регион и, както и Балканите, има повече история, отколкото може да осмисли и с колкото може да се справи. Бързите необмислени решения и ксенофобията никога няма да доведат до успех. Макар незачитането на правата и законните свободи на малцинствата да е главният повод за конфликта, причините всъщност са много по-широки и включват такива от икономическо естество, предимно енергетика и геополитика. Геополитиката обаче изисква великите сили да действат отговорно, защото там където се намесват, последиците винаги са много сериозни. Те трябва да знаят, че светът не им принадлежи.
<SPEAKER ID="060" NAME="Paweł Robert Kowal" AFFILIATION="ECR">
(PL) Г-жо председател, считам, че настоящото разискване попадна в модела съсредоточаване предимно върху лекуване на симптомите, произтичащи от тежкото положение в Грузия. Сега Грузия е държава, където се решава репутацията на Европейския съюз като велика сила на международната сцена. Истината по въпроса е, че никой не уважи плана на г-н Саркози и той вече е предаден в историческите архиви; че Русия постоянства във военното интегриране на Абхазия и Осетия; и че Европейският съюз няма да може да си създаде статут на сила, чиято дума предизвиква респект, що се отнася до положението в Грузия. Най-доброто свидетелство за това е, че членът на Комисията Фереро-Валднер отсъства от днешното разискване и само г-н Орбан представя позицията на Комисията. Г-жа Wallis очевидно не счита, че въпросът е достатъчно важен, като се съди по строгите ограничения на времето за изказвания по този въпрос, които наложи.
<SPEAKER ID="061" NAME="Csaba Sógor" AFFILIATION="PPE">
(HU) Това е проблем, който засяга великите сили, макар че ситуацията е свързана с правата на човека. Като пионки в игрите на великите сили, гражданите, малцинствата и демокрацията винаги са жертви в такава ситуация. Там където има сепаратизъм и разделяне, сигурността е подменена от несигурност и вместо да се водят преговори, говори оръжието. Какво може да се направи? Европейският съюз трябва да покаже някакъв авторитет. ЕС трябва да приеме политика относно малцинствата, която да им гарантира правото да използват майчиния си език, да популяризират своята култура и да се радват на автономия във Франция, Румъния, Гърция и Словакия. Ключът за справяне с положението в Русия, Грузия, Южна Осетия и Абхазия се намира в Европейския съюз. ЕС трябва да намери решение и да може да даде пример на тези държави.
<SPEAKER ID="062" NAME="Charles Tannock" AFFILIATION="ECR">
(EN) Г-жо председател, макар фактически да е вярно, че президентът Саакашвили наистина започна атака срещу Южна Осетия през 2008 г., това се случи едва след провокация, включително тежки икономически санкции и струпване на руски войски в окупираните територии.
<P>
По мое мнение докладът не отразява напълно факта, че реакцията на руските сили, включваща бомбардиране на територии с гражданско население в Грузия, като Гори, беше несъразмерна и позволи системно етническо прочистване на грузинци от Южна Осетия, както и окупирането на грузинска територия от абхазките сили.
<P>
Според мен президентът Саакашвили наистина прояви невъздържаност в желанието си да възвърне контрола над суверенната грузинска територия и допусна ужасна политическа грешка, макар че в крайна сметка това все пак беше суверенна грузинска територия. Сега обаче Русия е решена незаконно да установи сфера на влияние в други съседни държави, т.нар. "близка чужбина", които, разбира се, са суверенни територии, които следва да бъдат зачитани според международното право.
<SPEAKER ID="063" NAME="Tunne Kelam" AFFILIATION="PPE">
(EN) Г-жо председател, от конфликта трябва да се направи едно заключение и то е, че международната общност много дълго и с готовност приемаше съществуването на т.нар. замразени конфликти, което, както и моят колега г-н Kasoulides каза, е само успокоение. Основен факт в този конфликт е, че Грузия не нахлу на руска територия, докато Русия навлезе в грузинска територия с масивна военна сила и беше на път да окупира столицата. Това беше безпрецедентно нарушаване на международното право и подкопава доверието в Русия като надежден партньор.
<P>
Тъй като международната реакция срещу това нашествие остана двусмислена, Русия може да се чувства победител, което означава, че има вероятност от подобни агресии, например в Крим или дори в Балтийския регион. Ето защо се нуждаем от ясен ангажимент от страна на ЕС за присъствие в Грузия и гаранция за нейния свободен избор и териториална цялост. От най-голямо значение е да имаме присъствие там.
<SPEAKER ID="064" NAME="Леонард Орбан">
член на Комисията. - (RO) Бих искал да бъда много кратък и ще започна с това, че както много оратори споменаха, принципът за териториалната цялост на Грузия е от критична важност за нашите действия. Това е основен въпрос, който ние имаме предвид при всяка мярка, която предприемаме.
<P>
Искам много ясно да заявя, че Комисията ще продължи да подкрепя сътрудничеството и връзките с Грузия в много различни области, което ще даде възможност на държавата да напредне и да се приближи към Европейския съюз. Тази подкрепа и тези усилия ще бъдат осъществени, както беше казано, в много области.
<P>
Ние ще продължим да присъстваме на преговорите в Женева, където се води политически диалог, в който участват всички страни. Това е от основно значение за решаване на това положение. Ще продължим и да предоставяме помощ на разселените лица. Също така сме в процес на започване на преговори за споразумение за асоцииране, включително споразумение за свободна търговия, което очевидно включва въпросите, свързани с облекчаване на визовия режим.
<P>
Накрая бих искал да кажа, че в процеса на подготовката за тези споразумения ние определено изискваме от органите в Грузия да изпълнят определени условия и определени задължения, които произтичат от спазването на принципите на правовата държава и от спазването на правата на човека и на основните права, разбира се, заедно с други икономически условия, и които са свързани с търговския обмен.
<SPEAKER ID="065" NAME="Председател">
Разискването приключи.
<P>
(Заседанието, прекъснато в 10,55 ч., се възобновява в 11,05 ч.)
<P>

<SPEAKER ID="068" NAME="Ana Gomes" AFFILIATION="S&amp;D">
(PT) Г-н председател, съгласно член 151 от Правилника за дейността относно личните изявления, бих искала да кажа, че смятам, че моето име се използва оскърбително във връзка с принудителните аборти в измененията на бюджета, които бяха внесени от г-н Deva и г-н Szymański. В изменението, което те споменаха и което аз представих като мнение относно доклада "Специално място за децата във външните действия на ЕС", се казваше следното, цитирам:
<P>
(EN) "Призовава Съюза да действа решително за елиминиране на всички форми на дискриминация срещу момичетата (от зачеването) и да ангажира достатъчно ресурси за борбата с преодоляване на произтичащите от това неравенства".
<P>
(PT) Моят текст цели да защити момичетата от дискриминация преди раждането, а именно от селективни аборти заради пола, но няма за цел да пречи на всички дейности, свързани с прекъсването на бременността.
<P>
Моят текст е различен като формулировка и цели от този на г-н Deva и г-н Szymański в измененията на бюджета. Ето защо не е правилно да се прави аналогия между тях и още по-малко моето име да се споменава в това отношение, като аз считам това за осъдителен опит за политическа манипулация.
<P>
Аз ще гласувам против изменения 727, 732 и 734, внесени от г-н Deva и г-н Szymański.
