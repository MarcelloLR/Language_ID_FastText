<CHAPTER ID="014">
Едноминутни изказвания по въпроси с политическа значимост
<SPEAKER ID="019" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="020" NAME="Ádám Kósa" AFFILIATION="PPE">
(HU) Госпожи и господа, бих искал да насоча вниманието ви към Хартата на основните права във връзка с хората в неравностойно положение в рамките на Договора от Лисабон. Съветът на Европа в момента работи по нов проект за регламент против дискриминацията и бих искал да обърна внимание на три аспекта. На първо място, според Хартата никой не може да бъде дискриминиран пряко или косвено поради това, че има дете или член на семейството в неравностойно положение. На второ място, отсега нататък застрахователите не могат да отказват да правят застраховка на лице с генетично разстройство или увреждане. На трето място, правата, насърчавани от институциите на Европейския съюз и от Християндемократите, отдават голямо значение на зачитането на качеството на живот на хората в неравностойно положение. Бих искал да обърна внимание на членовете на Парламента за всички тези аспекти, тъй като ще ви помоля да подкрепите създаването на междупарламентарна група за лицата в неравностойно положение тази седмица.
<SPEAKER ID="021" NAME="Jarosław Kalinowski" AFFILIATION="PPE">
(PL) Г-н председател, Европейският съюз, в който всеки седми гражданин принадлежи към национално малцинство, може да се гордее с широките гаранции за спазване на правата на гражданите. Тук си струва да изтъкнем смисъла на мотото на Европейския съюз: "Единство в многообразието". Всички в тази зала знаят, че истинската демокрация се познава по начина, по който тя се отнася с малцинствата. Договорът от Лисабон недвусмислено налага задължението да се зачитат правата на хората, принадлежащи към малцинства, а Хартата на основните права забранява всяка форма на дискриминация, основана на етнически произход или принадлежност към национално малцинство.
<P>
За съжаление все още има държави в ЕС, които, макар и приели международните правни задължения в тази област, са поели към асимилиране на своите малцинства и пълното им лишаване от национална идентичност чрез преднамерена политика. Литва - тъй като това е държавата, която имам предвид - в продължение на повече от 20 години дискриминира своите граждани в различни области на живота. И това не само се прави планирано, но тези практики дори се увеличиха, откакто страната се присъедини към Европейския съюз. Решението на литовския Конституционен съд относно изписването на полските фамилни имена само с литовска транскрипция е един пример за това.
<SPEAKER ID="022" NAME="Jarosław Leszek Wałęsa" AFFILIATION="PPE">
(PL) Г-н председател, на 14 октомври Европейската комисия огласи ежегодната си Стратегия за разширяването. В документа Комисията дава оценка на напредъка на Западните Балкани и Турция в условията на световна икономическа криза и посочва най-важните проблеми, пред които ще се изправят тези държави в близко бъдеще.
<P>
В краткото си изказване като член на делегацията на Европейския парламент в съвместния парламентарен комитет ЕС-Турция аз бих искал да насърча Турция да продължи с усилията си за реформа, насочена към пълна демократизация на страната и бързо решаване на конфликтите със съседните държави. Преговорите за присъединяване са в напреднал етап и изискват от Турция да направи още по-големи усилия, за да покрие критериите за членство. Перспективата за приближаване към ЕС трябва да бъде стимул за укрепване на демокрацията и спазване на правата на човека, а също и за по-нататъшна модернизация на страната и покриване на стандартите на Европейския съюз.
<SPEAKER ID="023" NAME="Marc Tarabella" AFFILIATION="S&amp;D">
(FR) Г-н председател, госпожи и господа, на всеки шест секунди едно дете умира от глад някъде по света, а броят на хората, страдащи от недохранване, наскоро достигна един милиард.
<P>
Тази изключително сериозна ситуация беше обсъдена на срещата на върха на Г-20 в Питсбърг през септември. На тази среща беше обявено, че ще бъдат отпуснати 20 млрд. щатски долара за подкрепа на селското стопанство в развиващите се страни. Впрочем същото беше казано и на срещата на върха на Г-8 в Акуила.
<P>
Въпреки това на Световната среща на върха по въпросите на сигурността на хранителните доставки, проведена на 16 ноември в Рим под егидата на Организацията на ООН за прехрана и земеделие, положението беше коренно различно: почти всички лидери на Г-8 се отнесоха с пренебрежение към въпроса и не се стигна до ратифициране на предварително предвидените мерки. Затова надали е изненадващ фактът, че в текста от около четиридесет члена липсват точни цифри, няма ги дори и онези 44 млрд. щатски долара, които според ФАО са необходими ежегодно, за да се поддържат селскостопанските системи на най-бедните държави.
<P>
Авторите на заключителната декларация се задоволиха само с това да приветстват обещанието, направено от членовете на Г-8 на срещата в Акуила по този въпрос. Ето защо аз осъждам тези двойни стандарти и се питам дали Г-20 ще е в състояние да приложи тези мерки. Както казваше прочутият френски комик Пиер Дак: "Необходимо е безкрайно търпение, за да се чака вечно онова, което никога не се случва".
<SPEAKER ID="024" NAME="Antonio Masip Hidalgo" AFFILIATION="S&amp;D">
(ES) Г-н председател, ситуацията в Западна Сахара е много сериозна. Предупрежденията, направени от Обсерваторията по правата на човека в моя избирателен регион, Астуриас, и от много други организации, заслужават да бъдат приети с нужното внимание. Седем затворници очакват военни процеси за това, че са посетили семействата си в Тиндуф, има политически затворници, мъчения, изчезнали хора, а боркинята за мир и кандидат за наградата "Сахаров" Аминату Хайдар, известна като "Ганди на Сахара", беше експулсирана от окупационните сили в страната. Това е безпрецедентен случай в международното право.
<P>
Г-жо Malmström, членове на Европейската комисия, нови лидери на Съвета: Европейският съюз трябва да се намеси и да подкрепи това изключително потискано население. На 20-годишнината от падането на Берлинската стена много близко до нас съществува още една стена, която служи като преграда пред свободата.
<P>
Чуйте Аминату! Спасете живота й!
<SPEAKER ID="025" NAME="Carl Haglund" AFFILIATION="ALDE">
(SV) Г-н председател, през последните седмици за пореден път получихме доклади за лошото състояние на Балтийско море. Ето защо аз действително трябва да се изкажа по този въпрос днес, също и защото стигнахме до съгласуваност между Съвета и Парламента миналата седмица относно бюджета за 2010 г. Бюджетът включва допълнителните 20 млн. евро, които Парламентът искаше да бъдат отпуснати за Стратегията за Балтийско море, и това е задоволително.
<P>
Във връзка с това аз непременно ще напомня на Комисията, когато тя бъде представлявана тук, че ни е необходимо правно основание за Стратегията на ЕС за региона на Балтийско море, за да можем действително да я осъществим, а фондовете, които сега са отделени за нея, да бъдат реално използвани. Както вече споменах, според докладите, които получихме през последните няколко седмици, необходимо е спешно да се действа. Трябва да се случат много неща, и то бързо. Затова се надявам, че всички ние много скоро ще запретнем ръкави и ще започнем наистина да правим нещо. Необходимо е да действаме - и не само ние, а също Комисията, Съветът и засегнатите страни.
<SPEAKER ID="026" NAME="Hélène Flautre" AFFILIATION="Verts/ALE">
(FR) Г-н председател, в четвъртък бях в Тунис за процеса срещу Тауфик Бен Брик, поет и писател, подведен под отговорност в Тунис по неясни обвинения в престъпления, които се преследват по общия ред, но тези обвинения не могат да заблудят никого. След проведените на 25 октомври "избори" в Тунис защитниците на правата на човека станаха обект на насилие и тормоз, проявени до степен, на каквато досега не бях ставала свидетел, колкото и да съм запозната с тази държава.
<P>
На 25 октомври президентът Бен Али без съмнение е осъзнал доколко хората в Тунис са се отдръпнали от своя лидер; събитията днес се развиват в условията на всеобщо безразличие от страна на посолствата и на Европейската комисия, която за съжаление няма нужната политическа виза, за да присъства на подобен процес.
<P>
Мисля, че днес трябва да сме много ясни. Виновни сме в неоказване на помощ на нуждаещо се лице. Какво спира посолствата и Европейската комисия да проявят строгост към г-н Бен Али - в името на нашите обвързващи споразумения и взаимни ангажименти с Тунис - и да поискат информация за неговите действия, които са в абсолютно противоречие с тези ангажименти?
<SPEAKER ID="027" NAME="João Ferreira" AFFILIATION="GUE/NGL">
(PT) Търговската спогодба, сключена на 4 ноември между Европейския съюз и Израел и предназначена да либерализира търговията със селскостопански продукти, преработени селскостопански продукти, риба и рибни продукти, е неприемлива по много причини, които ние ще посочим тук.
<P>
На първо място, тя е неприемлива, защото е обвързана с неолиберални политики, които изострят сегашната икономическа и социална криза, по-специално в селското стопанство и рибарството, но този факт става особено сериозен, когато тези политики биват насърчавани чрез спогодба с държава, която нарушава международните закони и основните права на палестинския народ; държава, която не спазва задълженията си, както е договорено в Пътната карта за мир, държи Газа под обсада, строи още селища, продължава да гради стената и експулсира палестинци от Йерусалим. Това е държава, която продължава да нарушава все повече правата на човека и международните хуманитарни закони.
<P>
Ние заклеймяваме и осъждаме сключването на тази спогодба, която включва и търговия с продукти от израелски селища на палестинска територия, като по този начин ясно показва безспорното и неприемливо съучастничество на Европейския съюз с Израел в лицето на сериозните нарушения, които току-що описах.
<P>
Искаме тук да изразим нашата пълна солидарност с палестинския народ и да се застъпим за тяхното право да изградят свободна, независима и суверенна държава.
<SPEAKER ID="028" NAME="Gerard Batten" AFFILIATION="EFD">
(EN) Г-н председател, руският изгнаник Павел Строилов наскоро публикува разкрития относно сътрудничеството между британската лейбъристка партия и Съветския съюз по времето на Студената война.
<P>
Съветски архивни документи сочат, че през 80-те години на ХХ век Нийл Кинок като лидер на опозицията е влязъл във връзка с Михаил Горбачов посредством тайни пратеници, за да разбере как би реагирал Кремъл, ако лейбъристко правителство спре изпълнението на програмата за ядрени ракети "Трайдънт". Ако докладът, представен на г-н Горбачов, е достоверен, това означава, че лорд Кинок се е свързал с един от най-големите врагове на Великобритания, за да търси одобрение за политиката на отбрана на своята партия и, ако бъде избран, и за британската политика на отбрана.
<P>
Ако този доклад е достоверен, то лорд Кинок е виновен в измяна. Сега достъпните документи трябва да се разследват на възможно най-високо равнище от британските органи и трябва да бъде дадена възможност на лорд Кинок да отговори на съветското доказателство.
<SPEAKER ID="029" NAME="Csaba Sógor" AFFILIATION="PPE">
(HU) Тъжен факт е, че политика, оправдаваща колективното лишаване на малцинствата от политически права, дори и днес все още може да бъде пречка пред следващата вълна на интеграционния процес. Бих искал да благодаря на председателя за това, което направи, за да бъде възобновено нормалното положение в Словакия. Законът за езика е просто една достойна за съжаление проява на тази политика. Случаят в Чехия беше друг пример. Чешкият държавен глава трябва да знае, дори без Договора от Лисабон, че указите Бенеш станаха възможни чрез утвърждаването на принципа за колективната вина и не стават незаконосъобразни с влизането в сила на Хартата на основните права; те всъщност все още са в конфликт с повече от шест европейски документа. Ние вярваме, че бъдещето на Договора от Лисабон и на ЕС ще бъде определяно не от възобновяване на колективното лишаване от политически права от времето на Втората световна война, а чрез зачитане на правата на малцинствата в съответствие с традиционната европейска практика за гарантиране на автономия в културния живот.
<SPEAKER ID="030" NAME="Anna Záborská" AFFILIATION="PPE">
(SK) На 20 ноември беше отбелязана 20-ата годишнина от приемането на Конвенцията за правата на детето от ООН.
<P>
Годишнината отбелязва и създаването на междупарламентарната група "Семейство и закрила на децата". Предизвикателствата, пред които е изправен ЕС - демографски проблеми, баланс между професионалния и личния живот, полагане на грижи за лица, нуждаещи се от грижи, социално приобщаване, борба с бедността сред семействата и децата, и политика за солидарност между поколенията - изискват опита на семейни организации, предназначени да опазват интересите на децата.
<P>
Според Конвенцията за правата на детето, за пълното и хармонично развитие на личността на детето то трябва да расте в семейна среда, в атмосфера на щастие, любов и разбирателство. Междупарламентарната група "Семейство и закрила на децата" функционира в Парламента като платформа за плуралистичните виждания на членове на ЕП от всички политически групи. Приканвам всички членове на Комисията да подкрепят тази група в своите политически партии. По този начин те ще дадат възможност на Парламента да продължи да изпълнява своята важна и полезна роля.
<SPEAKER ID="031" NAME="Daciana Octavia Sârbu" AFFILIATION="S&amp;D">
(RO) Положението на румънската общност в Италия дава основания за все по-голяма загриженост. Вече цяла Европа е запозната с начина, по който бяха правени опити да се набеди цяла общност заради действията на няколко нарушители. Румънците са изправени пред постоянно нарастващи проблеми в ежедневния живот, успоредно с растящи заплахи и страх.
<P>
Нека ви дам само няколко примера. Неотдавна в пресата беше съобщено за случай на явна дискриминация. Директорът на италианско дружество, предлагащо телефонни, кабелни и Интернет услуги, посъветвал служителите си да не сключват договори с румънски граждани. В друг случай дете с румънско гражданство и от ромски етнически произход получило нараняване, но нито една от болниците в град Месина не искала да го приеме. То починало по пътя за Катания. Това са само някои от случаите. Румънците в Италия обаче са подложени на подобен тормоз ежедневно.
<P>
Считам, че до италианското правителство трябва да бъде изпратено ясно послание на европейско равнище, за да бъдат спрени тези прояви на дискриминация срещу румънските имигранти.
<SPEAKER ID="032" NAME="Derek Vaughan" AFFILIATION="S&amp;D">
(EN) Г-н председател, щях да говоря за голямото значение на европейските структурни фондове за области като Уелс след 2013 г., но трябва да отговоря на коментарите, направени преди малко от г-н Batten по адрес на един изтъкнат британски политик и бивш член на Европейската комисия. Да се обвинява такъв човек в измяна според мен най-малкото не е в стила на Парламента и г-н Batten трябва да се засрами от себе си. Ще го помоля да оттегли тези свои забележки, а в случай че откаже, мисля, че Вие, г-н председател, следва да изискате от него да направи необходимото.
<SPEAKER ID="033" NAME="Ivo Vajgl" AFFILIATION="ALDE">
(SL) Скоро ще имаме възможността да изслушаме в Парламента кандидата за поста на Върховен представител за външната политика и политиката на сигурност.
<P>
Това ще бъде и своеобразен тест за нас, а също и показател за влиянието, което Европа може да постигне в мирния процес в Близкия изток, както и отговор на въпроса дали Европейският съюз въобще може да играе активна роля в решаването на тези проблеми. До днес не сме отбелязали особени успехи и моя колега, който говори преди малко, представи много подробно това.
<P>
Напоследък порочният кръг на насилието в Близкия изток отново продължава. Първо терористи от Хамас изстреляха ракети, после Израел отвърна непропорционално на удара и за пореден път е трудно да се разграничат цивилните и военните жертви.
<P>
Мисля, че дори и за миг не трябва да спираме да полагаме усилията, които са нужни за мирния процес в Близкия изток.
<SPEAKER ID="034" NAME="Chris Davies" AFFILIATION="ALDE">
(EN) Г-н председател, военнослужещи от Обединеното Кралство и от много други европейски нации се бият и умират в Афганистан. Казва ни се, че това става, за да се осигури безопасността на страната ни, като се предотврати връщането на Ал Кайда, или за да се защитава демокрацията, или пък за борба с наркотиците, за подкрепа на Пакистан или за отстояване на правата на жените. Но аз вече не приемам като убедителни нито едно от тези обяснения. Няма ясна политическа стратегия и аз не знам какво именно трябва да бъде постигнато с цената на живота на нашите войници. Боя се, че нашето присъствие, вместо да ни осигурява сигурност, увеличава опасностите, тъй като дава възможност на ислямистките екстремисти да ни представят като чуждоземни нашественици, подкрепящи правителство от военачалници и наркобарони в гражданска война. Нашите действия подхранват разпространяването на радикални, антизападни ислямистки убеждения. Нуждаем се от дипломатическа стратегия; трябва да говорим с талибаните, трябва да насърчаваме помирение, да се стремим към разширяване на състава на сегашното правителство и да сме готови да изтеглим войниците си от афганистанска земя.
<SPEAKER ID="035" NAME="Isabelle Durant" AFFILIATION="Verts/ALE">
(FR) Г-н председател, както знаете, през октомври 2009 г. беше постигнато споразумение между белгийската държава и GDF Suez. То разширява и заздравява монопола на GDF Suez до 2025 г. Това изцяло противоречи на политиките за либерализация. Също така то представлява решение, което потвърждава монопола на ядрената енергия, а това ще направи плановете за възобновяеми енергии и свързаните с тях работни места значително по-трудни за осъществяване.
<P>
Когато разбираме, че регулаторът, вместо да е независим, в края на краищата ще отстъпи наблюдението и определянето на цените на пазара на комисия, в която ще заседава GDF Suez, действително се удивяваме. Надявам се, че Комисията ще предприеме ответни действия и ще обърне внимание на тази ситуация, в която имаме едновременно съдия и подсъдим, наблюдател и наблюдаван.
<P>
Надявам се, че Комисията ще отговори, особено сега, в навечерието на срещата на върха в Копенхаген, където енергийните въпроси - особено отнасящите се до възобновяемите енергии - ще бъдат основополагащи. Вярвам, че Комисията ще се погрижи в Белгия да не се установи своеобразен pax electrica, чиято главна цел е да заздрави монопола, държан от Electrabel GDF Suez.
<SPEAKER ID="036" NAME="Joe Higgins" AFFILIATION="GUE/NGL">
(EN) Г-н председател, утре десетки хиляди работници от публичния сектор в Ирландия предприемат национална стачка. На нископлатените държавни служители, медицински сестри, учители и служители в местните органи им дойде до гуша да са изкупителни жертви на кризата в ирландския и в световния капитализъм, и да са принудени да плащат за тази криза, за която не са виновни.
<P>
Призовавам Европейския парламент да даде своята гореща подкрепа на работниците, които утре отиват на стачка. Ирландското правителство няма демократичен мандат за своята свирепа програма на съкращения. Апелирам към работниците в Ирландия да разширят проявата, да свалят от власт сегашното недемократично правителство, да наложат общи избори и да оставят хората да решат.
<P>
Съветът на ЕС и Комисията също са виновни, изисквайки драстични съкращения в Ирландия. Тези институции имат още по-малък кредит на доверие тази седмица след поредната цинична сделка между ЕНП и социалдемократите за председателството, както и заради назначаването на длъжността Върховен представител на една дама, която никога не е била избирана на открито събрание, а получи новия си пост, след като беше издигната в камара с феодални изкопаеми като довереник на британската лейбъристка партия.
<P>
Очевидно работниците от цяла Европа трябва да се изправят и да се борят сами, вместо да разчитат на неолибералното мнозинство в тази зала.
<SPEAKER ID="037" NAME="Andreas Mölzer" AFFILIATION="NI">
(DE) Г-н председател, всеки седми европейски гражданин принадлежи към етническо малцинство. Въпреки този факт защитата на местните езикови (автохтонни) малцинства в Европа не се разглежда като приоритет. Докато Брюксел неуморно отнема какви ли не правомощия от държавите-членки, Комисията, твърдейки, че не иска да се намесва във вътрешните работи, обяви конфликтите между малцинства за проблем на засегнатите държави. Няма общ подход в Европа. Международните законови разпоредби се прилагат твърде различно в различните държави.
<P>
Франция, например, не признава никакви етнически малцинства, а в Словения решенията на AVNOJ все още са в нарушение на международните закони. В Австрия, от друга страна, словенското малцинство разполага с голям брой възможности за развитие. Според мен тези очевидни несъответствия отразяват нуждата от европейско законодателство за етническите групи. Ако Европа иска да запази етническото си разнообразие, което е развила през историята, от жизнено значение е да се проектира международно обвързващо европейско законодателство за етническите групи, което да обхваща автохтонните малцинства. Това ще е шанс за ЕС да докаже, че неговата ангажираност за запазване на националното многообразие в Европа не е само на думи.
<SPEAKER ID="038" NAME="Czesław Adam Siekierski" AFFILIATION="PPE">
(PL) Г-н председател, честванията, които се проведоха на 9 ноември тази година в Берлин по случай 20-ата годишнина от събарянето на Берлинската стена, отбелязаха обединението на Германия. Нещо повече, те също така показаха пътя, поет от Централна и Източна Европа към свобода и демокрация, както и към края на разделението не само на Германия, но и на цяла Европа.
<P>
Събарянето на Берлинската стена на разделението беше краят на този път, но процесът на трансформации в Централна и Източна Европа започна със събитията по полското крайбрежие и образуването на "Солидарност" под ръководството на Лех Валенса през август 1980 г. Нека си спомним също демонстрациите за свобода в Унгария през 1956 г. и Юнските протести в Познан, събитията през 1968 г. в Чехословакия и загиналите работници от корабостроителниците в Гданск през 1970 г.
<P>
Много хора се присъединиха към опозицията в различни държави и се бориха за свобода и чест. Някои от тях отдадоха живота си. Нека ги почетем и уважим. Нека си спомним и политиците, които проявиха голяма находчивост и целенасоченост в изграждането на свободата, демокрацията и пазарната икономика.
<SPEAKER ID="039" NAME="Председател">
Колеги, прекъсвам едноминутните изказвания по въпроси с политическа значимост, за да направя съобщение.
