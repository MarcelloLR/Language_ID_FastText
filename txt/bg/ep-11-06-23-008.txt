<CHAPTER ID="008">
Междуинституционално споразумение относно регистър за прозрачност (подписване)
<SPEAKER ID="125" NAME="Председател">
Госпожи и господа, колеги, нека заемем местата си за официалното подписване на много важно споразумение между Европейския парламент и Европейската комисия: "регистъра на лобистите". Гласувахме доклада Casini на последната месечна сесия в Страсбург и сега ще се състои официалното подписване. Гласувахме на 11 май 2011 г.
<P>
За официалното подписване искам да приветствам министър Гьори и Марош Шефчович, заместник-председател на Европейската комисия, и нашите колеги Diana Wallis, заместник-председател на Европейския парламент, която участва в преговарящия екип, заместник-председателя Isabelle Durant, заместник-председателя Rainer Wieland и Carlo Casini, председател на комисията по конституционни въпроси и докладчик.
<SPEAKER ID="126" NAME="Енико Гьори">
действащ председател на Съвета. - (EN) Г-н Председател, уважаеми колеги, искам да прочета политическото изявление на Съвета относно регистъра за прозрачност.
<P>
"Съветът счита прозрачността за принцип от първостепенно значение за Европейския съюз. Съгласно Договорите с цел да се насърчи доброто управление и да се осигури участието на гражданското общество, институциите, структурите, службите и агенциите на Съюза осъществяват своята дейност възможно най-открито и решенията се вземат възможно най-открито и най-близо до гражданите.
<P>
"В съответствие с тези разпоредби Съветът остава ангажиран с възможно най-пълното прилагане на принципа на прозрачност. Също така признава, че гражданите очакват тези, които действат от тяхно име на равнище на ЕС, да спазват възможно най-високите стандарти.
<P>
"Поради това Съветът приветства и подкрепя инициативата на Европейския парламент и Европейската комисия за създаване на общ "Регистър за прозрачност".
<P>
"Съветът счита, че прозрачността следва да направлява отношенията с представителите на интереси и че регистърът предоставя полезна основа, върху която да се работи и взаимодейства с тях по открит, задълбочен и последователен начин.
<P>
"Съветът получи поканата на Европейския парламент и Европейската комисия да се присъедини към регистъра. Съветът е готов да разгледа своето участие в регистъра и с интерес очаква да обсъди възможностите с другите две институции."
<SPEAKER ID="127" NAME="Председател">
Най-доброто решение би било всички европейски институции да имат общ регистър за външни интереси. Сега бих искал да поканя моите колеги и заместник-председателя на Комисията да се присъединят към мен на подиума за подписването на документа.
