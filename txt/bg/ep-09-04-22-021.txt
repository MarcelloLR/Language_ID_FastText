<CHAPTER ID="021">
Европейска железопътна мрежа за конкурентоспособен железопътен товарен превоз (разискване) 
<SPEAKER ID="524" NAME="Председател">
Следващата точка е докладът на Petr Duchoň, от името на комисията по транспорт и туризъм, относно предложението за регламент на Европейския парламент и на Съвета относно европейска железопътна мрежа за конкурентоспособен железопътен товарен превоз - C6-0509/2008 -.
<SPEAKER ID="525" NAME="Petr Duchoň" LANGUAGE="CS">
Г-жо председател, г-н член на Комисията, госпожи и господа, целта на предложението на Комисията е да създаде европейски коридори за железопътния товарен превоз, както и да установи правила за създаването и организирането на тези коридори. Комисията се опитва да повиши конкурентоспособността на железопътния товарен превоз чрез предложението, за което искам да използвам случая да я поздравя. Комисията по транспорт и туризъм обсъди предложението на Комисията във връзка с всички 250 предложения за изменения, които бяха внесени. В хода на преговорите по предложенията за изменения беше постигнат компромис, който спечели подкрепата на целия политически спектър. Компромисът произтича главно от опита за оптимизиране на железопътния транспорт в неговата цялост при същевременно запазване на достатъчно гъвкавост за разрешаване на кризисни ситуации. Текстът, предложен от Комисията, също беше подобрен и опростен, като се постави акцент върху отчитането на законните интереси на отделните държави както по отношение на установяването на коридори, така и по отношение на създаването и организирането им. Позицията на железопътните предприятия в административния орган беше засилена спрямо заложеното в предложението на Комисията. По-голяма роля се предостави на организациите, които участват в европейските коридори за железопътен товарен превоз. Бяха приети коментарите във връзка със сътрудничеството с трети държави, засегнати от коридора. Голям брой промени включиха по-добър баланс на интересите между пътническия и товарния превоз. Беше прието искане за прозрачно вземане на решения във връзка с определянето на категориите коловози и определянето на правила за предимство на високоскоростните товарни влакове. В заключение, искам да благодаря на докладчика в сянка и на служителите на Европейския парламент за тяхното сътрудничество, както и на уважаемите членове на Европейския парламент за тяхното търпение.
<SPEAKER ID="526" NAME="Антонио Таяни" LANGUAGE="IT">
Г-жо председател, уважаеми колеги, г-н Duchoň, искам да благодаря на Парламента, че прие да разгледа това предложение така бързо; считам, че то е изключително важно за развитието на железопътния товарен превоз. Искам да благодаря по-специално на докладчика, г-н Duchoň, и на комисията по транспорт и туризъм за тяхната готовност и за качеството на извършената от тях работа, която спомогна за укрепване на законодателното предложение, насочено основно към по-добре интегриран железопътен превоз на европейско равнище чрез по-тясно сътрудничество между управителите на инфраструктури.
<P>
Железопътният транспорт е последният - бих искал да наблегна на това, последният - вид транспорт, който продължава да е така широко застъпен на национално равнище. Прекосяването на граница с влак все още може да бъде затруднено в много случаи. Управителите на инфраструктури до голяма степен са отговорни за тези затруднения и затова трябва да ги насърчим да работят съвместно, било то по отношение на управлението на инфраструктурите, или планирането и изпълнението на инвестициите.
<P>
За инфраструктурата за товарен превоз трябва да бъде определена европейска политика, тъй като тя има вече европейско измерение. Ще ви припомня, че 50 % от товарните услуги вече са международни и се предполага, че в бъдеще този процент ще расте.
<P>
Второ, предложението цели да се даде възможност за разширяване на услугите за железопътен товарен превоз. Този сектор не може да се развие и да се конкурира с и/или да допълни автомобилния сектор без значително подобрение на инфраструктурата, с която разполагат товарните влакове. Днес в по-голямата част от държавите-членки се изисква железопътният товарен превоз да отговаря на нуждите на пътническия транспорт. За съжаление, това е също толкова вярно както за управлението на инфраструктурите, така и за инвестициите.
<P>
Трето, благодарение на това предложение ще бъде възможно железопътните линии да се интегрират по-успешно в железопътната товарна система и да се развие съмодалност в Европа. В действителност, за да може железопътният транспорт да направи значителен принос към транспортните цели на Общността, железопътната инфраструктура трябва да бъде по-добре свързана с други видове транспорт, особено с морския и автомобилния превоз.
<P>
В допълнение към главните цели на предложението, обаче, бих искал да спомена четири основни принципа, върху които се основава текстът. Първият принцип е идентифицирането на коридорите и по този начин - на мрежата. Това идентифициране се основава по-скоро на икономически, отколкото на политически фактори. Вторият принцип е засиленото сътрудничество между управителите на инфраструктури. Третият принцип, който ще разгледам в повече подробности, засяга по-добрите гаранции по отношение на качеството и надеждността на услугите, предоставяни от инфраструктурата, благодарение на разпоредбите, предназначени за постигане на по-добър баланс между пътническия и товарния превоз в управлението на инфраструктурата.
<P>
Това не означава системно да се отдава приоритет на товарните влакове вместо на пътническите влакове в цялата национална мрежа; обратното - нека поясня - това засяга коридори за товарни превози, тоест конкретно и ясно определени линии. Следователно товарните влакове няма да бъдат системно наказвани, особено където има по-голяма нужда от скорост и/или точност. Това е, което искаме да постигнем на практика, когато говорим за определяне на коридори за товарен превоз или за насърчаване на конкурентен товарен превоз.
<P>
На последно място, четвъртият стълб е определянето и създаването на истинска мрежа от стратегически терминали. Тук "терминал" се използва в най-широкия смисъл на думата, като включва разпределителни гари, пристанищни терминали, логистични платформи, пътища, железопътни линии и т.н., които са необходими за правилното функциониране на коридорите за товарен превоз и транспортната система като цяло.
<P>
Това исках да кажа и бих искал отново да благодаря за готовността и ефективността на Парламента, с гордост си спомням, че години наред самият аз бях негов член. Докладчикът и комисията по транспорта заслужават да получат поздравления за извършената от тях работа. Благодаря ви.
<SPEAKER ID="527" NAME="Georg Jarzembowski" LANGUAGE="DE">
Г-жо председател, г-н заместник-председател на Комисията, госпожи и господа, вие, които сте все още в галерията, по-конкретно г-н Lübbering, моята група подкрепя загрижеността на Комисията за увеличаването на железопътния товарен превоз чрез създаване на трансгранични коридори за превоз и специални правила за целта. Г-н заместник-председател, благодаря Ви не само за предложението; също така Ви благодарим и за това, че останахте в залата почти до полунощ, но ние обичаме да работим. Благодаря ви.
<P>
Освен това, може би беше неволна грешка при обявяването на предложението на Комисията, но нашата група, заедно с нашия така добър докладчик, е твърдо убедена, че не трябва да се предоставя никакъв приоритет за товарните влакове спрямо останалите влакове, а единствено да се улесни достъпът за товарния превоз, тъй като в почти всички държави-членки железопътните мрежи се използват както от товарните влакове, така и от международните, националните, регионалните и местните влакове.
<P>
В случаи на оперативни прекъсвания по-конкретно, не може да се вземат решения от отдалечени служби; компетентност трябва да продължат да имат отделните оператори на инфраструктурите и железопътните компании, така че обичайният трафик на влаковете да може да бъде възобновен възможно най-скоро и ефективно. Дори и в рамките на специалния регламент за европейска железопътна мрежа за товарен превоз, държавите-членки трябва да продължат да бъдат отговорни за създаването и промяната на коридорите за товарен превоз. Трябва да се съгласим, че каквото и да е прехвърляне на отговорности към Европейската комисия не би било от полза. На последно място, следва да се консултираме с железопътните компании, превозвачите и експедиторите относно правилата за коридорите, тъй като те имат практически познания и опит за това, как да се използва най-ефективно железопътната мрежа, за да бъде товарният превоз конкурентоспособен.
<P>
Още веднъж моите поздравления към докладчика. Съставил е чудесен доклад, приет с голямо задоволство в комисията в по-голямата му част. Моите благодарности към докладчика.
<SPEAKER ID="528" NAME="Lily Jacobs">
от името на групата PSE. - (NL) Трансграничните товарни влакове се придвижват през Европейския съюз със средна скорост от 18 километра в час. През 2007 г. само 60 % от всички товарни влакове са пристигнали на дестинациите си по разписание. Защо? Тъй като международният превоз на стоки с влак продължава да бъде организиран като цяло по неефективен начин. Така превозът на стоки с влак определено никога няма да стане конкурентен на автомобилния превоз. С това темпо няма да постигнем европейските цели по отношение на околната среда, а намерението ни да намалим емисиите на въглероден диоксид с 20 % до 2020 г. ще си остане само намерение.
<P>
Целта на предложението на Европейската комисия е да създаде конкурентна железопътна мрежа за товарен превоз в Европейския съюз. Това може да се осъществи чрез създаване на трансгранични коридори, чрез по-голямо сътрудничество между управителите на инфраструктури и по-добра взаимна координация на инвестициите между държавите-членки, както и чрез установяването на по-добри договорености за приоритетите при закъснения. По този начин капацитетът и конкурентоспособността на железопътната мрежа могат да бъдат значително подобрени.
<P>
Първоначалното предложение на Комисията да се предостави приоритет на товарните влакове в случай на закъснения отиваше твърде далеч, но благодарение на сериозното сътрудничество с докладчика, постигнах отличен компромис, който гарантира гъвкавост и прагматичен подход. За съжаление, предложението на г-н Albertini лиши от съдържание тази важна точка. Ето защо групата на социалистите в Европейския парламент ще гласува против изменение 71.
<P>
Все пак, предложението в сегашния му вид успява да насърчи хората да работят съвместно, а потребителите и операторите на пазара са взети предвид при планирането и изпълнението. Крайно време е да заработим заедно за един истински вътрешен пазар на железопътния транспорт, като по този начин ще инвестираме в екологично и устойчиво бъдеще.
<SPEAKER ID="529" NAME="Michael Cramer" LANGUAGE="DE">
Г-жо председател, госпожи и господа, и аз благодаря на докладчика и на докладчиците в сянка за отличното им сътрудничество. В групата на Зелените/Европейския свободен алианс също искаме да се увеличи товарният железопътен превоз, но не за сметка на превоза на пътници. Мобилността на пътниците е част от обществения транспорт в Европа. Комисията пренебрегва реалностите на железопътните мрежи, по които товарният и пътническият превоз се извършват по едни и същи линии. Не трябва да се придава догматичен приоритет на един или друг вид влакове.
<P>
Ние от групата на Зелените искаме обслужване на едно гише за определяне на едно единствено лице за контакт за всички, изпращащи товарни влакове през границите в Европа. В допълнение, искаме да има повече прозрачност, когато се определят маршрутите и при оперативни прекъсвания, за да се избегне нелоялната конкуренция, освен всичко останало. Вие и Комисията, като "пазителка на Договорите", трябва да елиминирате практиката държавни компании да си запазват безплатно маршрути, само за да държат настрана конкурентите.
<P>
Нашите предложения за намаляването на шума, по-специално от товарния превоз, бяха отхвърлени от коалицията на мнозинството в залата. Въпреки това ние, Зелените, продължаваме да лобираме за това, железопътните линии да продължат да бъдат екологосъобразни, по-специално чрез модернизиране на съществуващите товарни вагони.
<SPEAKER ID="530" NAME="Ulrich Stockmann" AFFILIATION="PSE">
(DE) Г-жо председател, в конкуренция с товарния автомобилен транспорт, товарният железопътен превоз има шанс, само ако се установи наистина в цяла Европа, поради което приветствам въвеждането на трансгранични коридори за железопътен трафик, чрез които товарният трафик ще бъде оптимизиран. За това става въпрос.
<P>
С този доклад неутрализирахме основателните тревоги за снижаване на стандартите за пътническия превоз чрез определени правила, които отдават приоритет на товарния превоз. Въпреки това ни предстои още работа по доклада, тъй като това е процес, а сме едва на етап първо четене. В бъдеще трябва да отчитаме и реакцията на държавите-членки.
<P>
Трябва ни различна база, върху която да изчисляваме броя на коридорите. Парламентът предложи по един на държава. Смятам, че в Германия ще ни са необходими коридори север-юг и изток-запад. Второ, трябва да разгледаме възможността за заместващи коридори в области, в които има по-малко смесен превоз. Трето, трябва да стане ясно, че цялостният капацитет на железопътния транспорт не трябва да се намалява.
<P>
Не на последно място, много граждани се тревожат, че при увеличен железопътен товарен превоз ще се увеличи и шумът. Ето защо през следващия парламентарен мандат трябва да започнем първо с разумно законодателство за намаляването на шума от железопътния товарен превоз.
<P>
Очакванията ми са за още много работа. Много неща още остава да се свършат. Благодаря на докладчика, тъй като беше постигнат наистина добър компромис по един така спорен проблем.
<SPEAKER ID="531" NAME="Gabriele Albertini" AFFILIATION="PPE-DE">
(IT) Г-жо председател, госпожи и господа, поздравявам г-н Duchoň за отличния му доклад. Внесох изменение от името на групата на Европейската народна партия (Християндемократи) и Европейските демократи относно член 14, параграф 2. Съгласно този член, ако възникнат допълнителни трудности в потока на трафика, товарните влакове имат приоритет пред останалите влакове в европейските коридори за товарен превоз.
<P>
В Италия, както и в голяма част на Европа, за товарния и пътническия транспорт се използват едни и същи линии; в момента има няколко отсечки, които са предназначени за товарен превоз. Този приоритет би бил в ущърб на регионалния пътнически превоз в основните италиански центрове, например в град Милано, през който преминават три трансевропейски коридора.
<P>
За да се избегне ситуация, при която пътническият превоз да страда диспропорционално заради товарния превоз, предложих да се включи горепосоченото изменение за забрана на прилагането на тези правила за приоритет по време на пиковите часове при смяната на превозните средства, когато повечето хора пътуват за работа. Пиковите часове трябва да бъдат ограничени - само през работните дни, три часа сутрин и три часа в късния следобед.
<P>
Като използва предоставената от управителите на инфраструктури информация, всяка държава-членка трябва самостоятелно да определи интервала на пиковите часове, отчитайки регионалния и товарния превоз на дълги разстояния.
<SPEAKER ID="532" NAME="Антонио Таяни" LANGUAGE="IT">
Г-жо председател, уважаеми колеги, заключенията от днес по тази тема са изключително положителни според мен и спомагат да се изпрати много ясно послание на държавите-членки, а именно, че европейската железопътна система има нужда от коридори, които по някакъв начин са предназначени за товарен превоз. Създаването на тези коридори трябва да се координира, да се осигури последователност на равнището на Общността и всички заинтересовани страни в железопътния сектор трябва да участват в тази задача.
<P>
По отношение на компромисните изменения, предложени от докладчика, те предвиждат подобряване на процеса на разпределение и запазване на капацитет по отношение на качествените железопътни линии за международни товарни влакове, както и установяване на резервен капацитет за краткосрочни нужди. Комисията може да приеме този подход, както и може да приеме компромисното изменение относно управлението на международните товарни влакове при възникване на проблеми в мрежата. За останалото суверенитет има Парламентът. Благодаря ви.
<SPEAKER ID="533" NAME="Petr Duchoň" LANGUAGE="CS">
Разискването показа относително широкото съгласие в политическия спектър. Ето защо искам да благодаря както на докладчиците в сянка, така и на всеки, който участва в обсъждането. Мисля, че най-големите страхове се дължат на вероятността от сблъсъци между товарните влакове и пътническите влакове. Предложеният текст отчита тази опасност и предоставя достатъчно гъвкавост за справянето с кризисни ситуации в ръцете на операторите. Доколкото става въпрос за гладкото функциониране на железопътните операции, естествено не следва да има такива конфликти и няма смисъл да се разискват приоритетите на един или друг вид железопътен транспорт. Следователно става въпрос само за потенциален конфликт по време на кризисни ситуации, но както вече посочих, ключовият въпрос тук е да се предоставят достатъчно правомощия в ръцете на железопътните оператори, а този документ прави точно това.
<SPEAKER ID="534" NAME="Председател">
Разискването приключи.
<P>
Гласуването ще се проведе утре.
