<CHAPTER ID="028">
Психично здраве (кратко представяне) 
<SPEAKER ID="305" NAME="Председател">
Следващата точка от дневния ред е кратко представяне на доклад на гжа Tzampazi, от името на Комисията по околна среда, обществено здраве и безопасност на храните, относно психичното здраве.
<SPEAKER ID="306" NAME="Evangelia Tzampazi" LANGUAGE="EL">
Гн Председател, Комисар, госпожи и господа, днес все повече и повече се осъзнава фактът, че няма здраве без психично здраве. Осъзнаваме, че от хуманна и финансова гледна точка проблемите, свързани с психичното здраве, често оказват влияние както върху личния, семейния, професионалния и социалния живот на отделните хора и техните семейства, така и върху обществото като цяло.
<P>
Цифрите говорят сами за себе си: всеки четвърти човек изпитва някаква форма на психично разстройство през своя живот. Депресията е едно от най-често срещаните разстройства и до 2020 г. тя ще бъде най-често срещаното заболяване в развития свят. В Европейския съюз всяка година се извършват около 59 000 самоубийства, 90 % от които се дължат на психични разстройства. Уязвимите и маргинализирани групи, като например хората с увреждания, е по-вероятно да страдат от проблеми, свързани с психичното здраве.
<P>
Също така в застаряваща Европа дегенеративните заболявания на нервната система се превръщат във все по-често явление. Затова всички ние ще се съгласим, че е необходимо да се възприеме съгласуван подход към предизвикателствата, които психичното здраве поставя и които засягат всички нас. Всички ние имаме задължението да опазваме психичното здраве, а защитата на правата на пациентите с психични заболявания и техните семейства е идеологическа и политическа позиция, по силата на която държавата осигурява социална подкрепа и защита на онези, които се нуждаят от нея. Първата стъпка бе Зелената книга на Комисията. Следващата стъпка бе Европейската конференция "Заедно за психичното здраве и благоденствие", на която също така бе създаден Европейският пакт за психично здраве и благоденствие.
<P>
В съответствие с това докладът относно психичното здраве, който бе одобрен единодушно от Комисията по околна среда, обществено здраве и безопасност на храните, включва редица препоръки за насърчаване на психичното здраве и здравословно състояние на населението, за борба срещу клеймото на дискриминацията и социалната изолация, за засилване на превантивните мерки и самопомощта и за осигуряване на подкрепа и адекватно лечение за хората с проблеми с психичното здраве и за техните семейства и лицата, които се грижат за тях.
<P>
В доклада подчертаваме необходимостта от съвременно законодателство и висококачествени, достъпни, ефикасни и универсални услуги за психично здраве. Призоваваме да бъде поставен акцент върху обучението на всички хора, заемащи ключови постове. Призоваваме да бъде осигурен достъп до адекватно образование, обучение и заетост и да бъде създадена подпомагаща среда, обръщайки особено внимание на уязвимите групи. Призоваваме да бъде поставен акцент върху превенцията на психичните заболявания чрез социална интервенция. Призоваваме държавите-членки да дадат права на организациите, които представляват хората с проблеми, свързани с психичното здраве. Предлагаме да бъде приета платформа за наблюдение на изпълнението на пакта. Призоваваме Комисията да представи заключенията от тематичните конференции. Подчертаваме необходимостта от създаване на подходящи показатели с оглед подобряване на оценката на потребностите на национално и европейско равнище.
<P>
Същевременно сме формулирали предложения в рамките на петте приоритетни области на пакта. В този контекст подчертаваме, че за да бъдат предотвратени депресията и самоубийствата, е необходимо да се изпълняват многосекторни програми и да се създадат мрежи, да се създаде здравословен климат в училищата, да се подобрят условията на труд, да се приемат мерки за подобряване на качеството на живот и накрая, по отношение на борбата срещу стигмата и социалното изключване, подчертаваме, че са необходими обществени информационни и разяснителни кампании. За всичко това бих искала да благодаря на членовете, които допринесоха с техни предложения, и се надявам, че ще отправим послание, че психичното здраве е ценно притежание и всички ние трябва да работим, за да го насърчаваме.
<SPEAKER ID="307" NAME="Janez Potočnik" LANGUAGE="EN">
Гн Председател, поздравявам Европейския парламент и неговия докладчик гжа Tzampazi за този доклад по собствена инициатива относно психичното здраве. Докладът съвсем правилно подчертава голямото влияние на психичното здраве върху общото благоденствие, образованието, обучението, както и върху социалното сближаване в Европейския съюз.
<P>
Фактът, че Парламентът приема този доклад само две години след резолюцията в отговор на Зелената книга на Комисията относно психичното здраве, сигнализира за спешната нужда от повече действия в тази област.
<P>
Според мен има известни основания за оптимизъм. Във всички сектори се наблюдава по-голяма осведоменост по въпросите на психичното здраве и благоденствие отколкото преди няколко години. Това е видно от голямата подкрепа за организираната от Комисията конференция на високо равнище "Заедно за психичното здраве и благоденствие", както и от Европейския пакт за психично здраве и благоденствие, които бяха споменати от докладчика.
<P>
Друго положително развитие е, че много държави-членки са преработили своите стратегии в областта на психичното здраве или създават планове за действие, например Финландия и Унгария. В учебните програми бе включено обучение по социална икономика. В Обединеното кралство въпросите от областта на живота вече са обособени като самостоятелен предмет в много училища.
<P>
Работодателите обръщат все по-голямо внимание на връзката между доброто здравословно състояние и производителността. "Корпоративна социална отговорност" Европа дори създаде инструментариум за добро здравословно състояние на работното място. Нека обаче да бъдем ясни. Със сигурност няма поводи за самодоволство и още много остава да бъде направено. Настоящата финансова и икономическа криза може да породи нови рискове за психичното здраве. Възможно е държавите-членки да бъдат изкушени да съкратят бюджетните разходи за психично здраве или да намалят своите усилия за изграждане на съвременни системи за психично здраве, осигуряващи услуги в общността, вместо в остарелите приюти.
<P>
Икономическият спад влошава бъдещите перспективи на младите хора, особено на онези, които сега завършват училище. Несигурността на работното място, както и произтичащата от това тревога за стабилността на доходите и повишаващото се ниво на безработицата, създават нови сериозни заплахи за психичното здраве.
<P>
През следващите две години Комисията ще организира поредица от тематични конференции по петте приоритета на Пакта за психичното здраве. Това ще бъдат съвместни прояви, които ще бъдат проведени от председателствата на Съвета и държавите-членки. Първата международна конференция по въпросите на стигмата и психиатричните грижи ще бъде организирана от чешкото председателство на 29 май тази година. Първата тематична конференция по въпросите на психичното здраве на младежта и в образованието ще се проведе в Стокхолм на 29-30 септември в сътрудничество с шведското председателство. Втората тематична конференция по въпросите на предотвратяването на депресията и самоубийствата ще бъде организирана съвместно с Унгария през декември. През първата половина на 2010 г. испанското председателство ще бъде домакин на тематична конференция по въпросите на психичното здраве на възрастните хора. Освен това поддържаме контакти с държавите-членки във връзка с други две конференции по въпросите на психичното здраве в работната среда и борбата срещу стигмата и социалната изолация.
<P>
Докладът на Парламента съдържа редица конкретни предложения, които ще окажат ценен принос в бъдещите дебати на тези конференции. В доклада не само се подчертава значението на психичното здраве в Европейския съюз, но също така се показва, че съществуват много възможности за действие на европейско равнище в областта на психичното здраве.
<P>
Едно от предложенията в доклада е да бъде създадена структура, която да контролира изпълнението на Европейския пакт за психично здраве и благоденствие. Съгласен съм, че периодичните прегледи на напредъка спрямо целите на пакта ще донесат значителна добавена стойност.
<P>
Ще обмислим сериозно кой е най-добрият начин за осъществяването на тази идея. Още веднъж бих искал да благодаря на Парламента и на неговия докладчик за този много полезен доклад и изключително важните препоръки, които се съдържат в него.
<SPEAKER ID="308" NAME="Председател">
Точката е приключена.
<P>
Гласуването ще се проведе в четвъртък, 19 февруари 2009 г.
<P>
Писмени декларации (член 142)
<SPEAKER ID="983" NAME="Louis Grech  " LANGUAGE="EN">
Психичното здраве е ключов фактор в живота на хората и има все повече доказателства за неговото въздействие върху нашите социални, икономически и правни системи. Подкрепям този доклад, тъй като той предвижда цялостен подход към предизвикателствата, пред които сме изправени в сектора на психичното здраве, като например борбата срещу стигмата, дискриминацията и социалната изолация, но също и признава необходимостта от превантивни програми, обществена подкрепа и адекватно лечение на хората.
<P>
Като сравнително нова наука, психичното здраве не е общопризнато като приоритет, но последните технологични достижения ни дадоха възможност да научим повече за човешкия мозък, като така показаха пътя към нови начини на лечение на хората, които могат да променят техния живот. Смятам, че трябва решително да подкрепим по-нататъшните изследвания в тази област, като обърнем специално внимание на възрастните хора в Европа, чийто брой се увеличава, и които се надяват да прекарат своите старини по достоен начин, в добро здраве и оставайки активни.
<P>
Нуждаем се от достъпни структури за грижи и лечение на психични заболявания, но също така е много важно да създадем подкрепяща среда, като например програми за интеграция на пазара на труда. Психичното здраве е от голямо значение и в работната среда, където може да окаже сериозен отрицателен ефект върху представянето, затова трябва да насърчаваме добрите практики сред работодателите, които намаляват ненужния стрес и запазват психичното благополучие на техните служители.
<SPEAKER ID="982" NAME="Eija-Riitta Korhola  " LANGUAGE="FI">
Бих искала да благодаря на гжа Tzampazi за нейния доклад за психичното здраве, който подкрепих с моя глас.
<P>
Всеки четвърти човек е страдал от проблеми, свързани с психичното здраве, най-малко веднъж в живота си. Смята се, че до 2020 г. депресията ще се превърне в най-често срещаното заболяване в развития свят и ще бъде втората основна причина за нетрудоспособност. Външните фактори, като например последиците от настоящата финансова криза, обикновено правят хората по-уязвими към тези проблеми. Лошото психично здраве не само води до разходи, които са в тежест на здравеопазването и цялата социална и икономическа система, то също така излишно намалява качеството на живот на засегнатите хора и техните семейства.
<P>
Въпреки постигнатия изключителен напредък по отношение на стандартите за обслужване и общо отношение, хората, страдащи от проблеми, свързани с психичното здраве, и техните семейства, все по-често са маргинализирани. Разликите в стандартите, които се прилагат по отношение на превенцията и гарантирането на първокласни грижи, са твърде големи, както между различните държави в Европейския съюз, така и регионално, в самите страни.
<P>
Радвам се, че в доклада на гжа Tzampazi се споменава специално въпросът за психичното здраве на младите хора, като се предлага този въпрос да бъде обхванат в интердисциплинарни програми. Не трябва да забравяме обаче, че за най-важната превантивна работа в областта на психичното здраве винаги отговарят педагозите и агенциите извън семейството и дома. Тя води до насърчаване на здравословния начин на живот, обръщане на внимание на децата и младите хора и вслушване в техните думи.
<P>
Смятам, че високото качество, лесната достъпност и ефикасността на общите услуги за психично здраве, за които се призовава в доклада на гжа Tzampazi, са особено важни, както и по-големите инвестиции във висококачествени научни изследвания. Трябва да бъдат осигурени повече финансови средства, по-специално за медицински изследвания на връзките между превенцията и проблемите с психичното и физическото здраве.
<SPEAKER ID="309" NAME="Siiri Oviir  " LANGUAGE="ET">
Нарушенията на психичното здраве са национален здравен проблем в много държави, тъй като оказват съществено влияние върху засегнатите хора, техните семейства и върху обществото като цяло. Нарушенията на психичното здраве често водят до нетрудоспособност и това може да доведе до значителна икономическа тежест за обществото.
<P>
Според доклада за развитието на Световната банка за 1993 г. четири от десетте най-чести причини за нетрудоспособност са нарушенията на психичното здраве и/или неврологичните заболявания. Като се има предвид, че през 1993 г. депресията е била на четвърто място сред заболяванията, водещи до нетрудоспособност, ако съществуващите в момента тенденции продължат, до 2020 г. депресията може да се превърне във втората по значимост причина за загуба на трудоспособност за цялото население и дори най-значимата при жените.
<P>
Въпреки степента и сериозността на последствията от нарушенията на психичното здраве, днес по света и в Европа все още има страни, където на проблема не се отделя достатъчно внимание. Тази ситуация често е предизвикана от преобладаващите отчасти отрицателни обществени и политически нагласи в обществото и заклеймяването на психично болните. Това от своя страна води до отделянето на недостатъчно внимание на психичното здраве, ограничено предлагане на услуги, недостиг на алтернативни методи на лечение и недостатъчна информация за възможностите за лечение.
<P>
Независимо от факта, че решаването на проблемите, свързани с психичното здраве, попада в сферата на компетентност на държавите-членки, важно е да бъдат увеличени размерът на финансовата помощ и подпомагането с научна информация, които Европейският съюз предоставя на държавите-членки, за да им помогне да развият и подобрят необходимите здравни, социални и образователни услуги и услуги по предоставяне на грижи, както и превантивните мерки.
<P>
Смятам, че насърчаването на психичното здраве и благоденствието на отделните хора трябва да се превърне в първостепенна цел във всички държави-членки на Европейския съюз, тъй като психичното здраве на отделните хора оказва най-пряко въздействие върху икономическата производителност и заетостта в държавите-членки.
<SPEAKER ID="310" NAME="Zdzisław Zbigniew Podkański  " LANGUAGE="PL">
Както знаем, психичното здраве е основна ценност за всеки човек и ние, представителите на европейските държави, не трябва да забравяме този факт. Смятам, че е добре, че днес поставяме този въпрос във форума на Европейския парламент. Психичните заболявания, многобройните случаи на самоубийства и депресия се превърнаха в заплаха за съвременното общество. Тези проблеми засягат не само хората, които живеят под постоянен стрес, но и децата, младежите и възрастните хора. Мисля, че трябва да предприемем сериозни стъпки, за да се справим с тези болести на цивилизацията. Това също е една от причините, поради които подкрепям научните изследвания и свободния достъп до резултатите от тези изследвания, както и до специалисти.
<P>
Изразявайки своята благодарност за доклада относно психичното здраве, същевременно бих желал да изразя своята заинтересованост дали е възможно, в допълнение към мерките за предоставяне на помощ на възрастните хора и действията за борба срещу заклеймяването и социалната изолация, да бъдат включени и проекти, които имат за цел да бъдат обхванати социално маргинализираните хора. Тези хора често показват антипатия към останалите, чувстват се самотни и се страхуват от неодобрението на обществото. Според мен първият проблем, върху който трябва да се фокусираме, е широка просветна програма, така че всеки човек в нужда да знае към кого да се обърне, какъв вид помощ може да получи и най-важното, че е възможно да се върне към нормалния живот.
<SPEAKER ID="311" NAME="Daciana Octavia Sârbu  " LANGUAGE="RO">
Психичното здраве и благоденствие са основно предизвикателство на века, в който живеем. По данни на Световната здравна организация до 2020 г. психичните разстройства ще представляват 15 % от всички заболявания.
<P>
Особено съм загрижена за бъдещето на юношите и децата, поради което предлагам да бъдат предприети действия за информиране на гражданите за влошаването на психичното здраве на децата, чиито родители са емигрирали, както и да бъдат въведени програми в училищата, които имат за цел да се помогне на тези млади хора да се справят с психологическите проблеми, свързани с отсъствието на техните родители.
<P>
Настоявам този въпрос да бъде разгледан заради големия брой на децата, които са изоставени от своите родители, за да работят в чужбина, ситуация, която се среща все по-често в Централна и Източна Европа. Отново за да се окаже подкрепа на тези млади хора, предлагам да бъдат предприети действия за насърчаване на създаването на съветници към всяко средно училище и за предлагане на алтернативни варианти, които са поверителни и не стигматизират тези деца, за да се отговори на техните социални и емоционални потребности.
<P>
Като се има предвид, че психичното здраве определя качеството на живот на гражданите на Европейския съюз, този въпрос трябва да бъде разглеждан също толкова сериозно, колкото и въпросите в областта на физическото здраве. Всъщност, за да се отговори на предизвикателствата, които психичните разстройства поставят, е необходим европейски план за действие.
<SPEAKER ID="312" NAME="Richard Seeber  " LANGUAGE="DE">
Когато говорим за здравето, обикновено имаме предвид физическото здравословно състояние. Въпреки това едно психично заболяване може да бъде голямо препятствие във всекидневния живот на хората, които страдат от него, и има сериозни отрицателни социални последици. Поради тази причина инициативата на Парламента за подобряване на информираността по въпросите на психичното здраве е много положителна стъпка. Трябва да бъде проведена по-широка обществена дискусия за нагласите към психичните разстройства, като освен това широката общественост трябва да получи възможност за достъп до методите за превенция на психичните заболявания.
<P>
Във връзка с това трябва да се постави специален акцент върху условията на работната среда. Тъй като работещите хора прекарват много време на своето работно място и са изложени на стрес във връзка с тяхната работа, необходимо е да се насърчи психичното здраве в тази конкретна среда. Само мотивираните, уравновесени работници могат да изпълняват отправените към тях искания.
<P>
Следователно трябва да бъде повишена информираността по този въпрос в средите на бизнеса и публичните органи. Като цяло, признавайки психичните разстройства, Парламентът показва съвременно разбиране на здравето и предлага положителна перспектива в дългосрочен план за много от страдащите хора.
