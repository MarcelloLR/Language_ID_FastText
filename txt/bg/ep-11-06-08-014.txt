<CHAPTER ID="014">
Отношенията на ЕС с Монголия (разискване)
<SPEAKER ID="717" NAME="Председател">
Следващата точка е разискването по въпроса, изискващ устен отговор, зададен от Paolo Bartolozzi, Vito Bonsignore, Mario Mauro, Gabriele Albertini, Roberta Angelilli, Aldo Patriciello, Lara Comi, Giovanni Collino, Salvatore Iacolino, Raffaele Baldassarre, Cristiana Muscardini, Barbara Matera, Erminia Mazzoni, Sergio Paolo Frances Silvestris, Carlo Fidanza, Iva Zanicchi, Alfredo Pallone, Licia Ronzulli, Antonio Cancian, Alfredo Antoniozzi, Giovanni La Via, Marco Scurria, Sergio Berlato, Amalia Sartori, Elisabetta Gardini, Potito Salatto, Alfreds Rubiks, Bart Staes, Britta Thomsen, Piotr Borys, Joachim Zeller, Niccolò Rinaldi, Bogdan Kazimierz Marcinkiewicz, Jaromír Kohlíček, Hannes Swoboda, Vilja Savisaar-Toomast, Herbert Dorfmann, Jarosław Kalinowski, Kyriacos Triantaphyllides, Béla Kovács, Inese Vaidere, Elisabeth Jeggle, Ivari Padar, Vilija Blinkevičiūtė, Rolandas Paksas, Ivars Godmanis, към Комисията, относно отношенията на ЕС с Монголия - B7-0410/2011).
<SPEAKER ID="718" NAME="Paolo Bartolozzi" LANGUAGE="IT">
Г-жо председател, г-н член на Комисията, госпожи и господа, делегацията за отношения с Централна Азия и Монголия, на която имам честта да съм председател, посети Монголия само преди три седмици по повод на осмата междупарламентарна среща на Европейския парламент и Монголия. Това беше много полезен и интересен опит. Монголия е държава, която заслужава да познаваме по-добре, а в Парламента няма много възможности, чрез които да й отдадем вниманието, което тя със сигурност следва да получи.
<P>
Това е държава, която се отличава с многопартийна парламентарна система, разделение на властта, сравнително свободно изразяване на обществено мнение и равнище на защита на правата на човека, което се отличава в сравнение с положението в много други държави в региона. Това също е държава с проблеми по отношение на развитието, която се бори с трудности в областта на околната среда и продължаващото опустиняване. Освен това неотдавна беше засегната от изключително неблагоприятни метеорологични условия. Същевременно тя е много богата на природни ресурси - мед, злато, уран и редкоземни елементи - които биха могли да привлекат значителен приток на капитал в недалечното бъдеще.
<P>
Поради всички посочени причини считам, че е важно да изпратим сигнал за подкрепа на Монголия в този решителен етап от нейното развитие и да стимулираме укрепването на демокрацията и принципите на правовата държава, както и на парламентарния контрол, така че финансовите ресурси, които се предоставят на Монголия, да се използват в бъдеще в полза на хората.
<P>
Трябва да насърчаваме Монголия в желанието й да развива по-близки отношения с Европейския съюз и да я призовем да приеме нашите стандарти и разпоредби в областта на промишлеността. Трябва да й помогнем в прехода й към пазарна икономика и по-активни икономически и търговски отношения, за които способстват условията на правна сигурност и развитието на принципите на правовата държава. Споразумението за партньорство и сътрудничество, което Европейският съюз и Монголия сключват, ще играе решаваща роля в това отношение.
<P>
Поради всички посочени причини 45 други колеги и аз внесохме този въпрос, изискващ устен отговор. С въпроса искаме от Комисията да представи допълнителни подробности за основните характеристики на споразумението и предстоящия план-график за неговото ратифициране. Искам да подчертая, че споразумението вече е парафирано, но понастоящем неговото подписване е в застой, очевидно поради съмнения, изразени от някои държави-членки по отношение на правното основание, използвано за някои от клаузите.
<P>
Освен това искаме да попитаме Комисията за възможността за откриване на Делегация на Европейския съюз в Улан Батор в близко бъдеще. Подобна инициатива всъщност би могла да допринесе значително за по-нататъшно задълбочаване на политическото и икономическото ни сътрудничество с тази държава.
<SPEAKER ID="719" NAME="Щефан Фюле" LANGUAGE="EN">
Г-жо председател, за мен е удоволствие да се обърна към Парламента във връзка с отношенията между Европейския съюз и Монголия.
<P>
Съвсем своевременно обсъждаме Монголия. Като деветнадесетата по големина държава в света Монголия заема стратегически кръстопът между бързо разрастващите се пазари на Китай и на Русия. Това е млада и жизнена нация с дълга, горда традиция и история. Монголия постига добър напредък по избрания от нея път към демокрацията. Искам да поздравя Монголия за мирните избори, активното гражданско общество и свободните медии. Това действително са основни фактори в развитието на Монголия към политически плурализъм.
<P>
Европейският съюз приветства специално мораториума върху смъртното наказание, обявен от президента на Монголия, който беше посрещнат с вътрешно неодобрение от страна на някои среди.
<P>
Както поиска Монголия, Европейският съюз е готов да сподели опита си, особено по отношение на възприемането и развитието на европейските принципи, норми и стандарти. Поради това със задоволство потвърждавам включването на Монголия като пилотна държава във връзка с подкрепата на Европейския съюз за демокрация. Това означава, че ще й предоставим повече финансова и техническа помощ.
<P>
Освен това искам да използвам възможността да поздравя Монголия за чествания тази година стогодишен юбилей на демократичното движение в Монголия и за нейното председателство на Общността на демократичните държави.
<P>
Сега ми позволете да засегна перспективите за икономическото развитие на Монголия. Монголия е на икономически кръстопът, извършвайки преход от общество, което в голяма степен води селски и номадски живот, към икономика, разчитаща на минерални ресурси. Огромните минерални залежи буквално са "златна възможност" Монголия да постигне по-голям просперитет и благоденствие за народа си. Надяваме се, че тези неизползвани минерални ресурси ще се окажат по-скоро благословия, отколкото проклятие, както се случи с някои държави.
<P>
В областта на международните отношения оценяваме участието на монголски войски в мироопазващите мисии на Организацията на обединените нации по света. Монголски войски служат в Сиера Леоне, Демократична република Конго, Судан, Западна Сахара и Чад. Искам да подчертая, че усилията на Монголия в помощ на стабилизирането на Афганистан се оценяват високо.
<P>
По отношение на поддържането на отношенията на Монголия с Европейския съюз, съм изключително удовлетворен, че Споразумението за партньорство и сътрудничество, което заменя Споразумението за търговия и сътрудничество от 1993 г., беше договорено в рамките на една година и парафирано на 20 декември 2010 г. в Улан Батор. Това споразумение открива стратегически етап в нашите отношения.
<P>
Върховният представител и заместник-председател баронеса Аштън приветства Споразумението за партньорство и сътрудничество като още една "стъпка към по-широката политическа и икономическа ангажираност" на Европейския съюз и неговите държави-членки към Монголия.
<P>
Чрез Споразумението за партньорство и сътрудничество ще работим заедно като равностойни партньори в сътрудничество по широк кръг от области: от политически въпроси като борбата с тероризма и насърчаването на правата на човека, до търговията и инвестициите в ключови области като суровините.
<P>
След като текстът бъде одобрен от държавите-членки, се надяваме да посрещнем министър-председателя на Монголия в Брюксел за подписване на споразумението с баронеса Аштън.
<P>
Предвид по-нататъшното задълбочаване на нашето политическо и икономическо сътрудничество и влизането в сила на Договора от Лисабон, откриването на Делегация на Европейския съюз в Улан Батор е възможност. Понастоящем Службата за външна дейност прави преглед на представителствата на Европейския съюз по света. Надявам се, че ще бъде възможно да се преодолеят финансовите и кадровите ограничения, за да може да се открие напълно функционираща Делегация на Европейския съюз в Улан Батор.
<P>
Благодаря много за вниманието и очаквам да чуя вашите изказвания и коментари.
<SPEAKER ID="720" NAME="Miroslav Mikolášik" LANGUAGE="SK">
Г-жо председател, отношенията между ЕС и Монголия се развиха положително през последните две десетилетия, особено във връзка с постепенната демократизация и модернизация на Монголия.
<P>
По-тясното сътрудничество с ЕС обаче зависи от изграждането на доверие в дългосрочната стабилност на политическия режим в Монголия чрез разширяване на гаранциите за правата на човека и принципите на правовата държава, което, разбира се, означа правилно функциониране на съдебната система и справяне с корупцията в публичния сектор.
<P>
Преходът към истинска пазарна икономика трябва да бъде съпътстван и от дългосрочно преструктуриране, от реформи в областта на търговското и на инвестиционното право, както и от по-голямо участие на частния сектор в икономиката. Считам за положително развитие факта, че държавата прие закон относно защитата на конкуренцията с цел да се предотвратят злоупотреби с доминиращата позиция на частни или държавни предприятия или създаването на картелни споразумения за сметка на други предприятия и потребителите. Изразявам твърдо убеждение, че реформите ще спомогнат за привличането на частни инвеститори и впоследствие ще стимулират просперитета на населението на Монголия, което продължава да страда от бедност в селските райони поради зависимостта си от селското стопанство.
<P>
В заключение, искам да отбележа, госпожи и господа, че подкрепям силно - като г-н Фюле вече посочи това, според мен с много положителен тон - създаването на постоянна Делегация на ЕС в Монголия, тъй като вярвам в потенциала за развитието на политически и търговски отношения, като се има предвид важния факт, че съществуват огромни залежи на суровини в страната, която е разположена стратегически между Китай и Русия. Поради това считам, че политическите и търговските отношения между ЕС и неговите държави-членки с Монголия следва да продължат да се развиват още.
<SPEAKER ID="721" NAME="Kristiina Ojuland" LANGUAGE="EN">
Г-жо председател, г-н член на Комисията, Монголия е богата на минерални ресурси като мед, въглища, волфрам, калай и злато. Това я превръща в изключително привлекателен икономически партньор.
<P>
Но докато преследваме нашите икономически интереси, следва да използваме и възможността да изискаме изпълнението на определени условия с цел да насърчим Монголия да започне твърде необходимите реформи. В Монголия съществуват сериозни проблеми, като ширеща се корупция, липса на добро управление и недостатъчно международно сътрудничество.
<P>
Освен това съществуват и някои неотложни проблеми с управлението на нейните природни ресурси. Понастоящем минералните залежи на Монголия се експлоатират активно от много чуждестранни дружества, заедно с участието на монголското правителство. Това доведе до положение, в което хората в Монголия не извличат ползи от ресурсите на страната. Те са принудени да работят при много лоши условия, като някои работници например извличат злато с помощта на живак. Живачните изпарения причиняват необратима вреда на здравето на тези работници. Но това не е всичко. Много деца в Монголия се раждат с малформации и нелечими заболявания в резултат на вредните условия на труд.
<P>
Монголската икономика също е изправена през предизвикателства както поради митата за износ и забраните за внос, които Русия и Китай налагат, така и поради технически недостатъци.
<P>
Селскостопанските животни представляват около 80 % от селскостопанската продукция на Монголия, но месото не може да се изнася поради недостатъчните условия за контрол на качеството.
<P>
Ако сме ангажирани с постигането на Споразумение за партньорство и сътрудничество, следва да помогнем на Монголия да преодолее проблемите, пред които е изправена страната, с цел да се развият устойчиви връзки в социално, икономическо и екологично отношение.
<SPEAKER ID="722" NAME="Béla Kovács" AFFILIATION="NI">
(HU) Г-жо председател, аз също бях член на делегацията за Улан Батор преди три седмици, която проведе осмата си среща там, при което имах възможността да видя лично, че политическата структура и обществото в Монголия действително стават по-демократични. Постигнат е значителен напредък по отношение на правата на човека, присъствахме на срещи с граждански организации, които потвърдиха, че вече са признати от монголското правителство, а свободата на медиите вече се признава, което непременно трябва да се приветства. Подписването на Споразумението за партньорство и сътрудничество е от изключително значение, тъй като в рамката си то може да позволи въвеждането на европейски стандарти в Монголия. Освен това преустройването на представителството на ЕС, което сега функционира като техническа служба, е абсолютно необходимо за подобряването на отношенията между двете държави.
<SPEAKER ID="723" NAME="Joachim Zeller" AFFILIATION="PPE">
(DE) Г-жо председател, г-н член на Комисията, госпожи и господа, много съм благодарен на г-н Bartolozzi, че превърна Монголия в тема на разискване в Европейския парламент, като пое инициативата за този въпрос. Въпреки че в Парламента са разглеждани различни аспекти на държавите от бившия Съветски блок в Централна Азия, Монголия и нейното положение са получавали много малко внимание.
<P>
Съвсем неочаквано, като държава от бившия комунистически блок, Монголия се възползва от своята независимост на много ранен етап и пое пътя на демократизацията на своето общество. Монголия изготви демократична конституция още през 1992 г. и оттогава няколко пъти са се провеждали избори, които според наблюдателите като цяло са протекли демократично и изрядно - което в никакъв случай не може да се приема за даденост в държавите от този регион.
<P>
От няколко години Монголия полага усилия да се бори с корупцията чрез законодателство, а пред 2010 г. прие меморандум относно смъртното наказание, нещо, което дори много по-демократични държави не са успели да направят все още. Въпреки това трите милиона души, които живеят в тази обширна страна с тежки климатични условия, понасят последиците от процеса на преход, който все още протича. Населението на страната - досега все още предимно номадско в начина си на живот - се премества масово в малкото на брой градове, които нямат инфраструктурата, за да се справят с това.
<P>
Минералните ресурси на страната не се експлоатират по благоприятен за околната среда начин. Енергийните проблеми правят гражданския и икономическия живот по-труден. Притисната между големите си съседи Русия и Китай, заплахата е, че Монголия ще стане още по-зависима от тези държави в сравнение с преди. Усилията и успехите на Монголия - като тук възприемам чашата за наполовина пълна, а не наполовина празна - в демократизирането на нейното общество следва да бъдат признати, тъй като са пример за останалата част от региона и показват какво може да бъде постигнато въпреки трудното минало.
<P>
Монголия трябва да продължи да получава нашата подкрепа не само в контекста на програмите за помощ, но и с прякото присъствие на Европейския съюз в монголската столица чрез отделна делегация като знак, че Европа не е безразлична към съдбата на Монголия; европейските интереси не следва да продължат да се поддържат от делегация в Пекин. Изразявам силно съжаление от факта, че Конференцията на председателите не беше подготвена да подчертае това по-силно чрез одобряване на парламентарна резолюция.
<SPEAKER ID="724" NAME="Niccolò Rinaldi" AFFILIATION="ALDE">
(IT) Г-жо председател, освен откриването на делегация в Улан Батор - нещо, което не можем да отлагаме повече не само поради факта, че поддържането на отношения от Пекин е много лошо по символични причини - и освен дългоочакваното споразумение за партньорство всички сме запознати с минералното богатство на страната и със слабостите по отношение на социалната справедливост, въпреки че Монголия, по свой собствен начин, разви форма на демократично сближаване.
<P>
Искам да попитам специално Комисията къде следва да бъде поставена Монголия от геостратегическа гледна точка: тя не е държава, обхваната от стратегията за Централна Азия. Считам обаче, че някои от мерките в стратегията биха могли да бъдат разширени по отношение на Монголия с оглед на нейната културна история, която е сходна с тази на другите държави. Освен това понастоящем държавата има статут на наблюдател в Организацията за сигурност и сътрудничество в Европа и Европейският съюз проучва възможността да й помогне да стане пълноправен член предвид древните културни връзки, които съществуват между Европа и Монголия.
<SPEAKER ID="725" NAME="Elena Băsescu" AFFILIATION="PPE">
(RO) Г-жо председател, преди всичко аз също искам да поздравя моя колега, г-н Bartolozzi, за тази инициатива. Отношенията между ЕС и Монголия трябва да бъдат разгледани с цел да се ратифицира Споразумението за партньорство и сътрудничество. Този документ ще укрепи отношенията между двете страни и ще насърчи икономическите реформи.
<P>
Монголия предлага значителен потенциал от гледна точка на енергийни ресурси и търговия. Досега отношенията с ЕС се основаваха единствено на разпоредбите на търговското споразумение от 1993 г. Поради това стойностите на търговските обеми бяха доста ниски. По отношение на културата, имаше проблеми с организирането на обмен на студенти. Разширяването на програми като "Еразъм" и за този регион също ще подобри тази област на сътрудничество. Считам, че трябва да се създаде делегация на ЕС за по-добро координиране на всички тези дейности. Това ще позволи пряк контакт с органите, така че да се гарантира ефективно изпълнение на Споразумението за партньорство и сътрудничество.
<SPEAKER ID="726" NAME="Andreas Mölzer" AFFILIATION="NI">
(DE) Г-жо председател, г-н член на Комисията, известно е, че Вътрешна Монголия е богата на въглища и природен газ. Въпреки че в китайското законодателство се посочва, че правата на експлоатация на земята принадлежат на местното монголско население, действителността изглежда по-различна. Имаше критики, че китайските предприятия потребяват огромни количества повърхностни води при водоемкия въгледобив, което води до опустиняване на степите. Освен това имаше критики, че състоянието на пасищата се влошава в резултат на транспортирането на въглища.
<P>
Настоящите протести на монголците представляват искра в друг тлеещ отдавна етнически конфликт в Китай след тибетското въстание през 2008 г. и това на мюсюлманите уйгури през 2009 г. С оглед на непрекъснатия недостиг на вода в Китай и огромната му нужда от суровини, може да се очаква, че монголският конфликт ще се разраства още. Партньорството с Монголия, което съществува от няколко години, означава, че сега Европейският съюз също е засегнат и трябва непременно да увеличи усилията си по отношение на правата на човека и правата на малцинствата.
<SPEAKER ID="727" NAME="Щефан Фюле" LANGUAGE="EN">
Г-жо председател, искам да благодаря на уважаемите колеги за ценното участие в разискването относно Монголия. Това беше кратко, но много интересно обсъждане на двустранните отношения с този все по-важен за Европейския съюз партньор.
<P>
Отговаряйки на един или два въпроса, зададени по време на разискването, позволете ми да отбележа, че Споразумението за партньорство и сътрудничество обхваща сътрудничеството по четири основни въпроса: първо, основни норми и стандарти, второ, устойчиво развитие, включително околна среда и социално развитие, трето, търговия и инвестиции, с особено внимание по отношение на суровините, и на последно място, правосъдие и свобода, включително въпроса за миграцията.
<P>
По отношение на графика, приетият текст беше представен на държавите-членки на Европейския съюз, които трябва да одобрят неговото подписване. Понастоящем Комисията за контрол върху европейското законодателство към Камарата на общините в Обединеното кралство разглежда присъединяването на Обединеното кралство по въпросите на правосъдието и вътрешните работи, засегнати с няколко споразумения за партньорство и сътрудничество.
<P>
Не искам да говоря от името на Камарата на общините, но се очаква процедурата да отнеме между шест и осем седмици. Следователно евентуалното подписване може да стане през септември на следващия Съвместен комитет ЕС-Монголия.
<P>
Въпреки че са разделени от големи разстояния и имат опит с различни политически системи, Европейският съюз и Монголия споделят традициите на толерантността, откритостта и равенството. С влизането в сила на Споразумението за партньорство и сътрудничество Европейският съюз ще бъде така нареченият "трети съсед" на Монголия не само на думи, но и на дела.
<P>
Преди да завърша, ми позволете да се върна към друг конкретен въпрос, който пренебрегнах - извинете ме за този пропуск. Утре във Виена ще има специална среща в рамките на Постоянния съвет на ОССЕ. Министърът на външните работи и търговията на Монголия ще се обърне към държавите-членки. Пред мен е проект на изявлението на ЕС. Днес мога да кажа само, че ще приветстваме намерението на Монголия да активизира отношенията с Организацията за сигурност и сътрудничество в Европа. Утре ще решим дали да предоставим повече подробности.
<P>
Чрез изпълнението на своите ангажименти - позволете ми да подчертая това - Монголия има силен потенциал да бъде добър пример в своя регион.
<SPEAKER ID="728" NAME="Председател">
Разискването приключи.
