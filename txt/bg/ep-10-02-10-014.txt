<CHAPTER ID="014">
Телесните скенери - Функциониране на разузнавателните служби в контекста на стратегиите за борба срещу тероризма (разискване) 
<SPEAKER ID="510" NAME="Председател">
Следващата точка е общото разискване относно борбата с тероризма и изявленията на Съвета и Комисията относно телесните скенери и функционирането на разузнавателните служби в контекста на стратегиите за борба срещу тероризма.
<SPEAKER ID="511" NAME="Алфредо Перес Рубалкаба" LANGUAGE="ES">
Г-н председател, госпожи и господа, бих искал да започна разискването, като благодаря на Парламента за възможността да обсъдим спокойно политиката за борба с тероризма, и в частност някои нейни конкретни аспекти. Приветствам и избрания момент за това разискване, след изтичането на разумен период от време след разтърсилата целия свят предотвратена атака в Детройт през декември миналата година.
<P>
Разбира се, когато се случи нещо такова, когато трябва да се посрещне заплаха като тероризма, считам, че трябва да се предприемат ответни действия, но в много по-голяма степен съм за това да се работи спокойно и последователно, бавно, но сигурно, както казваме в моята страна. Искам да подчертая тук, в Парламента, че заплахата от тероризма все още е толкова реална, колкото беше преди във всички държави от ЕС.
<P>
Знаем, че терористите ни наблюдават, знаем, че те са изобретателни и се опитват да променят методите си, за да се изплъзнат от нашите антитерористични стратегии. Затова и нашата стратегия трябва да бъде изобретателна и разнообразна; тя се нуждае от подобрение и, най-важното, трябва да се учим от грешките си, защото със сигурност правим грешки.
<P>
С оглед на това, на всички ни е известно, че ако не беше предотвратената атака в Детройт през декември, вероятно сега нямаше да обсъждаме този въпрос в Парламента. С други думи, настоящото разискване е резултат на необходимостта от предпазливост и най-вече на изводите, които всички си направихме при анализа на постигнатия в Детройт успех.
<P>
В центъра на днешното разискване е и необходимостта да се анализира какви грешки направихме, когато реагирахме на предполагаемата атака, и какви мерки предприемат различните държави, за да не повторят същите грешки. Следователно говорим за анализиране на данни, за антитерористични служби; говорим за обмен на данни, както и за телесни скенери. Говорим за грешки, допуснати при една атака, която за щастие беше неуспешна.
<P>
Имайки предвид, че това е темата на нашето разискване, бих искал да изброя някои от най-очевидните изводи, които според мен могат да бъдат направени след неуспешната атака срещу Детройт. Тези изводи са пет.
<P>
Първо, случаят в Детройт извежда на преден план факта, че гражданското въздухоплаване продължава да бъде приоритетна цел на терористите.
<P>
Второ, случаят в Детройт извежда на преден план важността на данните, както и тяхното интегриране и анализиране.
<P>
Трето, случаят в Детройт извежда на преден план факта, че свързаните с Ал Кайда групировки са в състояние да осъществят атаки извън това, което наричаме тяхна територия. Това важи за Ал Кайда на Арабския полуостров (терористичната организация, за която се подозира, че стои зад неуспешната атака в Детройт) или Ал Кайда в ислямския Магреб, която представлява заплаха за всички нас.
<P>
Четвъртият извод, който направих, е, че събитията в Детройт трябва да ни напомнят колко важно е да се работи за обръщане на процеса на радикализиране. Според мен личността на заподозрените в тероризъм лица е много важен фактор в това отношение.
<P>
И последно, случаят в Детройт ни призова да обърнем особено внимание на държавите в упадък или на държавите, които са застрашени от упадък заради специфични обстоятелства.
<P>
Първият и вторият извод се отнасят до продължаващата заплаха за гражданското въздухоплаване и необходимостта от интегриране на всички налични данни; те ни водят директно до днешното разискване, до обсъжданията относно данните и тяхната употреба, както и относно телесните скенери.
<P>
Следва да припомня, че това не е ново разискване и че не за първи път обсъждаме този въпрос в Парламента. Координаторът за борба срещу тероризма, г-н дьо Кершов, говори за управлението на информацията и защитата на личните данни в своя интересен и блестящ доклад по време на разискването по тази тема в Парламента на 26 ноември. Данните и техният анализ са ключов елемент в борбата за предотвратяване и справяне с тероризма, която е предмет на разискването днес следобед.
<P>
Трябва да идентифицираме терористите; трябва да знаем къде планират да извършат нападение, кой ги снабдява с оръжие; трябва да знаем каква материална инфраструктура ги подпомага; трябва да познаваме комуникационните им системи; можем да разберем това с помощта на бази данни и специализирани източници. Необходим ни е обмен на данни, за да получаваме цялата налична информация, който трябва да управляваме по надлежния начин.
<P>
Бързам да добавя, че някои от атаките, които понесохме в миналото, можеха да бъдат избегнати, ако на органите, отговарящи за антитерористичните мерки, беше предоставена навременна информация; с други думи ако с информацията се боравеше по интегриран и - простете за израза - интелигентен начин, което не винаги се случва. С това стигаме до разискването за управлението на информацията.
<P>
Разполагаме с рамката на ЕС, чрез която можем да обменяме информация по подходящ начин. Нашата наскоро приета стратегия беше част от заключенията на Съвета от ноември миналата година. Целта й е да предостави на силите за сигурност и разузнавателните служби необходимите данни с оглед подобряване на полезността и ефективността на антитерористичната стратегия. Само и единствено необходимите данни, тъй като понякога предоставянето на масиви от данни може да има негативно отражение върху стойността и ефективността на стратегията.
<P>
Както се посочва в тази стратегия, решенията относно обмена на данни трябва да бъдат съгласувани, професионални, ефективни, жизнеспособни и надеждни, както и разбираеми за всички граждани и всички професионалисти, които работят с нея. Според нейните насоки стратегията трябва да взима под внимание становищата и опасенията, които сме изразили в Парламента; необходимостта от борба срещу тероризма, както и въпросите за правата на човека, правото на неприкосновеност на личния живот и защитата на личните данни.
<P>
Както казах в началото на разискването, друг извод, който може да бъде направен от предполагаемата атака срещу Детройт, е, че търговските самолети продължават да бъдат основна мишена на терористите. Очевидно предполагаемият терорист е успял да се качи на борда на самолета с достатъчно количество експлозив, който да взриви във въздуха, успявайки да избегне всички наши системи за наблюдение и летищни системи и механизми за сигурност. С други думи, очевидно трябва да преразгледаме тези механизми за сигурност, защото те явно са недостатъчни за предотвратяване на нападения, като предполагаемата атака срещу Детройт, която за щастие не се осъществи.
<P>
В обобщение, трябва да продължим да подобряваме службите си за сигурност, за да се опитаме да предотвратим допускането на терористи или заподозрени в тероризъм лица на борда на търговски самолети. Трябва да предотвратим възможността лица, носещи оръжие, експлозиви или химически прекурсори за експлозиви, да могат да се качват на борда на самолет. В случай че тези две мерки за сигурност се окажат недостатъчни, трябва да вземем допълнителни мерки, за да защитим нашите самолети и да предотвратим инциденти по време на полет.
<P>
Точно това е рамката на настоящото разискване по въпроса за телесните скенери, който е съществен за Парламента и Съвета.
<P>
Както уважаемите членове на Парламента знаят, по въпросите на въздушната безопасност Комисията разполага със съответната компетентност да определя цели и да изготвя разпоредби. Тези въпроси се обсъждат на срещи на министрите на транспорта на официално и на неофициално равнище. Бих искал обаче да спомена, че въпросът за въздушната безопасност беше предмет на разискване на неформалната среща на министрите, която се състоя преди няколко седмици в Толедо.
<P>
На тази среща постигнахме съгласие по различни въпроси: първо, че е правилно и целесъобразно ЕС да приеме обща позиция относно телесните скенери и като цяло относно всички механизми за защита на нашите летища; не е логично някои летища да са по-малко защитени от други, защото реално това означава, че всички сме по-малко защитени. С оглед на това бихме се радвали Европейският съюз да постигне споразумение и да приеме обща позиция в това разискване.
<P>
Второ, по един по-труден и деликатен въпрос, във връзка с който трябва да се вземат предвид различни аспекти: най-напред безусловно, да се разбере доколко този вид телесни скенери са ефективни за предотвратяване на възможността терористи, носещи експлозиви или химически прекурсори за експлозиви, да се качат на борда на самолет. На второ място, трябва да разберем и проучим дали тези скенери не нарушават правото на неприкосновеност на личния живот на хората - въпрос, който е от първостепенна важност за Съвета, Комисията и Парламента. Третият въпрос, по който постигнахме съгласие, е да се разбере дали са възможни рискове за здравето на хората, които преминават през този уред, преди да се качат на борда на търговски самолети.
<P>
Във връзка с тези три въпроса: Комисията работи по три проучвания относно ефективността на телесните скенери, последиците за здравето и съвместимостта им с правата на човека и основните свободи. Тези проучвания ще бъдат предоставени на Съвета и Парламента в близко бъдеще.
<P>
По тази причина на неформалната среща на министрите в Толедо беше договорено тази информация да се проучи и предостави, за да можем да проведем детайлно разискване и, надявам се, да стигнем до единодушна позиция по този въпрос, което би било желателно.
<P>
След като стигнем до тази обща позиция, ще вземем изцяло под внимание резолюцията, която Парламентът прие на 23 октомври 2008 г., след разискване относно телесните скенери. По време на разискването обсъдихме необходимостта да се направи оценка на последиците от гледна точка на правата на човека, рисковете за здравето и икономическите последици, както и необходимостта от консултация с Европейския надзорен орган за защита на данните. Тези съображения трябва да бъдат взети предвид при следващото ни разискване.
<P>
Бих искал отново да изкажа благодарността си на Парламента за възможността да обсъдим тези въпроси, както и за проявената гъвкавост по отношение на избрания момент за провеждане на разискването.
<SPEAKER ID="512" NAME="Сийм Калас" LANGUAGE="EN">
Г-н председател, тук сме да представим съвместно виждане по някои аспекти на борбата срещу тероризма. Моят приоритет като член на Комисията, отговарящ за транспорта, определено е безопасността и сигурността на пътниците. Това е основен приоритет на нашата обща транспортна политика и той винаги е от изключително значение.
<P>
Опитът за терористично нападение срещу полет 253 на "Нортуест еърлайнс" до Детройт на 25 декември отново потвърди реалната заплаха за гражданското въздухоплаване. Бих искал да подчертая, че съществуващите норми на ЕС за сигурност на въздухоплаването бяха коректно приложени на летище "Схипхол" в Амстердам на 25 декември.
<P>
Инцидентът показа преди всичко пропуските в разузнаването, неуспешното свързване на фактите. Въздухоплаването продължава да бъде мишена за терористите. Не можем да пренебрегнем този факт. Затова сигурността на въздухоплаването трябва да се гарантира с всички подходящи средства, при пълно спазване на основните права.
<P>
Пътниците, медиите и заинтересованите страни във въздухоплаването напълно основателно ни питат дали съществуващите мерки за сигурност са достатъчно добри или е необходимо да предприемем допълнителни действия. С оглед на това днес навсякъде се обсъждат новите технологии за проверка, известни като "телесни скенери".
<P>
По въпроса за използването на телесни скенери на летищата, експертите по авиационна сигурност са на мнение, че тези уреди имат по-добра способност за засичане от сегашното оборудване за проверка. Някои считат, че те са значително по-ефективни. Други смятат, че това не е чак такъв напредък, но понастоящем все още не е напълно ясно доколко голяма е добавената стойност на тези уреди за сигурността на летищата и какви са последиците за здравето и неприкосновеността на личния живот.
<P>
Както Парламентът отбеляза през 2008 г., използването на технология за получаване на изображение на тялото повдига редица въпроси, особено по отношение на неприкосновеността на личния живот, защитата на данните и здравето. Възнамерявам да представя пред вас през април доклад относно технологията за получаване на изображение и използването й на летищата в ЕС. Докладът ще разгледа въпросите, повдигнати в резолюцията на Европейския парламент от 2008 г.
<P>
Трябва да се отнесем сериозно към тези въпроси. Трябва също да преценим дали е по-добре да се потърси решение на тези проблеми на национално или на европейско равнище. За мен би било по-добре да се изготви рамка на равнище ЕС. Казвам това въз основа на нашия опит с общия подход след 11 септември и с оглед на ефективността на единния пазар за въздухоплаване. Една рамка на равнище ЕС гарантира еднакви норми по отношение както на сигурността, така и на спазването на правата на личността.
<P>
И накрая, бих искал да подчертая, че сигурността на летищата е много по-обширен въпрос от въвеждането на нова технология за проверка. За да се преборим с тероризма, определил гражданското въздухоплаване за своя мишена, се нуждаем от широк спектър от комбинирани и координирани мерки - разузнаване, профилиране, различни методи за издирване и международно сътрудничество. Както министърът току-що каза, терористите се развиват. Ние също трябва да се развиваме, а телесните скенери са само един елемент от този широк спектър.
<P>
Очаквам вашите мнения и ви благодаря за вниманието.
<SPEAKER ID="513" NAME="Сесилия Малмстрьом" LANGUAGE="EN">
Г-н председател, това е новият двустранен подход на Комисията. Както показа предишното разискване, сега разполагаме с Договора от Лисабон, работата на равнище ЕС сега навлиза в нов етап. За мен е изключителна радост и чест, че ще работя заедно с вас в борбата срещу тероризма и по въпросите, свързани със сигурността. Това, разбира се, ще става при пълно спазване на принципа, че държавата-членка е тази, която носи крайната отговорност за цялата оперативна и разузнавателна дейност в тази област.
<P>
Бих искала да ви припомня - някои от вас бяха тук на моето изслушване преди няколко седмици - че обещах да направя оценка на всички политики за борба с тероризма. Като първа стъпка, поисках от моите служби да изготвят преглед и оценка на всичко постигнато до момента. Това ще бъде основата, на която ще реша как да процедирам занапред. Трябва да оценим и да разберем напълно с какво разполагаме, съответните последици, какво евентуално липсва и какво се припокрива, за да можем да предложим нови и по-добре обмислени мерки. Очаквам с нетърпение да представя тази оценка и да я обсъдя с вас.
<P>
Тази "инвентаризация" обаче не означава, че не съзнавам напълно факта, че заплахата от тероризма не е намаляла. Както казаха моят колега г-н Калас и председателството на Съвета, знаем, че тероризмът все още е една от най-големите заплахи за нашите ценности и демокрации. Случаят с Денвър неотдавна показа това.
<P>
Разполагаме със статистически данни от Европол, които сочат, че през 2008 г. държавите-членки на ЕС са докладвали общо 515 неуспешни или успешно извършени терористични атаки в Европа; 359 лица са били изправени пред съда по обвинение в тероризъм от общо 187 съдебни производства; 50% от тях са били свързани с Ал Кайда или ислямисткия тероризъм, а 39% - със сепаратисткия тероризъм, като например ЕТА в Испания. Знаем също, че през 2008 г. се случиха трагичните събития и ужасното бомбено нападение в Мумбай, което също беше насочено срещу европейски граждани, сред които и членове на Парламента. Тези събития и цифрите от Европол говорят ясно: тероризмът все още съществува и е важно да не сваляме гарда и да гарантираме, че държим в готовност всички инструменти в борбата срещу тероризма, като в същото време, разбира се, напълно спазваме основните права.
<P>
Кои са инструментите, с които разполагаме днес - това е антитерористичната стратегия на ЕС, разработена след атаките в Мадрид и Лондон. Тази стратегия подчертава решимостта на ЕС да се бори с тероризма в световен план, като в същото време спазва правата на човека и прави Европа по-сигурна, позволявайки на нейните граждани да живеят в пространство на свобода, сигурност и правосъдие. Този ангажимент несъмнено все още е в сила.
<P>
Не може да има свобода без сигурност и сигурност без свобода. Затова спазването на основните права в борбата срещу тероризма е не само изискване на всяко демократично общество, но и необходимост, за да се гарантира, че нашите политики продължават да бъдат надеждни, законосъобразни и устойчиви. Затова Комисията ще предложи само мерки, които ще продължат да бъдат предмет на законов надзор от страна на ЕС, особено по отношение на основните права и стриктната оценка на въздействието, включително въздействието върху личните данни и личността.
<P>
Както знаем, тероризмът е световно явление и затова ще останем ангажирани със сътрудничеството с нашите съюзници и партньори, и с международните организации от цял свят.
<P>
Относно вътрешното измерение на противодействието и предотвратяването на тероризма, в нашата антитерористична стратегия се съдържат някои ключови цели за това, как Съюзът може да допринесе за борбата срещу тероризма. Напълно съм съгласна с тези цели, особено с необходимостта да се спре силната радикализация, да се защити нашата ключова инфраструктура, да се окаже подкрепа на жертвите, да се подобри обменът на информация между националните органи и да се поддържа сътрудничество с всички съответни заинтересовани страни. Трябва да реагираме на неконвенционалните заплахи и да подобрим засичането на заплахи. Трябва да лишим терористите от финансови ресурси и да инвестираме повече в изследвания и технологично развитие.
<P>
Този ход на развитие на посочените политики без съмнение се подкрепя силно от Европейската комисия в сътрудничество с държавите-членки. През последната година Комисията допринесе значително за сближаването на законовите рамки на държавите-членки в тази област на действие. Разполагаме, например, с европейска заповед за задържане, която способства за постигането на общоевропейско разбирателство по терористичните престъпления и опростява процедурите за екстрадиция между държавите-членки на ЕС. Предприехме и важни действия за борба със злоупотребите за целите на тероризма в интернет, справяне с условията, които водят до радикализиране на тероризма, стартиране на европейска програма за защита на ключовата инфраструктура и ограничаване на достъпа на терористи до средствата, необходими за извършване на терористични актове - финансиране и експлозиви.
<P>
Планът на действие на ЕС за увеличаване на безопасността на експлозивите предвижда важни мерки за възпрепятстване за терористите, които искат да използват експлозиви за нападение. Ще предложа законодателна рамка за противодействие на опасностите, свързани с прекурсори, които могат да бъдат използвани за изработване на самоделни взривни устройства. Това ще стане тази година.
<P>
Разполагаме също и с план за действие относно химическата, биологичната, радиологичната и ядрената (ХБРЯ) сигурност, предложен от Комисията през юни миналата година и одобрен от Съвета. Планът за действие се състои от 130 мерки. Комисията предвиди до 100 млн. евро, които могат да бъдат отпуснати от съществуващите финансови програми с цел да се улесни прилагането на плана.
<P>
Твърдо съм решена да работя за това, през следващите години Комисията да продължи да развива ролята си на координатор и катализатор на сътрудничеството, експертните мрежи, обмена на най-добри практики, концентрирането на ресурси, подобряването на изследванията и разработването на общ подход към транснационалните предизвикателства. Ще трябва също да преразгледаме начина, по който използваме финансовите си ресурси. Това може да стане чрез създаване на фонд за вътрешна сигурност, какъвто е предвиден в Програмата от Стокхолм.
<P>
В по-мащабен план международният обмен на информация относно събирането и съхранението на данни, които засягат хиляди граждани, трябва да предвиди - и това пролича много ясно при последното разискване, което проведохме - много високи стандарти за защита на данните, за да се предотвратят злоупотребите и неправилното боравене с тях. Трябва също да се уверим, както каза членът на Комисията г-н Калас, че свързваме фактите правилно. Заедно с моята колега Вивиан Рединг ще внеса в близко бъдеще комбинирана схема за защита на данните, която ще обхваща и полицейското и съдебното сътрудничество.
<P>
Всичко това ще бъде взето предвид в оценката и ще бъде под шапката на стратегията за вътрешна сигурност, която скоро ще ви предложим.
<P>
И накрая, бих искала да приключа с думите, че в дългосрочен план можем да успеем в борбата срещу тероризма, само ако останем свързани с нашите ценности и продължим да спазваме основните права. Не трябва да позволяваме нашите политики да бъдат възприемани като неясни или прилагащи двойни стандарти. Можем да защитим нашите високи морални устои и да предотвратим отчуждаването от нашето обществено устройство и начин на живот, само ако останем верни на ценностите на демокрацията и правовия ред.
<SPEAKER ID="514" NAME="Председател">
Предложихте ни вдъхваща много надежди гледна точка. Може би един ден Вие, г-н Калас и г-жа Рединг ще представлявате Комисията по едно и също време.
<SPEAKER ID="515" NAME="Manfred Weber" LANGUAGE="DE">
Г-н председател, г-н Рубалкаба, уважаеми членове на Комисията, радостен съм от факта, че днес не говорим само за SWIFT и телесните скенери, а водим общо разискване за войната срещу тероризма, тъй като това е въпрос, който засяга всички ни. Обръщайки поглед към миналото, трябва да отбележим, че тероризмът е реална заплаха за хората в Европа. Предприемаме позитивни действия и бих искал да изразя искрената си благодарност към публичните органи. Хората, които отговарят за сигурността, свършиха добра работа през последните години. Бих искал да благодаря и на нашите партньори.
<P>
Сега трябва да гледаме към бъдещето. С какво ще се сблъскаме през следващите няколко години? По този въпрос имам три конкретни искания, или предложения. Първото се отнася до сътрудничеството между органите в Европа. Всеки документ носи заглавие, изтъкващо важността на съвместната работа и укрепването на нашето сътрудничество. Това са прекрасни думи, но все още нищо не е свършено на практика. Нищо не беше направено и в Толедо по отношение на практическото сътрудничество. Не липсват действия - това стана ясно в Детройт. Това, което липсва, е сътрудничество между органите. В това се крие проблемът. Затова настоявам Съветът най-накрая да си свърши работата в тази област и да призове Комисията да внесе някои подходящи предложения.
<P>
Втората ми забележка е, че трябва да проучим действащото законодателство с оглед на събирането на данни и данни от мобилни телефони, например в случай на запаметяване на данни. Затова имате подкрепата на групата на Европейската народна партия (Християндемократи) за тази оценка. След период от няколко години е важно тя бъде подложена на тест.
<P>
Трето, току-що проведохме разискване относно SWIFT. Бих искал да попитам Парламента защо нашето сътрудничество със Съединените американски щати трябва да бъде организирано по този начин. То трябва да бъде организирано така, защото ние, европейците, не сме в състояние да направим оценка на данните сами. Затова възниква въпросът, дали сме достатъчно уверени в себе си, за да ги оценяваме сами. Ето още един повод за размисъл за в бъдеще.
<SPEAKER ID="516" NAME="Saïd El Khadraoui" LANGUAGE="NL">
В краткото време, с което разполагам, искам да изложа, от името на групата на Прогресивния алианс на социалистите и демократите в Европейския парламент, три важни основни условия, които според нас са ключови за оценката на въпроса за евентуалното въвеждане на телесни скенери, които до неотдавна бяха препоръчвани като чудодеен лек.
<P>
Преди всичко трябва да приемем координиран, хармонизиран европейски подход. За тази цел трябва да въведем европейски правила, в противен случай просто ще прехвърлим проблема със сигурността другаде и ще създадем хаос; действащият председател на Съвета спомена този въпрос, но искам да обърна внимание на испанското председателство, че междувременно редица членове на Съвета възприеха самостоятелен подход; настоявам изрично да осъдите това.
<P>
Второ, нуждаем се от глобален подход към сигурността и борбата срещу тероризма, а това означава, че трябва да избягваме да правим прибързани заключения, че трябва да спрем политиката на изявления, че евентуалното въвеждане на телесни скенери не може да се разглежда извън по-широкия контекст на други съществуващи или възможни мерки, и че очевидно трябва да го разглеждаме в контекста на други аспекти, като например общественото здраве и последиците за бюджета.
<P>
Третата забележка е, че трябва също да престанем да създаваме впечатлението, че телесните скенери ще гарантират 100% сигурност. Така например добре е да знаете, че това оборудване може да открива експлозиви, поставени по тялото, но не и в него.
<P>
В заключение, г-н председател, бих искал да кажа, че с оглед на това подкрепям подхода на Комисията първо да бъдат извършени изпитвания, преди да се представи предложение.
<SPEAKER ID="517" NAME="Gesine Meissner" LANGUAGE="DE">
Г-н председател, г-н Рубалкаба правилно каза, че в момента нямаме сигурна система за пътуване по въздух. Нуждаем се от повече сигурност в тази област. Събитията в Детройт и Мюнхен показаха, че има пропуски в сигурността. Затова трескаво се въвеждат телесни скенери, като че ли те са чудодеен лек. Те вече са въведени в САЩ, Нидерландия и други държави.
<P>
Това обаче повдига въпроса, дали телесните скенери наистина ще направят пътуването по въздух по-сигурно. Това е един от ключовите въпроси, които трябва да си зададем. Всъщност има цяла поредица въпроси, свързани с телесните скенери. Какъв вид технология се използва? Какъв вид радиация излъчват? Могат ли да навредят на здравето? Какво точно позволяват да се види? Само няколко зелени или червени точки, или целия човек, който се сканира? И последно, можем ли да гарантираме защита на данните? Също така, тези скенери са скъпи. Ако ще ги инсталираме, кой ще плати за това?
<P>
Има много въпроси, на които трябва да се намери отговор, и в момента правим това. Вие също искате да отговорите на тези въпроси и да ни представите решение. Каквото и да стане, нуждаем се от решение, които да обхваща цяла Европа. Трябва също да вземем предвид Тел Авив и възможността да използваме друг метод. Трябва да търсим атентаторите, а не бомбите. Не можем да въведем повсеместно този метод, тъй като той създава риск от дискриминация, а трябва да проучим всички възможности, като в същото време защитаваме нашите основни права.
<SPEAKER ID="518" NAME="Judith Sargentini" LANGUAGE="NL">
Преди известно време Парламентът определи изискванията, на които телесните скенери трябва да отговарят, за да бъдат въведени. Тези изисквания включваха неприкосновеността на личния живот, защитата на данните, човешкото достойнство, здравето и свободата на избор.
<P>
Има технологии, които отговарят на всички тези изисквания, което означава, че рентгените, радиографските апарати и голите изображения трябва да бъдат извадени от употреба и именно тук в момента вървим в грешна посока. На летище "Хийтроу" в Лондон това оборудване се използва, без да се предоставя свобода на избор. В Италия се въвежда ново оборудване. Министърът на правосъдието на Нидерландия призова за въвеждане на това оборудване на всички летища в Европа, и то не само за полетите до Съединените американски щати, а за всички полети.
<P>
Ако не спрем да се занимаваме с едно и също във връзка с тази технология, няма да стигнем до истинския въпрос, а именно - наистина ли ще има полза и това ли е обществото, което искаме? Съгласна съм с колегите си от групата на Прогресивния алианс на социалистите и демократите в Европейския парламент, които задават тези въпроси. Трябва да преценим в каква Европа искаме да живеем, защото абсолютна сигурност не съществува.
<SPEAKER ID="519" NAME="Peter van Dalen" LANGUAGE="NL">
Най-новото поколение скенери отговаря на изискванията, които Парламентът определи. Служителите от охраната виждат изображения на очертанията на тялото, с точки, които показват къде хората носят течности, оръжие или други забранени предмети. Ако се появят такива точки, въпросните пътници се проверяват отделно на място.
<P>
Най-новите скенери също така не влияят по никакъв начин на здравето. Радиацията, която излъчват, е по-малка от излъчваната от мобилните телефони. Нещо повече - скенерите са удобни за употреба. Опашките на пунктовете за проверка ще намалеят, тъй като ще има възможност за сканиране на по-голям пътници на час. Това ще промени нещата и с оглед на разходите за пътниците.
<P>
Г-н председател, скенерите все пак са допълнителни инструменти за сигурност. Изключително необходими са също профилиране и добър обмен на разузнавателна информация. Според мен можем бързо да пристъпим към прилагането им като допълнителни инструменти.
<SPEAKER ID="520" NAME="Rui Tavares" LANGUAGE="PT">
Преди няколко дни получих писмо на електронната си поща от лобист, който продава телесни скенери. В писмото се споменаваше "епохата след Детройт". Това не е изненадващо. Всеки уред струва 250 000 евро. От продажби на телесни скенери може да се направи състояние, но докато четях писмото и мислех за тази "епоха след Детройт", след аматьорския опит, извършен от терорист, който беше надвит от други пътници в самолета, се запитах дали това нападение наистина заслужава да даде името на нова историческа епоха.
<P>
Не заслужава, освен ако се има предвид епохата на отявленото безочие. Не всичко може да служи за извинение да се увеличи вмешателството в личния живот на членовете на обществото. Европейските граждани трябва да знаят, че ние, в Парламента, също носим отговорност. Да, наистина трябва да разследваме тероризма. Вярно е, че полицията винаги се нуждае от повече данни, както и летищата, но е важно също проучванията да се основават на ясни предположения, а Съветът и Комисията правят много предположения. Със съжаление мога да кажа, че те са погрешни.
<P>
Идеята, че терористичната заплаха не е намаляла, е спорна и трябва да бъде обсъдена тук. Идеята, че тероризмът се развива и че ние също трябва да го направим, е вярна, но най-напред трябва да си свършим добре работата, защото нападението срещу Детройт, или по-точно опитът за нападение, можеше много лесно да бъде предотвратено. А сега всъщност се оказва, че разискваме бъдещите бази данни и полицейски практики.
<P>
Когато разберем, че терористите могат да поглъщат материали за изработване на бомби, ще започнем ли да правим ендоскопии на летищата? Дотам ли искаме да стигнем? Идва момент, в който Парламентът трябва да обсъди внимателно този въпрос, като зачита правата на обществеността.
<SPEAKER ID="521" NAME="Rolandas Paksas" LANGUAGE="LT">
Европейският парламент трябва да направи всичко по силите си да гарантира, че разузнавателните агенции не използват войната срещу тероризма като оправдание за изтезания, тайни затвори или дори преврат в случай на съпротива.
<P>
Г-н председател, ще цитирам свидетелските показания на британския посланик в Узбекистан, г-н Крейг Мъри, пред временната комисия на Европейския парламент: "Виждал съм много доказателства за изтезания в Узбекистан. Попаднах на досие на задържан, който починал по време на разпит, докато бил задушаван с вряла вода". В показанията си друго длъжностно лице, сър Майкъл Ууд, заяви, че "получаването на разузнавателна информация, придобита чрез изтезания, не е незаконно съгласно Конвенцията на ООН против изтезанията, ако самите ние не извършваме изтезания."
<P>
Може ли да има по-голяма гавра с правата на човека?
<P>
Г-н председател, призовавам Ви да подновите парламентарното разследване и да свикате отново временната комисия за извънредното предаване и тайното задържане на затворници на ЦРУ в Европа.
<SPEAKER ID="522" NAME="Philip Claeys" AFFILIATION="NI">
(NL) Трябва да внимаваме разискването за тероризма да не се ограничи само до разискване за телесните скенери или защитата на данните. Поразителен е фактът, че в изявлението си Съветът и Комисията не споменаха радикалния ислямизъм, който все още е огнище и гнездо на международния тероризъм. Тъй като вече не ни е позволено да видим истината от съображения за политическа коректност, всеки подход е обречен на неуспех, преди още да е заработил.
<P>
Комисията и Парламентът поставиха акцента върху спазването на гражданските права, което е правилно и необходимо, но съществува реалната опасност да се изгубим във формалности и точно това се случи по време на разискването за програмата за проследяване на финансирането на тероризма. Някои кръгове носят вина за нагнетяването на обществените нагласи срещу всеки възможен подход за справяне с тероризма и за нас е невъзможно да служим на гражданите на Европа.
<SPEAKER ID="523" NAME="Werner Kuhn" AFFILIATION="PPE">
(DE) Г-н председател, госпожи и господа, за групата на Европейската народна партия (Християндемократи) войната срещу тероризма е голямото предизвикателство на XXI век. Ние посрещаме това предизвикателство както на техническо, така и на парламентарно равнище.
<P>
В комисията по транспорт и туризъм не само приложихме разпоредби за забрана на течности в ръчния багаж, но и проучваме в детайли въпроса за телесните скенери. Бих искал да кажа най-вече едно. В момента нямаме пълна сигурност, както много други оратори вече подчертаха, и няма да имаме в бъдеще. Можем обаче да разработим обичайни техники, които да ни позволят да се доближим асимптотически до пълната сигурност.
<P>
Трябва да вземем под внимание някои основни правила - както в Парламента, така и извън него. Вече сме постигнали съгласие между всички групи, че последиците за здравето на пътниците трябва да бъдат възможно най-малки. Затова е необходимо да въведем усъвършенствани телесни скенери, които работят на специфичен принцип. Разбира се, очевидно е, че трябва да се защитят личните права. Освен това, когато даваме примери за вида проверка, който да бъде използван, не трябва да посочваме само телесните скенери, които сканират голото тяло.
<P>
В комисията по транспорт и туризъм се съгласихме с комисията по граждански свободи, правосъдие и вътрешни работи, че Комисията ще ни представи законодателно предложения относно телесните скенери до края на март или началото на април, при всички случаи преди лятната почивка. Има редица фактори, които трябва да бъдат взети предвид в тази област. Те включват последователно сътрудничество между комисията по транспорт и туризъм, която поема водещата роля, и комисията по граждански свободи, правосъдие и вътрешни работи, надеждност на оборудването, европейско сертифициране и установяване на еднакви условия в цяла Европа, така че да можем да гарантираме сигурността на континента.
<SPEAKER ID="524" NAME="Claude Moraes" AFFILIATION="S&amp;D">
(EN) Г-н председател, казахте, че това е от компетентността на трима членове на Комисията. Този факт ни радва. Бих искал да цитирам единствения от тях, който не е тук - г-жа Рединг. Тя каза миналата седмица, че това, което знаем, е, че телесните скенери могат да имат значителен потенциал за навлизане в личното пространство и затова се нуждаем от задълбочена оценка на тяхното въздействие.
<P>
Точно такива изявления трябва да правим на този ранен етап. Ние, социалистите и демократите, считаме, че технологията може да се бори срещу тероризма и г-жа Малмстрьом правилно я постави в споменатата от нея евентуална по-широка правна рамка.
<P>
Това е сериозна битка. Много пъти съм бил спиран на летищата. Ако технологията може да ускори преминаването ми, така че да не ме бъркат с някой друг, това е голямо постижение. Но това, което големият брой хора в моя избирателен район, към които на летищата се отнасят зле или пък които се отделят за проверка, реално искат, е безопасност. Ще я получим от комисията по транспорта в лицето на този добър общ подход, но те искат гражданските им свободи да бъдат защитени от последиците от тероризма, така че на никое летище да няма слаби звена. Държавите-членки, които започнаха това, трябва да знаят, че е необходим общоевропейски, ефективен и безопасен подход.
<SPEAKER ID="525" NAME="Sarah Ludford" AFFILIATION="ALDE">
(EN) Г-н председател, искам да обърна внимание на спазването на правовия ред от страна на разузнавателните служби. Издадено днес решение на Апелативния съд на Обединеното кралство разкри опитите на британското правителство да наложи секретност. То потвърди нещо, което Парламентът заяви още преди три години - шокиращата истина, че тайните служби на Обединеното кралство са съучастници в изтезаването на британския гражданин и жертва на извънредно предаване Биням Мохамед.
<P>
Какво мисли Съветът за това крещящо нарушение на член 6 от Договора за ЕС и Конвенцията против изтезанията? През 2006 г. оглавих делегация от членове на ЕП от нашата временна комисия за извънредното предаване и изтезанията на посещение в Лондон. Тогавашният британски министър на отбраната Джефри Хун пропиля половината от срещата да ме порицава за това, че съм казала, че разследваме съучастничеството на Обединеното кралство. Той ми дължи извинение, но преди всичко дължи извинение на британската и европейската общественост.
<P>
Четири неща трябва да бъдат направени в Обединеното кралство: пълно независимо разследване на съучастничеството на страната в злоупотребите, извършени във войната срещу тероризма в годините, когато правителството на лейбъристите се държеше като кученце на Буш; бързо полицейско разследване и, ако е необходимо, съдебно преследване за нарушаване на Конвенцията против изтезанията; оповестяване на инструкциите, давани на служителите от британското разузнаване, включително дали им е казвано да пазят мълчание дори под заплаха от изтезания; и пълна парламентарна отчетност, каквато нямаме в Обединеното кралство, що се отнася до разузнавателните служби.
<SPEAKER ID="526" NAME="Philip Bradbourn" AFFILIATION="ECR">
(EN) Г-н председател, да се върнем на телесните скенери. Оставам на мнението, че всякакви мерки, които повишават сигурността на пътниците, трябва да се приемат благоприятно.
<P>
Те обаче трябва да бъдат пропорционални и да гарантират на невинните пътници - голямото мнозинство - уважението, което заслужават. След опита за взривяване на самолета в САЩ на Коледа станахме свидетели на първосигнална реакция да се налагат всякакви възможни средства за повишаване на сигурността. В някои държави-членки, в частност моята, използването на такива уреди вече е задължително и не се допускат алтернативи, като например претърсване - прилага се така наречената тактика "няма сканиране, няма полет".
<P>
Принципно възразявам срещу подобна политика. От гледна точка на неприкосновеността на личността трябва да кажа, че решението на британското правителство да отмени законите за защита на детето, за да въведе телесни скенери, е абсолютен скандал. Трябва да отчетем факта, че на Коледа - случаят, който поднови това разискване - не ставаше въпрос за слаба сигурност на летищата. Това - по думите на президента на САЩ - беше провал на системата за подходящ обмен на разузнавателна информация.
<P>
Някои експерти вече казаха, че използваните експлозиви нямаше да бъдат засечени от такива скенери.
<P>
И накрая, със съжаление трябва да кажа, че сега съм на мнението, че трябва да разполагаме с подходяща система за профилиране на пътниците.
<SPEAKER ID="527" NAME="Mario Borghezio" AFFILIATION="EFD">
(IT) Г-н председател, госпожи и господа, тероризмът непрекъснато се развива и ние трябва да останем в крак с промените.
<P>
Трудно е да се идентифицират отделните терористи, а тук обсъждаме законите за неприкосновеността на личния живот и дали да въвеждаме по-развити в технологично отношение мерки. Считам, че вместо това трябва да обърнем по-голямо внимание на някои решения, издадени от Съда на Европейския съюз в Люксембург, които откриват пътя за пропукване на обединения фронт на Запада срещу тероризма, или да го наречем с истинското му име - ислямския тероризъм, както и да проявим голямо внимание по отношение на правната и политическа коректност.
<P>
Тази коректност не е от полза за никого, не ни води до никъде и ни прави по-слаби в момент, в който трябва да се обединим в много силен фронт, защото сме изправени пред постоянна заплаха, която сега е още по-сериозна поради факта, че терористите се идентифицират толкова трудно. Достатъчно беше казано за телесните скенери. Терористите могат да стигнат навсякъде: утре те могат да се окажат на самолета, на който ще се качим.
<P>
Ако Европа продължава да настоява за прекомерно гарантиране на гражданските свободи, ще отворим изключително опасна пролука във вътрешната сигурност на нашите нации и именно на това трябва да обърне внимание членът на Комисията. Вместо това, той според мен заема твърде обща и страхлива позиция, като не назовава директно ислямския тероризъм и опасността, която той представлява.
<SPEAKER ID="528" NAME="Martin Ehrenhauser" AFFILIATION="NI">
(DE) Г-н председател, през 2000 г. при терористични атаки в цял свят загинаха 1 200 души. Осем години по-късно, през 2008 г., тази цифра достигна 16 000 души. За сравнение, 6 000 души умират от СПИН всеки ден.
<P>
Какво ни показват тези цифри? Първо, тероризмът поражда истерия, която води до безпричинно ограничаване на правата на гражданите, както с телесните скенери или с настоящото споразумение SWIFT. Второ, войната срещу тероризма се провали. Тя успя само да влоши проблема. По въпроса за сътрудничеството между службите за сигурност в Европейския съюз, бих искал да кажа, че Европейският парламент спешно се нуждае от демократични права за контрол в тази област, както е във всяка демократична държава-членка. Освен това препоръчвам Комисията да подкрепи въвеждането на общ стандартизиран потребителски интерфейс (ОСПИ). Трябва да спомогнем за разработването на такъв интерфейс, който трябва да бъде финансиран от Комисията.
<SPEAKER ID="529" NAME="Teresa Jiménez-Becerril Barrio" AFFILIATION="PPE">
(ES) Г-н председател, когато сме изправени пред сериозен проблем като тероризма, не трябва да чакаме нещата да се случат, за да действаме. Трябва да изпреварваме събитията, а не го правим. За съжаление се променяме само в резултат на всяка следваща атака, като неуспешното нападение в Детройт, което днес ни принуждава да вземем решения, които да гарантират безопасността на въздушния транспорт.
<P>
Вземането на решение за телесните скенери на летищата е отговорност, която не можем да избегнем, госпожи и господа. Не можем да чакаме повече, защото терористите няма да ни чакат.
<P>
Следователно Комисията трябва да гарантира възможно най-бързо, че достойнството и неприкосновеността на личността ще бъдат защитени и че няма да има вредни последици за здравето.
<P>
Когато това се гарантира, трябва да приемем решения, които да се обхващат целия Европейски съюз. На тези, които се опасяват от нарушения на основните ни права, ще кажа, че няма по-висше право от правото на живот, и онези от нас, които ценят свободата над всичко друго, трябва да могат да живеят в безопасност, за да се чувстват наистина свободни.
<SPEAKER ID="530" NAME="Juan Fernando López Aguilar" AFFILIATION="S&amp;D">
(ES) Г-н председател, тероризмът е световна заплаха и справянето с нея е отговорност, която всички споделяме. С оглед на това Договорът от Лисабон полага основите за това, да можем най-накрая да разработим обща антитерористична политика в Европейския съюз.
<P>
Напълно съм съгласен с думите на действащия председател на Съвета и бих искал да изложа някои от елементите, на които трябва да се основава подобна обща политика.
<P>
Първият е да се засили обменът на информация, особено по отношение на усилията за предотвратяване на терористични нападения и разследването на механизмите за финансиране.
<P>
Вторият е да се приложат всички научни и технологични достижения, разработени за целите на борбата срещу тероризма, с дължимото спазване на основните права на личността.
<P>
Третият е да се работи с трети страни, особено Афганистан, Пакистан и държавите от Африканския рог.
<P>
Четвърто, в разискването за въздушната безопасност трябва да гарантираме, че технологичните достижения, а именно телесните скенери, са съвместими с изискванията за здравето на човека и неприкосновеността на личния живот, и преди всичко - не се отразяват на времето за обработка на летищата или на удобството на пътниците.
<P>
Има обаче и три институционални елемента. Първият е Постоянният комитет по вътрешна сигурност (COSI). Вторият е декларацията относно антитерористичните мерки, приета на последната неформална среща на Съвета на Европейския съюз в състав "Правосъдие и вътрешни работи" в Толедо. Третият е трансатлантическото пространство на сигурност, което трябва да осигури развиване на тясно сътрудничество със Съединените американски щати за борба с тази обща заплаха.
<SPEAKER ID="531" NAME="Charles Goerens" AFFILIATION="ALDE">
(FR) Г-н председател, един от начините за предотвратяване на тероризма е информацията. Тя обаче трябва и да се разпространява. Дали това наистина се прави днес? Това ни най-малко не е сигурно. Дали разузнавателните служби на САЩ информират редовно европейските си колеги? При всички случаи, що се отнася до предполагаемия терорист, арестуван на полета от Амстердам за Детройт, все още има поводи за съмнение.
<P>
Освен този инцидент, стои и въпросът дали, най-общо казано, системата за обмен на антитерористични данни наистина спазва принципа на реципрочност. Има спешна нужда от парламентарен надзорен орган в тази област.
<P>
Всъщност не е необходимо да призоваваме Парламента да подкрепи изпращането на все повече лични данни на нашите граждани, ако за разлика от нас органите на САЩ лишават нашите служби от жизненоважни антитерористични данни. Това налага създаването на комисия за парламентарен надзор в рамките на Европейския парламент.
<SPEAKER ID="532" NAME="Mara Bizzotto" AFFILIATION="EFD">
(IT) Г-н председател, госпожи и господа, трябва да призная, че когато говорим за борбата срещу тероризма само от гледна точка на разузнаването и технологията, винаги имам чувството, че все още не сме стигнали до същността на нещата - все едно искаме да излекуваме заболяване, съсредоточавайки се само върху симптомите, а не върху това, което го е причинило.
<P>
Не е ли дошъл моментът да потърсим решение на проблема с тероризма, вглеждайки се в същината на въпроса, вместо да се ограничаваме само до външните проявления? Да обърнем внимание на същината на проблема означава, например, да осъзнаем, че тероризмът е и пряк израз на неспособност или липса на воля у етническите групи да се интегрират в тъканта на обществото в Европа.
<P>
Питам се, питам и Парламента: искаме ли дебат за тероризма? Има ли Парламентът смелостта да посрещне политически дебат за нивото на интеграция на мюсюлманите в Европа и тяхното желание да споделят западните ценности, права и свободи? За тази цел внесох въпрос до Комисията относно бурката, за да предизвикам Парламента да се изправи открито пред този проблем. Изглежда никой не иска да се занимава с този въпрос.
<P>
Питам се, питам и вас, госпожи и господа от всички политически групи: ако политическият форум, който представлява народа на Европа, не може да изрази мнение по тези въпроси, за какво тогава може?
<SPEAKER ID="533" NAME="Diane Dodds" AFFILIATION="NI">
(EN) Г-н председател, като представител на Северна Ирландия много добре познавам последиците от тероризма за невинните цивилни: кървава баня и убийства, извършени по време на съботния пазар в Шанкил Роуд в Белфаст; млади и стари, взривени в знак на възпоменание за загиналите по време на двете световни войни в Енискилън - терористични актове, извършени в името на идеята за независима ирландска република. Тук говорим за сътрудничеството между силите за сигурност. От опита в Северна Ирландия можем да видим, че тяхната намеса е спасила живота на много хора; в това нямам никакво съмнение. Трябва да подкрепим нашите сили за сигурност, като им осигурим оборудването, от което се нуждаят, за да предотвратят терористичните действия.
<P>
Онези, които днес противопоставиха безопасността и сигурността на свободата на избор и защитата на данните, трябва да преосмислят позицията си. Повярвайте ми, тероризмът унищожава човешкия живот и разрушава общностите. Днес в тази зала чух дори, че тероризмът е истерия. Това е пълен абсурд! Повярвайте ми, когато въоръжен нападател се опитва да отнеме човешки живот, това е студена и смъртоносна реалност, която моите избиратели познават много добре.
<SPEAKER ID="534" NAME="Carlos Coelho" AFFILIATION="PPE">
(PT) Г-н председател, считам, че всички сме съгласни с необходимостта да се предпазят хората и стоките, и да се гарантира сигурността на обществения транспорт. Има някои основателни опасения относно телесните скенери. Надявам се за три от тях да се намери отговор чрез проучванията, които Комисията извършва. Настоявам те да бъдат приключени бързо и предоставени на Парламента. Първо, необходими и ефективни ли са скенерите? Второ, вредят ли на здравето? Трето, нарушават ли неприкосновеността и достойнството на личността?
<P>
Има обаче и други опасения. Първоначално ни казаха, че въвеждането им ще бъде въпрос на избор. Че хората ще могат да избират между скенерите и старата система на претърсването. Изглежда обаче някои държави-членки прилагат като задължителен принципа "няма проверка, няма полет".
<P>
Бих искал да поздравя члена на Комисията, г-жа Сесилия Малмстрьом, за изчерпателната оценка, която ще обсъди заедно с Парламента, както и да подчертая, че носим отговорността да намерим решения, които да подобрят сигурността, без да поставят под въпрос правата на личността.
<SPEAKER ID="535" NAME="Nathalie Griesbeck" AFFILIATION="ALDE">
(FR) Г-н председател, всички искаме да спечелим битката с тероризма и със заплахата, на която той излага демокрациите; считам, че по този въпрос в Парламента има съгласие. Макар известното твърдение, че "народ, който е готов да пожертва малко свобода за малко сигурност, накрая губи и двете", да ми изглежда пресилено, напълно съм убедена, че трябва да направим всичко по силите си да постигнем баланс между свобода и сигурност, защото той е в основата на демокрацията и защото без този баланс терористите ще спечелят, ако успеят да всеят страх у всички нас.
<P>
Имам два въпроса относно телесните скенери. По отношение на сигурността, тези скенери наистина ли дават възможност да се гарантират условия на сигурност? Що се отнася до свободата, в качеството си на член на комисията по граждански свободи, правосъдие и вътрешни работи се питам дали те не пораждат рискове за здравето и, разбира се, рискове по отношение на нарушаването на неприкосновеността на личния живот - и следователно на основните права, с оглед употребата на тези изображения. Нека търпеливо изчакаме Комисията да си свърши работата, за да можем да постигнем напредък всички заедно, като Европейски съюз, за да гарантираме нашата сигурност в едно европейско демократично пространство.
<SPEAKER ID="536" NAME="Председател">
Тъй като времето изтича, не могат да бъдат приети повече изказвания чрез вдигане на синя карта или по процедурата с вдигане на ръка.
<SPEAKER ID="537" NAME="Gerard Batten" AFFILIATION="EFD">
(EN) Г-н председател, тероризмът се определя като използване на насилие и всяване на страх за постигане на политически цели.
<P>
Онези от нас, които ценят мира, свободата и демокрацията, трябва да са обезпокоени от тероризма, защото той постига резултати. Шин Фейн/ИРА вече заемат постове в правителството на Северна Ирландия. Те си проправиха пътя до изборния успех с бомби, престрелки и убийства.
<P>
Има ли по-добри примери за успешен тероризъм от този на комунизма в Русия, Източна Европа и Азия?
<P>
Китай все още е жертва на терора на Китайската комунистическа партия след 61 години на власт. Няма по-добър пример за успешен тероризъм.
<P>
В състава на Европейската комисия, която Парламентът гласува вчера, има комунисти, бивши апаратчици на жестоките комунистически режими в Източна Европа и техни сътрудници. И, разбира се, председателят на Европейската комисия, г-н Барозу, е бивш маоист. Без съмнение бъдещите терористи ще намерят този факт за особено окуражителен.
<SPEAKER ID="538" NAME="Carlo Fidanza" AFFILIATION="PPE">
(IT) Г-н председател, госпожи и господа, сигурността на нашите общества е ценност, която не подлежи на договаряне и която трябва да защитаваме решително.
<P>
Пределно ясно е, че по-ефективните проверки на охранителните пунктове трябва да бъдат подкрепени от по-високо равнище на сътрудничество между разузнавателните системи и използване на високотехнологични инструменти. Европейските министри постъпиха правилно, като не се оставиха на емоциите, а вместо това се съсредоточиха върху начините, по които да подходят към координирането на тази операция.
<P>
Някои правителства започнаха законно да изпробват телесните скенери по по-чувствителни маршрути. Но ако не искаме да се окажем с европейско пространство, в което не се прилагат еднакви стандарти, трябва да получим възможно най-скоро резултатите от протичащите в момента проучвания. Разбира се, трябва да защитим личните права, но без да се възползваме от страховете на хората.
<P>
Нека говорим за здравето, нека потвърдим отново предохранителния принцип, нека потърсим потвърждение на възможните вреди от излагането на радиовълни или рентгенови лъчи, но нека спрем да мърморим за нахлуване в личното пространство само заради няколко замъглени образа или тела без лица, които се изтриват незабавно, сякаш глобалната система за позициониране (GPS), мобилните телефони или телевизионните камери не са част от нашия живот вече години наред.
<P>
Докато международните терористични центрове не бъдат унищожени, трябва да се научим да живеем с тези компромиси, предоставяйки на гражданите съдържателни отговори и ефективни решения, с едно-единствено ограничение: физическата неприкосновеност на хората.
<SPEAKER ID="539" NAME="Председател">
Госпожи и господа, стигаме до процедурата с вдигане на ръка. Това са имената на членовете на ЕП, които ще извикам. След изтичането на една минута просто ще изключвам микрофона. Не ме разбирайте погрешно, но няма да използвам председателското чукче и няма да ви моля.
<P>
Ще извикам ораторите в следния ред:
<P>
г-н Zasada
<P>
г-н Iacolino
<P>
г-н Matula
<P>
г-н Leichtfried
<P>
г-н Enciu
<P>
г-жа Flašíková Beňová
<P>
г-н Tannock
<P>
г-жа Ernst
<P>
г-жа Rivasi
<P>
г-н Mölzer
<P>
Всеки от тях разполага с една минута, не повече. Извинявам се на останалите.
<SPEAKER ID="540" NAME="Artur Zasada" AFFILIATION="PPE">
(PL) Г-н председател, в светлината на днешното разискване използването на телесни скенери на летищата все още оставя много въпроси без отговор. Безопасността на пътниците, разбира се, е от огромно значение, но не трябва да забравяме, че е необходима мярка по отношение на използваните методи за защита. Използването на този вид оборудване все още оставя множество въпроси без отговор. Какви са последиците от скенерите за здравето на хората, които се сканират? Как ще се гарантира защитата на изображенията на хората, които се сканират? Не е ли по-добре да се направи по-строга съществуващата система, вместо да се харчат милиарди евро за оборудване, за което се знае, че не засича експлозиви, скрити вътре в човешкото тяло? Не трябва да приемаме задължително въвеждане на скенери на европейските летища, докато не чуем отговорите на тези въпроси.
<P>
И накрая, имам една забележка - останах с впечатлението, че сме намерили решение, а сега търсим проблем, който то да реши. Скенерите може и да са решение, но със сигурност няма да решат проблема със сигурността на летищата.
<SPEAKER ID="541" NAME="Salvatore Iacolino" AFFILIATION="PPE">
(IT) Г-н председател, госпожи и господа, по същество исках да кажа следното: няма по-сериозен въпрос от този за личните права и защитата на неприкосновеността на личния живот, когато това право не се гарантира адекватно.
<P>
Преди няколко седмици в същия този Парламент приехме резолюцията относно Програмата от Стокхолм, защото постигнахме баланс между различните нужди: първо, необходимостта от лична свобода, второ - от неприкосновеност на личния живот, и трето - от сигурност.
<P>
Ако ни интересува това да гарантираме, че Европейският съюз обръща внимание на този общ проблем, защото държавите-членки го изпревариха, причината за това вероятно е, че е възможно да не успеем да се справим на практика с голямо предизвикателство, каквото е защитата на пунктовете за преминаване, и не само с него.
<P>
Затова призовавам испанското председателство и членовете на Комисията да си сътрудничат помежду си на базата на засилено сътрудничество и култура на информацията.
<SPEAKER ID="542" NAME="Iosif Matula" AFFILIATION="PPE">
(RO) Бих искал да уточня още в началото на изказването си, че с това разискване не само потвърждаваме съществуването на риска от тероризма, но и подчертаваме необходимостта да бъдем една крачка напред в борбата срещу това явление.
<P>
Разискването относно въвеждането на телесни скенери на летищата във всички държави-членки на Европейския съюз обаче има по-широки разклонения. Ефективността на тази мярка е спорна заради факта, че тази технология не може да засича вещества, които са били погълнати, или експлозиви под формата на прах. Тя също така ни изправя пред проблема с безопасността с оглед здравето на пътниците, особено онези, които често преминават през тези уреди за проверка.
<P>
Не можем да пренебрегнем и въпроса за основните права на гражданите, правото на неприкосновеност на личния живот и достойнството, тъй като скенерите показват подробно изображение на човешкото тяло. Според мен трябва да бъдат извършени независими проучвания, за да се прецени не само безопасността на използваната технология, но и ефективността...
<P>
(Председателят отнема думата на оратора)
<SPEAKER ID="543" NAME="Jörg Leichtfried" AFFILIATION="S&amp;D">
(DE) Г-н председател, единственият принцип, който се прилага спрямо сигурността на въздушния транспорт, е, че европейската отговорност непрекъснато се увеличава. Вече не е възможно отделните държави-членки да правят каквото си искат. Това се отнася особено до телесните скенери. Съществува универсалният принцип за сигурност, което означава, че или трябва да има европейски разпоредби за телесните скенери, или изобщо не трябва да има нито разпоредби, нито скенери. Алтернативата е принципът, според който всеки прави каквото си иска и никой не прави каквото трябва, но всеки прави нещо.
<P>
Ако ще се въвежда подобна мярка, трябва да обсъдим кой ще плати за нея и как ще бъде финансирана тя, защото както скенерите за течности, така и телесните скенери струват скъпо. Бил съм докладчик по тази тема и бих се радвал Съветът постепенно да започне да придвижва този въпрос, защото е важно принципно да се заяви, че обществената сигурност е обществен въпрос и трябва поне частично да се финансира с публични средства.
<SPEAKER ID="544" NAME="Ioan Enciu" AFFILIATION="S&amp;D">
(RO) Бих искал да привлека вниманието на Комисията, Съвета и моите колеги върху страничните ефекти и повишения риск от канцерогенни условия и генетични промени след нееднократно облъчване с гама-, рентгенови и терахерцови лъчи.
<P>
Последиците и рисковете от облъчване с рентгенови лъчи са добре известни на медицината, която не препоръчва нееднократно излагане на подобен вид лъчение. Обществеността е по-малко запозната с последиците от облъчването с терахерцови лъчи. Освен факта, че скенерите с Т-лъчи могат да създават прецизни триизмерни изображения на човешкото тяло, което противоречи на правото на неприкосновеност на личния живот, нееднократното излагане на подобен вид лъчение може да нанесе поражения на ДНК-веригите и да причини генетични аномалии, които се проявяват по-късно.
<P>
Бих искал да подчертая, че рисковете и стресът, на които можем да бъдем изложени, ако телесните скенери се използват повсеместно, наред със съмнителната им ефективност, не оправдават подобно решение...
<P>
(Председателят отнема думата на оратора)
<SPEAKER ID="545" NAME="Monika Flašíková Beňová" AFFILIATION="S&amp;D">
(SK) Тероризмът няма ценности, нито пък има някакъв дълбинен смисъл. Единствената цел на тероризма е смъртта. Смъртта на цивилни на възможно най-ниска цена. Такъв вероятно е случаят с много атентатори самоубийци. Тъжен е и фактът, че с оглед постигането на тази цел тероризмът ни накара да въведем различни мерки за защита на цивилното население с помощта на методи, които по някакъв начин ограничават неговите права.
<P>
Затова би било добре, ако пленарният състав някога одобри скенерите и ако започнем да мислим за приемане на законодателство и хармонизация в областта на вътрешните работи, защото само приемането на нови технологични мерки наистина ще ни помогне в борбата срещу тероризма.
<SPEAKER ID="546" NAME="Charles Tannock" AFFILIATION="ECR">
(EN) Г-н председател, според мен фактът, че наскоро министър-председателят Гордън Браун обяви за задължително инсталирането на технологията на рентгеновите скенери с обратно отразено разсейване за проверка на цялото тяло, е възмутителен.
<P>
За първи път хора, включително деца и бременни жени, биват принуждавани да се излагат на йонизиращо лъчение, което на практика се използва широко върху здрави хора по причини, които не са от медицински характер.
<P>
Меките, нискоенергийни рентгенови лъчи всъщност се поглъщат в по-голяма степен от високоенергийните космически лъчи, на чието въздействие сме изложени по време на полет, и следователно са по-опасни и не по-малко опасни за кожата и меките тъкани. Освен това рентгеновите лъчи, използвани за диагностични медицински цели, дават на ползвателя, на пациента, възможността за оловна защита на гонадите с цел намаляване на общата колективна доза йонизиращо лъчение, която нанася поражения на ДНК и причинява бъдещи генетични мутации - нещо, което също не е възможно при тези уреди.
<P>
Като лекар и човек, който пътува често, категорично отхвърлям тази драконовска мярка по съображения, свързани със здравето, без да споменаваме съображенията, свързани с неприкосновеността на личния живот и неефективността, и се надявам, че ЕС няма да приеме подобни задължителни мерки в цяла Европа. Вместо това предлагам да въведем профилиране на пътниците по примера на Израел.
<SPEAKER ID="547" NAME="Cornelia Ernst" AFFILIATION="GUE/NGL">
(DE) Г-н председател, безспорно е, че телесните скенери очевидно представляват нарушаване на личното пространство, и то сериозно нарушаване. Трябва да си зададем два въпроса. Първият е дали тази ответна мярка е пропорционална и може ли наистина да ни помогне да изпълним целта да се преборим с тероризма. За момента нямаме ясни отговори на този въпрос. Затова подкрепям казаното от г-жа Малмстрьом относно необходимостта от оценка на всички видове скенери. Смятам, че първо трябва да приключи тази оценка, преди да правим каквото и да било друго.
<P>
Вторият въпрос се отнася до рисковете за здравето. На всички в тази зала, както и на членовете, които в момента отсъстват, ще им се налага да преминават през телесни скенери по няколко пъти в седмицата. На мен ще ми се налага поне два пъти седмично. Това е дългосрочна мярка и бих искала да разбера доколко това ще навреди на здравето ми. В тази област не е извършвана реална оценка. Бих искала ясно да заявя, че не съм готова да се изложа на въздействието на телесни скенери, докато не се направят съответните оценки. Затова настоявам за ясни отговори, а не за прибързани реакции.
<SPEAKER ID="548" NAME="Michèle Rivasi" AFFILIATION="Verts/ALE">
(FR) Г-н председател, бих искала да направя връзка между скенера, здравето и тероризма. Какво смята по въпроса Междуведомствената комисия по радиологична защита, в която влизат Европейската комисия, Международната агенция за атомна енергия (МААЕ) и Агенцията за ядрена енергия? Тя смята, че бременни жени и деца не трябва да бъдат подлагани на сканиране на тялото, дори ако дозите са минимални.
<P>
Наистина трябва да сме наясно с факта, че честото излагане на ниски дози лъчение може да причини рак и малформации. Затова моят въпрос се отнася до оправдаването на рисковете. Предвид съществуването на алтернативни технологии, които позволяват постигането на същите цели, въвеждането на тези скенери наистина трябва да бъде оправдано с оглед на поставената цел, и трябва да разберем...
<P>
(Председателят отнема думата на оратора)
<SPEAKER ID="549" NAME="Andreas Mölzer" AFFILIATION="NI">
(DE) Г-н председател, не трябва да забравяме, че неосведомеността и лошите решения, взети от тайните служби на САЩ, нееднократно дадоха възможност за извършване на актове на международен тероризъм. Въпреки това полезността на различните антитерористични мерки никога не е била поставяна под въпрос. Вместо това, след всяка атака се въвеждат допълнителни ограничения на гражданските права и свободи. Европейският парламент едва сега осъзнава факта, че граждани на ЕС биват задължавани както буквално да се събличат, така и да разкриват финансова информация за себе си пред САЩ. "Прозрачният" гражданин все повече се превръща в реалност и всичко това се основава на данни и информация от тайните служби, чиято роля и надеждност станаха крайно противоречиви, не на последно място след войните в Афганистан и Ирак.
<P>
В допълнение към съмненията относно ползите, пригодността и съвместимостта на телесните скенери с личните права, изглежда е твърде малко вероятно те да отклонят радикалните ислямисти от терористичните им намерения. Трябва да предприемем последователни мерки за борба с ислямисткия тероризъм, но трябва да се сложи край на това, гражданите на ЕС непрекъснато...
<P>
(Председателят отнема думата на оратора)
<SPEAKER ID="550" NAME="Алфредо Перес Рубалкаба" LANGUAGE="ES">
Г-н председател, изслушах внимателно изказванията на всички групи и членове на ЕП по темата. Чухме някои изключително интересни мнения, които приветствам.
<P>
Бих искал да ви припомня, както направих и при първото си изказване, че определено не подкрепям провеждането на разисквания по толкова сложна и чувствителна тема като борбата срещу тероризма след атаки или мними атаки.
<P>
Очевидно трябва да проучим тези атаки или мними атаки, за да разберем какво не е било наред в нашите системи за сигурност; но без съмнение, както на няколко пъти беше казано днес, антитерористичната политика трябва да бъде добре обмислена, спокойна и добре подготвена политика, която да се прилага пропорционално.
<P>
Ако приемем мерки, които ще подкопаят нашите принципи, вероятно ще допуснем сериозна грешка. Затова трябва да анализираме например случилото се в Детройт, за да се опитаме да избегнем грешките, но не трябва да реагираме първосигнално след всяка атака, защото това вероятно ще доведе до приемането на мерки, които в някои случаи просто няма да имат смисъл.
<P>
Европа има стратегия за антитерористичната си политика. Имаме добра стратегия за борба с тероризма в Европейския съюз, която доказа ефективността си през последните години. Трябва само да се вгледаме в действията на силите за сигурност в различните държави, за да видим степента, до която тези действия в много случаи са се основавали на изпълнението на общата стратегия, която въведохме преди години.
<P>
Имаме и една важна фигура - координатор за борба срещу тероризма, чийто изказвания са много интересни. Още веднъж ви препоръчвам да обърнете внимание на последното му изказване в Парламента, тъй като според мен това е изключителна реч, която изтъква обхвата на нашата стратегия. Всъщност напоследък се опитваме да дадем конкретен израз на тази стратегия чрез превенция, за разлика от първите години от нейното прилагане, когато поставяхме много по-голям акцент върху засичането.
<P>
Разбира се, най-важният елемент в борбата срещу тероризма е превенцията, с други думи предотвратяването на нападения. С оглед на това, както вече казах, съсредоточаваме общите си усилия върху превенцията. Затова и се концентрираме върху аспекти като радикализацията, която и аз, и членът на Комисията споменахме в изказванията си. Ние сме за това да се анализират прилаганите във всяка държава политики за предотвратяване на радикализацията, която без съмнение стои в основата на много терористични атаки, на които станахме жертва през последните години.
<P>
Ние сме и за това да се осигури правилен обмен на информация. Това беше изтъкнато на няколко пъти в Парламента. Важното е не да изпращаме цялата информация, с която разполагаме, а да изпращаме информацията, която е от значение за тези, които я получават. Това е информацията, която трябва да се изпраща. Целта не е да се давим в информация, а да разполагаме с инструменти за нейното управление, които да направят обмена възможно най-ефективен.
<P>
В последно време в Европейския съюз бяха направени значителни подобрения в тази насока. Имаме стратегия, която, когато бъде приложена, ще подобри например функционирането на системите ни за обмен. Когато говоря за обмен, имам предвид Европол, Евроюст, COSI, които бяха споменати тук от някои членове на ЕП, и последно, имам предвид обмена на информация и начините, по които да го направим по-ефективен.
<P>
И накрая - да, предизвикващите полемика телесни скенери сега са на дневен ред и считам, както заявих при първото си изказване и както каза членът на Комисията, това е проблем, с който трябва да се справим. В идеалния случай ще можем да стигнем до общо решение на европейско равнище. Разбира се, ако не успеем, всяка държава ще може да прилага собствените си политики и вероятно, дори ако стигнем до общо решение, може да има държави, които да решат да продължат да прилагат собствените си политики съгласно собствените си закони. И все пак едва ли има съмнение, че една обща позиция по този въпрос би била от голяма полза.
<P>
За да приемем подобна позиция и в съответствие с това, което казах в началото на изказването си, се нуждаем от спокоен и добре обмислен дебат, който да се фокусира върху трите елемента, които в момента се проучват от Комисията: първо, ефективността на скенерите (доколко са ефективни, какви са ограниченията им и дали могат да постигнат поставените цели); второ, тяхната съвместимост с основните права и личните свободи; и трето, тяхната съвместимост по отношение на здравето на хората, които ще преминават през тях.
<P>
Считам, че това са трите въпроса, които трябва да проучим. След като докладите бъдат завършени, ще приемем обща позиция, каквато според мен е необходима.
<P>
Г-н председател, бих искал още веднъж да заявя, че високо оценявам направените в Парламента изказвания, които считам за изключително полезни за работата на Съвета.
<SPEAKER ID="551" NAME="Sarah Ludford" AFFILIATION="ALDE">
(EN) Г-н председател, зададох директен въпрос на Съвета и бих искала да получа отговор. Попитах какво е мнението на Съвета за крещящото нарушение на член 6 - клаузата относно основните права - от Договора за ЕС в светлината на решението на британския Апелативен съд, което потвърждава, че Обединеното кралство е отговорно...
<P>
(Председателят отнема думата на оратора)
<SPEAKER ID="552" NAME="Сийм Калас" LANGUAGE="EN">
Г-н председател, госпожи и господа, благодаря ви за изказванията, но трябва да уточня, че днес не излизаме с предложение за задължително въвеждане на нови уреди във всички държави-членки и на всички летища. Това не е така. В момента сме в процес на внимателно проучване на тези нови технологии и ще се обърнем към вас след април, след като бъде съставен подробен доклад, който ще проучи всички аспекти на новите технологии.
<P>
Лично аз имам известни съмнения, особено относно тяхната ефективност, и както вече се каза, пропорционалността на използването на тази нова технология; не трябва обаче веднага да отхвърляме новите технологии. Тероризмът се развива и ние също трябва да използваме всички технологични постижения в защита на нашите граждани и пътниците. Така че ние не демонизираме новите технологии. Заедно с моите колеги Сесилия Малмстрьом и Вивиан Рединг ще предложим общ европейски подход с всички необходими изисквания относно въпросите и аспектите, свързани с технологията, правото, основните права и неприкосновеността на личния живот. Със сигурност ще предложим общ европейски подход - подход, по който според мен има консенсус и който се предпочита тук и, доколкото разбирам, в много държави-членки.
<P>
Така ще процедираме в близко бъдеще. Ще представим доклад и след това ще продължим това обсъждане. Повярвайте ми, няма никаква конспирация за незабавно въвеждане на някакви нови уреди; няма технологично решение, което да предпазва напълно или да гарантира 100% сигурност, а сигурността на въздухоплаването е особено сложна област, в която се нуждаем от широк спектър комбинирани мерки, както и от много тясно международно сътрудничество.
<P>
Така че след този доклад ще излезем с конкретни предложения и със сигурност ще предложим общ европейски подход за това, какви могат да бъдат нормите и изискванията, в случай че държавите-членки изберат въвеждането или използването на нови технологии за проверка.
<SPEAKER ID="553" NAME="Сесилия Малмстрьом" LANGUAGE="EN">
Г-н председател, това наистина е изключително важно разискване. Антитерористичните мерки са важен инструмент за борба срещу тероризма. В Европейския съюз имаме болезнен опит с последиците от тероризма и заплахата, която той представлява не само за отделните хора, но и за обществата, демокрацията и нашите основни ценности.
<P>
Държавите-членки, разбира се, носят оперативна отговорност и отговорност за своето разузнаване, но съм убедена, че на европейско равнище можем да постигнем много по-добри резултати в координирането и усъвършенстването на инструментите, с които разполагаме. Затова поисках от моите служби да изготвят в най-кратък срок анализ на политиките, на рамката, на инструментите, с които вече разполагаме, за да установим какво може да се подобри и как можем да ги използваме по още по-интелигентен начин. Съгласна съм с членовете на ЕП, които се изказаха в този смисъл. Убедена съм също, че Европол, Евроюст и органите на държавите-членки могат да работят много по-добре и по-координирано. Със сигурност има мерки, с които да се постигне тази цел.
<P>
Събития като това в Детройт са важни, защото по някакъв начин сигнализират, че тероризмът все още съществува; той все още е много сериозна заплаха. Към нас, политиците, се отправят искания и се упражнява натиск да действаме бързо, да внесем подобрения и да защитим незабавно гражданите. Това е напълно естествено. Ние имаме отговорността да гарантираме сигурността, но и да действаме след задълбочен анализ, оценка и обсъждане, така че да предложим подходящи и пропорционални мерки, както казаха и г-н Сийм Калас, и Съветът. Ние ще направим това. Трябва също така да вземем под внимание спазването на основните права.
<P>
Това е начинът, по който ще работи Комисията. Ще се върнем в Парламента с по-подробни предложения, след като бъде извършена оценката, и ще ги обсъдим допълнително с вас. Благодаря ви за това важно и интересно разискване.
<SPEAKER ID="554" NAME="Председател">
Разискването приключи.
<SPEAKER ID="555" NAME="Inés Ayala Sender" AFFILIATION="S&amp;D">
(ES) Г-н председател, преди да приключим, бих искала да повдигна процедурен въпрос и да изразя учудването си, защото когато започна процедурата с вдигане на ръка, аз вдигнах ръка, като си мислех, че процедурата започва в този момент, но при Вас вече имаше готов списък. Бих искала критериите за процедурата с вдигане на ръка да бъдат стандартизирани, така че да можем да се изкажем всички, защото изглежда се изказаха и други членове, въпреки че при Вас имаше вече готов списък.
<P>
Затова искам да изразя учудването си и да отправя това искане за следващия път, за да можем всички да сме наясно какво трябва да направим, за да можем да се изкажем.
<SPEAKER ID="557" NAME="Elena Oana Antonescu  " LANGUAGE="RO">
Тероризмът продължава да бъде сериозна заплаха в Европейския съюз. Затова всички държави-членки активизираха усилията си за подобряване на инструментите за предотвратяване и борба с тероризма. Приемането на Договора от Лисабон ни дава възможността да предприемем много по-ефективни мерки за борба с тероризма във всяка област, свързана пряко или косвено с него. Използването на телесни скенери е деликатен въпрос. Считам, че преди да се вземе решение, трябва да бъдат внимателно проучени някои важни фактори. Те се отнасят до ефективността на скенерите, спазването на правото на неприкосновеност на личния живот, финансовите последици от тяхното използване предвид изключително високата им цена и преди всичко начина, по който употребата им се отразява на здравето на сканираните хора. Очаква се Европейската комисия да изготви три проучвания относно използването и последиците от телесните скенери. По тази причина считам, че е важно да изчакаме заключенията на експертите и да ги анализираме в дълбочина, а чак след това да вземем решение относно общата позиция по този въпрос.
<SPEAKER ID="942" NAME="John Attard-Montalto  " LANGUAGE="EN">
Когато се повдигне въпросът за антитерористичните мерки, разискването винаги се съсредоточава върху последиците за гражданските свободи. Винаги съм заемал позицията, че това е въпрос на приоритети. Става въпрос дали пътниците са готови да жертват своето удобство в името на сигурността си. Групите за защита на гражданските свободи имат задължението да дадат оценка на всички предлагани нови мерки. Онези, които предлагат нови мерки, като например телесни скенери, имат задължението да докажат, че те са необходими. Макар че решенията обикновено се основават на компромис, в този случай компромиси може и да не са възможни. Очевидно е, че сегашните процедури, по-конкретно претърсването, не са достатъчни. Беше установено, че телесните скенери са по-ефективни. Проблемът е, че те могат да засегнат достойнството на пътниците. Следователно това е въпросът, на който трябва да се обърне внимание. Съществуват много възможности.
<P>
Така например различни телесни скенери за двата пола, обслужвани от служители от същия пол.
<SPEAKER ID="558" NAME="Vilija Blinkevičiūt " LANGUAGE="LT">
Гарантирането на сигурността на въздушния транспорт в борбата срещу тероризма без съмнение е от жизнено значение, но трябва да проверим какви са последиците от мерките, създадени за гарантиране на сигурността, за нашето здраве, основните ни права и свободи, неприкосновеността на личния ни живот и достойнството ни. Използването на телесни скенери, като едно от възможните технически решения, е много сериозен въпрос, отнасящ се до употребата на нови технологии за гарантиране на сигурността на гражданите, и затова се надявам, че Комисията най-накрая ще представи оценка на въздействието на телесните скенери върху здравето на хората и основните права и свободи. Бих искала да обърна внимание на факта, че когато използваме нови технически мерки, чиято цел е да постигнат високо равнище на сигурност на летищата, е много важно и да прокараме границата между правата на човека и сигурността, тъй като тези мерки са свързани не само със защитата на гражданите, но и с последиците за техните права и свободи. Комисията тепърва трябва да представи доклад за оценка на въздействието, който да потвърди, че именно телесните скенери ще гарантират ефективна защита на хората, пътуващи с въздушен транспорт, и следователно все още има съмнения дали тези технически мерки за сигурност наистина ще бъдат безопасни, ефективни и правилни. Затова, след като вече сме оценили съществуващата ситуация, трябва да продължим работата си в тази чувствителна област.
<SPEAKER ID="559" NAME="Nessa Childers  " LANGUAGE="EN">
Европейският парламент не може да одобри въвеждането на телесни скенери, които реално са вид рентген, преди европейските органи да обърнат съответното внимание на свързаните с тях опасения относно здравето и неприкосновеността на личния живот. Известно ми е, че хората, които често ползват въздушен транспорт, са обезпокоени и съм разтревожена от перспективата да подлагаме други пътници, като деца и бременни жени, на проверка с телесни скенери. Има и сериозни опасения относно нарушаващия личното пространство характер на тези изображения и преди да се съгласяваме с повсеместното инсталиране на тези времеемки и скъпи уреди, трябва да гарантираме защитата на неприкосновеността на личния живот на европейските граждани. Предвид факта, че органите на САЩ признаха, че причината за неотдавнашната терористична паника в Детройт е по-скоро пропуск от страна на техните агенции по сигурността, отколкото използваната на летищата технология, считам, че преди да инвестираме в тази противоречива технология, трябва да проучим широк спектър от не толкова скъпи методи - като например по-активно разузнаване, различни методи за претърсване и по-задълбочено международно сътрудничество. Един от бащите основатели на САЩ, Бенджамин Франклин, е казал, че този, който поставя сигурността над свободата, не заслужава нито едно от двете, и считам, че Европа ще постъпи добре, ако се вслуша в този съвет през следващите месеци.
<SPEAKER ID="941" NAME="Proinsias De Rossa  " LANGUAGE="EN">
Международната федерация на журналистите, която представлява 600 000 журналисти в 125 държави, призова израелските органи да отменят заповедта за депортиране на журналиста Джаред Малсин, който беше депортиран заради репортажите си за положението на Западния бряг и в Газа, в които критикува израелското правителство. Федерацията осъди депортирането му като недопустимо нарушаване на свободата на пресата. Освен това 13 израелски правозащитни организации протестираха пред израелския Кнесет и министър-председателя Нетаняху във връзка с все по-систематичната кампания срещу правозащитните организации в Израел. Беше съобщено, че сега Израел настоява Европейският съюз да престане да отпуска финансова помощ на правозащитни организации, които действат в Израел и палестинските територии. Отправям искане към Вас, г-н председател, да се свържете с министър-председателя Нетаняху и да заявите ясно, че ЕС се основава на спазването на правото на свобода на словото, правото на отделния човек да критикува собственото си правителство, свободната преса и правото на мирен протест, които са в основата на всяка демократична държава. На министър-председателя Нетаняху трябва също да бъде напомнено, че търговските споразумения на ЕС изискват от онези, с които търгуваме, да спазват тези права.
<SPEAKER ID="560" NAME="Christine De Veyrac  " LANGUAGE="FR">
Близо 10 години след 11 септември терористичната заплаха все още съществува, а самолетите са едно от оръжията, които терористите предпочитат да използват, за да нанесат удар срещу нашите държави. Трябва да намерим начин да защитим нашите граждани и да не позволим те да станат жертва на терористични актове. Телесните скенери могат да бъдат един от начините за укрепване на сигурността на летищата и на борда на самолетите. Преди да вземем решение обаче, трябва да се уверим, че тези уреди не нарушават личните свободи и не вредят на здравето на пътниците или на летищния персонал. Очаквам с голям интерес проучването по този въпрос, което Европейската комисия ще представи през март. Разглеждайки всички различни аспекти, свързани с тяхната употреба, докладът трябва да даде възможност да се сертифицират скенерите в Европа, като се гарантира защита на гражданските свободи и здравето, и в същото време се подобри сигурността. За да могат всички граждани да се ползват от едно и също равнище на защита, надявам се, че след като Европейската комисия представи това проучване, ще насърчим държавите-членки да стигнат до споразумение по този въпроси.
<SPEAKER ID="561" NAME="Kinga Gál" AFFILIATION="PPE">
в писмена форма. - (HU) Г-н председател, госпожи и господа, наборът от мерки за сигурност, който се използва на международните летища, непрекъснато се разширява, тъй като безопасността на въздухоплаването - нашата безопасност - се сблъсква с все повече предизвикателства. В същото време някои елементи от вече предприетите, планираните или изпробваните мерки за подобряване на безопасността на въздухоплаването надхвърлят строго авиационните изисквания и изискванията на безопасността на въздухоплаването. Затова тези въпроси трябва да бъдат проучени в цялостния им контекст. Безопасността е ключов въпрос в нашия живот - тя е най-важният въпрос. Можем обаче да се чувстваме в безопасност единствено когато мерките за безопасност не ограничават непропорционално правата ни, не нарушават личните ни права и, в някои случаи, не вредят на здравето ни, и когато мерките за гарантиране на нашата безопасност като цяло не са непропорционални, не могат да бъдат заобиколени и имат съответното равнище на ефективност. Необходимо е устройствата, като например телесните скенери, които осигуряват ефективно наблюдение на пътническия трафик, да се използват с доброволното съгласие на проверявания, като се взимат под внимание, наред с други неща, пътниците, които имат животоподдържащи медицински импланти (електронни пейсмейкъри или метални импланти), да не са вредни за здравето, децата, бременните жени или хората, които пътуват често, и накрая, да не записват данните от изображенията, а да се използват само като подходящо предупреждение в случай на риск. Затова всяко по-нататъшно разискване относно въвеждането на пробни скенери е полезно само след като се извърши подробна оценка на въздействието на изброените по-горе условия. Единствено използването на устройства, които отговарят на този набор от изисквания, е приемливо за нас.
<SPEAKER ID="562" NAME="Jim Higgins  " LANGUAGE="EN">
Не можем да чакаме поредната трагедия, за да действаме в защита на пътниците, ползващи въздушен транспорт. Дъблинският летищен орган обяви тръжна процедура за възлагане на договор на стойност до 2 милиона евро за телесни скенери на летището в Дъблин. Летищният орган заяви, че ако министерството на транспорта даде зелена светлина, което изглежда много вероятно, и ако оборудването се окаже ефективно, скенери ще бъдат инсталирани и на летищата в Корк и Шанън. Комисарят по защита на данните има задачата да гарантира, че всяко решение на ирландските органи за въвеждане на скенери се подлага на съответната оценка и постига баланс между нуждите на сигурността и правата на неприкосновеност на личния живот. Летище Манчестър, където се изпробва един от скенерите, изтъква аргумента, че черно-белите изображения не са порнографски или еротични и че ги вижда един-единствен служител в изолирано помещение, след което те незабавно се унищожават. Телесните скенери не са непогрешими, но за момента са най-добрата налична технология и ние трябва да използваме всички инструменти, с които разполагаме, за да намалим терористичната заплаха. Нуждаем се от общоевропейски подход към въпроса за скенерите - мерките за сигурност на летищата трябва да бъдат еднакви. С нетърпение очаквам заключението на доклада на Комисията относно въздействието на телесните скенери.
<SPEAKER ID="940" NAME="Danuta Jazłowiecka  " LANGUAGE="PL">
Госпожи и господа, ако някой слуша днешното разискване, може да остане с впечатлението, че основният проблем, пред който в момента са изправени европейските държави, е дали да се разшири използването на телесни скенери на летищата или да се ограничат възможностите за тяхното въвеждане. Струва ми се обаче, че това не е правилното разбиране на въпроса. От тази гледна точка проблемът с гарантирането на защитата на човешките права също не е от голямо значение. Основният въпрос, който трябва да си зададем, е дали предложените от специалните служби нови методи и инструменти ще бъдат използвани ефективно. Ако се откажем от част от нашите свободи в полза на сигурността, дали това наистина ще гарантира нашата сигурност? Информацията, която получаваме по този въпрос, засилва скептицизма ни. Ако съответните служби не могат дори да гарантират ефективна проверка на паспортите и ако не могат да използват информацията, която притежават - което пролича много ясно при инцидента с полета до Детройт - какво ни гарантира, че те ще могат да използват ефективно новите инструменти? Историята ни учи, че в кризисни ситуации специалните служби предпочитат да изберат най-лесния път. Те искат нови правомощия, повече пари и по-добри инструменти, но в същото време не са в състояние да използват максимално възможностите, с които разполагат. Някой трябва да вземе страната на здравия разум и трезвия скептицизъм, и ми се струва, че Европейският парламент следва да изиграе значителна роля в това отношение.
<SPEAKER ID="563" NAME="Elżbieta Katarzyna Łukacijewska  " LANGUAGE="PL">
Събитията през последните години ни принудиха да потърсим нови решения, които да гарантират възможно най-голяма сигурност на пътниците. Терористичната заплаха ни накара да се съгласим по-охотно с ограничаването на нашата свобода. Надявам се, че преди да бъде взето решение относно общото въвеждане на телесни скенери на летищата, ще бъде извършен подробен анализ на тяхната ефективност и безопасност, както и на разходите, които ще бъдат направени. Не искаме да повтаряме това, което се случи с масовото внасяне на ваксини срещу грип A1/H1N1, когато правителствата панически изкупиха запаси от ваксини на много високи цени, без да получат гаранция от производителите за тяхната безопасност, а сега тези запаси стоят неизползвани. Вероятно би било по-ефективно да използваме решенията, разработени от Израел, при които се поставя акцент върху наблюдението на поведението на пътниците и щателното претърсване на онези, които изглеждат по-съмнителни, а не на всички. Тази система е доказала ефективността си в продължение на много години.
<SPEAKER ID="564" NAME="Petru Constantin Luhan  " LANGUAGE="RO">
Наш дълг като членове на ЕП е да участваме в решаването на проблемите, свързани с телесните скенери, с оглед както на борбата срещу тероризма, така и на гражданските и личните права на европейците.
<P>
Напълно съм съгласен, че трябва да се намерят жизнеспособни решения за повишаване на сигурността на нашите граждани. Наше задължение обаче е да гарантираме спазването на всички права на нашите съграждани в целия Европейски съюз. Това включва правото на неприкосновеност на личния живот и основното право на лично достойнство, което трябва да е в равновесие с концепцията за сигурност на уредите на летищата. Въпросът, който изниква с оглед на това, е дали телесните скенери са най-жизнеспособното решение на проблемите със сигурността на летищата.
<P>
Считам, че Европа трябва да каже "да" на намирането на решения за борба с тероризма и организираната престъпност, и "не" на нарушаването на правото на неприкосновеност на личния живот и личното достойнство, което е основен принцип на демокрацията.
<SPEAKER ID="565" NAME="Ioan Mircea Paşcu  " LANGUAGE="EN">
Всеки път, когато реален или потенциален терорист се качи на борда на самолет, успявайки да излъже бдителността на нашите смели служители от охраната и тези прекрасни уреди, това вгорчава живота на милиони пътници през следващите години. Терористите от 11 септември постигнаха невъобразим успех: те успяха завинаги да променят живота ни към по-лошо. Ние, от Изтока, искахме да се отървем от нашия "Голям брат", но в замяна получихме неговия "западен" вариант, по-изтънчен, но не по-малко плашещ. Много "служители от охраната" на някои летища се държат зле; те считат, че са над закона, гледат на всеки пътник като на заподозрян, позволяват си да проверяват целия багаж без никакво обяснение и, разбира се, без да се извинят, след като тяхното "подозрение" се окаже неоснователно. И когато посмееш да протестираш, те ти се изсмиват в лицето. Ще се съгласите, че това е злоупотреба. Затова е крайно време Комисията да обърне внимание на дейността на тези фирми и да наложи стриктни норми на поведение спрямо голямото мнозинство честни граждани. В края на краищата, Хартата на основните права трябва да се спазва еднакво от всички европейци, включително от онези, които отговарят за сигурността на нашите летища.
<SPEAKER ID="566" NAME="Joanna Senyszyn  " LANGUAGE="PL">
За да се преборим ефективно с тероризма, са необходими координирани действия, включително правила на ЕС относно скенерите. Принципите, които ще приемем, трябва да включват защита на основните права и личните данни, както и нещо също толкова важно - здравето на гражданите. Трябва да се вземе решение за задължително използване на сканиращо оборудване. Няма смисъл да говорим изобщо за това, ако сканирането ще бъде доброволно. Защото е трудно да си представим, че терористите ще се съгласят да бъдат сканирани. Разбира се, много е важен въпросът за безопасността на скенерите за здравето. По този въпрос мненията са разделени - например Чешката служба за ядрена безопасност излезе със становището, че сканиращото оборудване отделя лъчение, което е вредно за човешкото здраве, докато френската Централна дирекция за гражданско въздухоплаване счита, че оборудването е напълно безопасно. От ключово значение е да се направят допълнителни тестове, които да покажат кои видове скенери са безопасни за здравето и какви са евентуалните странични ефекти от използването им. Проучването следва да се координира от Европейската комисия при пълно сътрудничество от страна на държавите-членки. Използваните скенери трябва да притежават сертификат за безопасност, който да позволява употребата им във всички държави-членки. По този начин ще избегнем дублиране на разходите за проучване от страна на отделните държави-членки и ще бъдем сигурни, че здравето на гражданите е еднакво защитено във всяка държава-членка.
<SPEAKER ID="567" NAME="Joanna Katarzyna Skrzydlewska  " LANGUAGE="PL">
Г-н председател, на някои европейски летища беше въведен нов метод за претърсване на пътниците. Наред със сегашните мерки за сигурност, в употреба бяха въведени и скенери за цялото тяло. Повечето пътници на авиокомпании са категорично против тази форма на проверка, която считат за нарушение на основните права на човека, включително правото на лично пространство и защитата на личното достойнство. Освен това - и това е много важно - тази неохота се задълбочава от факта, че не се знае какви са последиците от скенерите за здравето на сканираните хора.
<P>
Няма ясни разпоредби относно съхранението и защитата на данните, които се събират при сканирането. Изтъква се също аргументът, че скенерите далеч не са високоефективни, както твърдят производителите. Можем само да се надяваме, че ефективността им няма да е като тази на ваксините против свински грип, единственият ефект от които в крайна сметка беше да повишат приходите на фармацевтичните концерни. Предвид всички тези оправдани съмнения считам, че Европейската комисия трябва да формулира принципи за защита на правата на пътниците, които в същото време да гарантират тяхната сигурност.
