<CHAPTER ID="021">
Роля на жените в селското стопанство и селските райони (кратко представяне) 
<SPEAKER ID="245" NAME="Председател">
Следващата точка е докладът на г-жа Jeggle, от името на комисията по земеделие и развитие на селските райони, относно ролята на жените в селското стопанство и селските райони.
<SPEAKER ID="246" NAME="Elisabeth Jeggle" LANGUAGE="DE">
Г-жо председател, г-жо член на Комисията, като докладчик на Парламента по доклада по собствена инициатива относно ролята на жените в селското стопанство и селските райони, моята цел беше да проведа широк обществен дебат с цел предоставяне на повече видимост и тежест на важната многофункционална роля на жените в селските райони.
<P>
Основна задача на европейската политика за селските райони остава постигането на равностойни условия на живот във всички региони и избягването на едностранното развитие на гъсто населените градски райони, така че и в селските райони хората да имат перспектива за оставане и успех. През последните десетилетия Общата селскостопанска политика (ОСП) беше насочена към положителното икономическо развитие на селското стопанство и селските райони. В бъдеще целта в още по-голяма степен е да се насърчава висококачественото, устойчиво, ефективно от екологична и енергийна гледна точка използване на селските райони.
<P>
Това ще изисква нови усилия и нови стратегии от страна на всички заинтересовани. Повече от всякога е необходимо да се вземат предвид и да се използват потребностите и потенциалът на жените в селските райони. Опитът показва, че, особено в селските райони, качеството на живот и икономическата сила са свързани с присъствието на жените и тяхната ангажираност в многобройни области. През последните години по-специално стана ясно, че подкрепата на жените и техните проекти води като цяло до важен напредък за обществото в селските райони. Такъв опит беше натрупан във всички региони на Европа в рамките на подпомагането по втория стълб и различни други възможности за подпомагане.
<P>
Но жените също имат и съществена роля в селското стопанство. Това е сектор, където през последните години жените допринесоха значително за диверсифицирането и пазарното приспособяване на предприятията, като по този начин многофункционалността на селското стопанство придоби още по-конкретни измерения. Наред със собственото производство на хранителни продукти, селскостопанските предприятия предлагат и иновативни продукти и услуги. Този икономически потенциал може да бъде използван в още по-голяма степен. Във връзка с това има възможности за осигуряване на практически мерки за подкрепа на жените в селското стопанство. Техните многостранни професионални познания и умения, интереси и постижения трябва да бъдат вземани предвид в по-голяма степен. За тази цел ние по-специално призоваваме жените да имат пълно участие в ресурсите на селскостопанските форми на живот и икономика. Жените земеделски стопани желаят да участват в правата и задълженията в съответствие със споделяната от тях отговорност за предприятието, включително чрез подходящо представителство в земеделските органи. Адекватното социално осигуряване на всички жени, заети в селското стопанство, също така е изключително необходимо за едно съвременно и устойчиво селско стопанство.
<P>
След интензивен диалог в комисията по земеделие и развитие на селските райони успяхме да приемем доклада само с един глас против. За утрешното гласуване в пленарна зала не са внесени никакви изменения. За мен това означава, че сме намерили много добър компромис, който е приемлив за всички групи. Единодушният вот ще придаде на доклада необходимата тежест, за да получи - надявам се - достатъчно внимание в Комисията и Съвета. Бих искала да благодаря на моите колеги, особено на докладчиците в сянка, за наистина отличното сътрудничество.
<P>
Важната роля на жените в селското стопанство и селските райони не трябва да се пренебрегва в предстоящия дебат относно бъдещето на ОСП след 2013 г. Уверена съм, че нашият доклад ще предостави важна основа за този съществен дебат и ще даде положителен принос в предстоящия финансов дебат.
<SPEAKER ID="247" NAME="Mairead McGuinness" AFFILIATION="PPE">
(EN) Г-жо председател, поздравявам Elisabeth Jeggle за добрата й работа по този доклад, както и за непрестанната й работа в тази област през годините, откакто я познавам. Комплимент за нейната работа е това, че не са внесени никакви изменения в този важен доклад.
<P>
В краткото време, което имам, искам да обърна внимание на няколко точки в него. Приветствам параграф 4 относно важността на адекватен бюджет за селското стопанство като цяло и параграф 10 относно новите технологии в селските райони и необходимостта от разширяване на достъпа до широколентова връзка. Мисля, че особено важен е параграф 34. Жените трябва да бъдат подходящо представени във всички политически, икономически и социални организации в сектора на селското стопанство, така че в процеса на вземане на решения да бъдат отразени гледните точки и на мъжете, и на жените. Това е наистина важно, но, за съжаление, трябва да кажа, че обликът на земеделските организации е почти изцяло мъжки. Необходимо е да отдадем внимание на този въпрос.
<P>
И накрая, необходимо е Комисията да осъзнае, че в момента проблемът за мъжете и жените земеделски стопани е несигурността по отношение на дебата относно реформата на ОСП. Притеснявам се, че някои земеделски стопани се опитват да отгатнат резултатите от реформите и е възможно да поемат допълнителни разходи, които ще ги обременят. Моля да внесете това послание в Комисията.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Г-жо председател, основната загриженост на жените в селските райони е липсата на работни места. Липсата на работни места означава ниски доходи за възрастните хора, което, от своя страна, увеличава риска от бедност. Нещо повече, образованието на децата и здравните услуги в селските райони са живителната сила на тези общности.
<P>
Несигурният характер на базисната инфраструктура в селските райони означава, че предприемачите проявяват по-малък интерес към разработването на земеделските стопанства и производствените единици в тези области. Настоятелно призовавам държавите-членки да използват структурните фондове за преодоляване на липсата на базисна инфраструктура в селските райони и да прилагат политики за подобряване на достъпа до обществената инфраструктура за всички. Призовавам Комисията и държавите-членки да спазват ангажимента си за подобряване на широколентовата инфраструктура в селските райони като средство за повишаване на тяхната конкурентоспособност.
<P>
Селският туризъм, основаващ се на семейни туристически предприятия, създава работни места, прави възможно съчетаването на семейните с трудовите задължения и насърчава населението в селските райони да остане по тези места.
<SPEAKER ID="249" NAME="Marian Harkin" AFFILIATION="ALDE">
(EN) Г-жо председател, приветствам навременния доклад на Elisabeth Jeggle и й благодаря за доброто й сътрудничество.
<P>
Не много хора съзнават, че 42 % от лицата, редовно заети в селското стопанство, са жени, и че три от всеки десет стопанства в ЕС се управляват от жени. За да останат жените и семействата в селските райони и техният принос да постигне целите на стратегията "Европа 2020" чрез селско стопанство, трябва да има многообразие от услуги и съоръжения за нормално ежедневие. Тези услуги трябва да включват здравеопазване и предоставяне на грижи, образование, свободно време, транспорт и широколентова връзка.
<P>
От решаващо значение е не всички услуги да са пазарно ориентирани. Необходимо е също да има подходящо социално осигуряване за жените, работещи в селското стопанство, за да бъдат гарантирани тяхното бъдеще и пенсии. Също така е важно да бъдат улеснени предприемаческите умения на жените и повсеместното участие на жените във вземането на решения на местно и регионално равнище, в земеделските организации и във всички органи за вземане на решения. Това ще има огромно въздействие и ще спомогне за гарантирането на бъдещата роля на жените в селското стопанство.
<SPEAKER ID="250" NAME="João Ferreira" AFFILIATION="GUE/NGL">
(PT) Г-жо председател, положението на жените в селското стопанство и селскостопанската сфера отразява и понася вредите от дълбоката криза, в която настоящите политики, като например Общата селскостопанска политика (ОСП) и други, въвлякоха селските райони. Жените представляват 42 % от работниците в селското стопанство във всички страни на Европейския съюз. Мнозинството от тези жени се трудят в семейни стопанства. Поради това те са особено засегнати от закриването на стотиците хиляди малки и средни стопанства и от процеса на унищожаване на семейното селско стопанство, което е резултат от последователните реформи на ОСП. Както и в други сфери на дейност, те са особено тежко засегнати от безработица, несигурни работни места, ниски заплати и бедност. Всичко това е изострено от антисоциалните политики, наложени под претекст на кризата.
<P>
Красивите думи и декларациите за добри намерения не са достатъчни. Необходима е раздяла с тези политики, като се отдаде значение на ролята на жените, на техните права и равенство, както и отдаване на значение и укрепване на мрежа от услуги, свързани със селскостопанските ресурси, здравеопазването, образованието и семейното подпомагане. Необходимо е също така предоставяне на културни и развлекателни дейности, както и борба с различните асиметрии и опустиняването.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Г-жо председател, лично аз считам, че най-важните раздели в доклада се отнасят до условията на живот в селските райони и бих искал да направя няколко забележки по този въпрос.
<P>
На първо място, е важната роля, изпълнявана от Европейския земеделски фонд за развитие на селските райони, в модернизацията на селата. Този фонд трябва получи адекватно финансиране и като част от бъдещата Обща селскостопанска политика с цел стесняване на различията между селските и градските райони. На второ място, считам, че е необходимо да се започне, особено в новите държави-членки, с модернизиране на основната физическа инфраструктура. Това трябва да остане, без изключение, компонент на ЕЗФРСР.
<P>
Последната ми бележка се отнася до застаряването на населението в селските райони. Във връзка с тази точка искам да подчертая значението на програмите, насочени, от една страна, към ранното пенсиониране на земеделските стопани и селскостопанските работници и създаването на млади земеделски стопани, а, от друга, към започването на икономическа дейност от млади земеделски стопани.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Г-жо председател, бих искала да поздравя г-жа Jeggle за приетия от нея подход в доклада.
<P>
Мисля, че е изключително важно да се признае съществената роля на жените в селското стопанство както в първичното производство, така и в разнообразяването на икономическите дейности в земеделските стопанства и в селските райони.
<P>
Считам, че е необходимо да обърнем внимание на високото ниво на бедност и изолация, което засяга жените в селските райони, като по този начин подчертаем необходимостта от ефективни мерки за гарантиране на равни възможности за жените в селското стопанство като основна цел на Общата селскостопанска политика. Във връзка с това е от съществено значение да се подобри качеството на живот на жените в селските райони, като им се предостави възможно най-лесен достъп до образование и професионално обучение, учене през целия живот, ефикасни местни обществени здравни услуги, да не говорим за инфраструктура и услуги в подкрепа на децата и семействата.
<P>
Трябва да подчертая, че подобряването на равните възможности за жените в селските райони включва по-активно насърчаване на тяхната роля както в селското стопанство, така и в други области на икономическата дейност, включително и защитата на мултифункционалността на селското стопанство.
<SPEAKER ID="253" NAME="Вивиан Рединг" LANGUAGE="EN">
Г-жо председател, първо, бих искала да благодаря на докладчика и членовете на комисията по земеделие и развитие на селските райони, тъй като беше важно тази тема да бъде поставена за разглеждане.
<P>
Комисията съзнава много добре съществената роля на жените в селското стопанство и в селските райони. Тя вижда, че това е задача за политиката за развитие на селските райони. Регулацията на развитието на селските райони предвижда подкрепа в редица области, които са важни за жените в селските райони. Създаването и развитието на микропредприятия, добавянето на стойност към селскостопанските проекти и търсенето на възможности за продажбата им са само няколко примера.
<P>
Политиката за развитие на селските райони предвижда също възможности за подпомагане на мъжете и жените да балансират своя семеен и професионален живот. Например по силата на мярката за предоставяне на основни услуги могат да бъдат подкрепени социални заведения като дневни центрове за грижа за деца или възрастни хора. Освен това местните транспортни услуги и малка по мащаби инфраструктура също отговарят на условията за подпомагане.
<P>
Положението в селските райони е твърде разнообразно в различните държави-членки, включително по отношение на възможностите и изискванията за жените. Държавите-членки и регионите трябва внимателно да анализират ситуацията и да определят целенасочени мерки съобразно местните условия, като вземат предвид специфичните проблеми, пред които са изправени жените. Например държавите-членки могат да отдадат предпочитание на жените по отношение на определени мерки. В допълнение държавите-членки могат да използват финансов инженеринг за създаване на гаранционни фондове с цел подпомагане на жените в получаването на достъп до кредит. Жените също следва да играят важна роля в програмата "LEADER", където да внесат своите специфични интереси и специфичен потенциал с цел мобилизиране на потенциала за развитие на дадена област.
<P>
Комисията е съгласна, че би било полезно да разполага с повече данни относно положението на жените. Въпреки това, особено в светлината на призива от страна на държавите-членки за опростяване, ще се окаже трудно да ги убедим в необходимостта от допълнителни отчетни задължения. Където е възможно обаче, статистически данни трябва да бъдат представени и анализирани, разбити по пол. При наличие на данни за жените Комисията ще ги включи в доклада си относно напредъка в изпълнението на стратегическите насоки за развитието на селските райони.
<P>
Много важен фактор за напредъка на жените в селскостопанските и селските райони е обменът на опит. Във връзка с това бих искала да привлека вниманието ви към Европейската мрежа за развитие на селските райони и съставящите я национални мрежи. Те могат да бъдат използвани за взаимно изучаване на най-добрите практики и е желателно повече феминистки сдружения да се възползват от съществуващите мрежи, за да осъществяват връзка помежду си в различните селски райони.
<SPEAKER ID="254" NAME="Председател">
Разискването приключи.
<P>
Гласуването ще се проведе във вторник, 5 април 2011 г.
<P>
Писмени изявления (член 149)
<SPEAKER ID="255" NAME="Iosif Matula" AFFILIATION="PPE">
в писмена форма. - (RO) Аз съм от Румъния, където голяма част от населението живее в селските райони. Точно затова съзнавам, че е абсолютно наложително съсредоточаването на по-голямо внимание върху положението на жените в тези области, като се вземат предвид специфичните възможности и предизвикателства.
<P>
Като член на комисията по култура и образование и на комисията по регионално развитие искам да подчертая необходимостта от предоставянето на система за професионално обучение, която ще предложи на жените адекватно обучение както за производители, така и за предприемачи, особено с оглед на постигането на целите на стратегията "Европа 2020". Това също може да бъде постигнато чрез осигуряване на по-добър достъп до широколентови интернет услуги за земеделските стопани.
<P>
Подпомагането на предприемаческата инициатива сред жените може да им осигури доходи за стабилен начин на живот и по този начин да им даде икономическа независимост. Така ще можем да елиминираме въздействието на социалното изключване и бедността, които имат непропорционален ефект върху жените.
<P>
В същия този контекст говорим също и за бъдещата реформа на Общата селскостопанска политика, на част от която ще трябва да отделим по-голямо внимание относно ролята и потребностите на жените в селските райони. Осъществяването на по-привлекателен живот в селските райони и селското стопанство остава предизвикателство, но то може да предложи на жените в тези области реални възможности за икономическо и личностно развитие.
<SPEAKER ID="256" NAME="Jarosław Kalinowski" LANGUAGE="PL">
Мъжете са тези, които най-често избират кариера в селскостопанския сектор, но жените присъстват в селските райони от незапомнени времена и, за съжаление, приносът им винаги е бил подценяван. Техните последователни действия и дългосрочен подход към много проблеми спомагат за подобряване на качеството на живот и труд в селските райони. Често пъти обаче те не са представени по време на етапа на планиране на ресурсите и отчитането на потребностите на жените земеделски стопани в това отношение може да донесе много ползи за селските общности. Трябва да гарантираме, че са отворени възможностите за професионално развитие на жените в селското стопанство чрез предоставяне на реална подкрепа под формата на образование и съвети за професионално развитие. Важно е да се популяризират селските райони сред жените като привлекателно място за труд, където е възможно да се реализират както семейните, така и професионалните планове.
