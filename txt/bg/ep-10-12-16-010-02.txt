<CHAPTER ID="010-02">
2. Уганда: законът Bahati и дискриминацията срещу представители на хомосексуалното, бисексуалното и транссексуалното общество
<SPEAKER ID="284" NAME="Председател">
Следващата точка е разискването по шест предложения за резолюция относно Уганда: Законът Bahati и дискриминацията срещу лесбийки, гейове, бисексуални и транссексуални лица (ЛГБТ).
<SPEAKER ID="285" NAME="Véronique De Keyser" LANGUAGE="FR">
Г-н председател, г-н член на Комисията, точно преди една година в Парламента приехме резолюция относно хомосексуалистите и лесбийките, и закона Bahati в Уганда.
<P>
Защо една година по-късно се връщаме на тази тема с почти еднаква резолюция?
<P>
Защото проблемът далеч не е решен. На първо място, евангелисткото движение "The Family", което стои зад законопроекта Бахати, не се отказало и ние отново виждаме този законопроект да се появява в Уганда.
<P>
Втората причина е, че миналия октомври и ноември угандийският вестник Rolling Stone проведе кампания за публично назоваване и порицаване, като публикува списък с угандийски хомосексуалисти, които незабавно бяха проследени и нападнати, и днес все още се крият като отхвърлени от обществото. Конституционният съд на Уганда спря издаването на вестника, но става ясно, че обстановката се е влошила. Това е преследване.
<P>
Трето, само 13 африкански държави признават правата на хомосексуалистите. Останалите държави имат много различни закони, но някои от тях като Судан, северна Нигерия и Мавритания все още наказват хомосексуалистите със смърт.
<P>
И все пак, и ще завърша с това, съвсем наскоро групата държави от Африка, Карибите и Тихоокеанския басейн (АКТБ) направиха изявление, според мен някак едностранно, в смисъл, че са наясно, че въпросът за хомосексуалистите малко ни тревожи, но че тези аспекти са част от тяхната култура. Не, това са права на човека, всеобщи ценности, и ние наистина искаме тези всеобщи ценности да бъдат категорично защитени от Комисията и от целия Европейски съюз.
<SPEAKER ID="286" NAME="Charles Tannock" LANGUAGE="EN">
Г-н председател, обществата в Африка най-общо са консервативни в социално отношение. За съжаление, в много африкански държави хомосексуалността наистина е обявена извън закона. Много хора в Африка се чувстват застрашени от усилията за насърчаване на хомосексуалността, особено когато тези усилия се ръководят от неправителствени организации (НПО) със седалище в западни държави. В някои части на Африка е широко разпространено разбирането, че режимите на либералната демокрация се опитват да прокарат техните собствени, по-толерантни ценности в общества с много различни и древни традиции.
<P>
Но дори това да е така, то не извинява, нито оправдава яростната хомофобия, ширеща се в някои части на Африка. Тъжното е, че хомофобията често се подклажда от правителствата и техните представителни медийни органи. В пресата отново се пише за екстремизма и истерията на някои от законодателите на Уганда. Те подкрепят закон, чрез който на хомосексуалистите ще се налага смъртно наказание или доживотна присъда, в зависимост от характера на тяхното така наречено престъпление. Аз, както и групата ECR, отхвърляме този драконовски законопроект, който би бил брутално нарушение на индивидуалните права и призоваваме президента Мусевени да наложи вето на него. Уганда е държава, в която мнозинството от хората се издържат с по един долар на ден - нейните законодатели сигурно могат да намерят по-добри начини да служат на интересите на угандийското общество, отколкото да подлагат гейовете на наказателно преследване.
<SPEAKER ID="287" NAME="Marietje Schaake" LANGUAGE="EN">
Г-н председател, така нареченият законопроект за борба с хомосексуализма, който се разисква от парламента на Уганда, предвижда хомосексуалните действия да се наказват с лишаване от свобода от седем години до доживотен затвор или дори смъртно наказание. Европейският парламент остро осъжда въпросния законопроект и вършейки това, ние не налагаме европейските ценности на други държави, както намекват някои в опит за избягване на отговорността за нарушенията на правата на човека и отговорността за защита на гражданите от нападения на основата на тяхната сексуална ориентация.
<P>
В октомврийските и ноемврийските броеве на местния вестник Rolling Stone са публикувани имената и личните данни на лица, за които се предполага, че са хомосексуалисти, се подчертава реалната заплаха и атмосферата на страх, като читателите са подстрекавани да ги наранят или обесят. Впоследствие няколко души бяха нападнати.
<P>
Всъщност, хомосексуалните действия са законни само в 13 африкански държави, а са престъпление в 38. В Мавритания, Судан и северните части на Нигерия хомосексуалните действия се наказват със смърт.
<P>
Органите на Уганда са задължени, в съответствие със Споразумението от Котону, да спазват международните права и правата на човека, а Комисията, Съветът на Европейския съюз и Европейската служба за външна дейност също трябва да използват пълноценно инструментариума за насърчаване и защита на упражняването на всички права на човека от лесбийките, гейовете, бисексуалните и транссексуалните лица (ЛГБТ).
<SPEAKER ID="288" NAME="Raül Romeva i Rueda" LANGUAGE="EN">
Г-н председател, законопроектът за борба с хомосексуализма, внесен от Дейвид Бахати в парламента на Уганда, който предвижда хомосексуални действия да се наказват с лишаване от свобода от седем години до доживотен затвор, както и смъртна присъда, е просто неприемлив.
<P>
Нека си припомним, че в Африка хомосексуалните действия са законни само в 13 държави, а в 38 те са престъпления, като в Мавритания и северните части на Нигерия хомосексуалните действия се наказват със смърт.
<P>
Ето защо ние трябва отново да повторим, че сексуалната ориентация е въпрос, който попада в обхвата на правото на неприкосновеност на личния живот. То се гарантира от международното право за правата на човека, съгласно което равенството и недискриминацията следва да се насърчават, като същевременно се гарантира свободата на изразяване. Ето защо ние отново трябва да осъдим всеки опит за подклаждане на омраза и проповядване на насилие спрямо която и да е малцинствена група, в това число въз основа на пол или сексуална ориентация. Трябва да припомним на органите на Уганда за техните задължения съгласно международното право в областта на правата на човека и Споразумението от Котону.
<P>
Ето защо също призовавам Комисията и Съвета, както и Европейската служба за външна дейност, в техните отношения с Уганда да използват пълноценно инструментариума за насърчаване и защита на упражняването на всички човешки права от страна на лесбийките, гейовете, бисексуалните и транссексуалните лица.
<SPEAKER ID="289" NAME="Filip Kaczmarek" LANGUAGE="PL">
Г-н председател, опитите, които се правят за извършване на дискриминационни действия срещу граждани на Уганда въз основа на тяхната сексуална ориентация, са сериозен въпрос. По този въпрос Уганда се радва на подкрепата на много африкански държави, които не искат международната общност или Европейският съюз да упражняват натиск върху тях за декриминализиране на хомосексуалните действия.
<P>
Неправилното разбиране се основава на факта, че ние считаме, че забраната на дискриминацията в тази област е всеобщо право на човека, както преди малко каза г-жа De Keyser. Болшинството африкански държави не гледат на въпроса по същия начин и затова диалогът е толкова труден. Заявяваме, че не можем да мълчим по тези въпроси, а те казват, че се месим в неща, с които нямаме нищо общо.
<P>
Проектът на измененията на законодателството на Уганда наистина представлява радикална промяна. Те въвеждат възможното използване на смъртна присъда за повторни нарушения на забраните, които вече съществуват, или за тежки хомосексуални действия, въпреки че всъщност не е ясно какво се предполага да означава това. Ние не сме съгласни с тези предложения и се надяваме, че няма да бъдат приети.
<SPEAKER ID="290" NAME="Marie-Christine Vergiat" LANGUAGE="FR">
Г-н председател, Уганда е една от африканските държави, в които хомосексуалните действия все още се подлагат на жестока репресия. И наистина, тя е една от държавите, които се ползват с най-лошо име в тази област, тъй като под ръководството на американски евангелисти-фундаменталисти, с които държавният глава на Уганда е в близък отношения, държавата е предприела истински кръстоносен поход срещу хомосексуалистите. Загубихме броя на лицата, които са преживели преследване и изтезание само поради тяхната сексуална ориентация.
<P>
Мюсюлманите и християните са се обединили - първи в страната - за да осъдят тези отвратителни действия. На Christopher Senyonjo, 70 годишен англикански епископ, му е било забранено да извършва богослужение от по-висшестоящи от него за това, че е бил един от малкото хора, които са взели становище в подкрепа на хомосексуалистите.
<P>
Споменатият законопроект наистина може да се появи отново по всяко време. В него се стига дотам, че хомосексуалисти, за които се подозира че са ХИВ позитивни или че имат отношения с малолетни и непълнолетни, получават смъртна присъда. В законопроекта се призовава за тях да бъде съобщавано.
<P>
Местният вестник Rolling Stone, който няма нищо общо със списанието със същото име, всъщност публикува списъци с имена и адреси на лидери на гейове под възмутителното заглавие "Обесете ги!" Издаването на този боклук е временно забранено, но вредата е нанесена, както вече беше казано.
<P>
На хомосексуалните действия в Африка много често се гледа като на зло, дошло от Запада, което става причина Африка да загуби наследените от дедите ценности. НПО твърдят, че 500 000 души от 32 милионното население на Уганда са гейове. Много от тях кандидатстват за убежище в европейските държави. Можем ли поне да направим всичко възможно да гарантираме, че на тези заявления се обръща специално внимание, както и на всички мъже и жени, които наистина са жертва на потисничество и изтезания?
<SPEAKER ID="291" NAME="Monica Luisa Macovei" LANGUAGE="EN">
Г-н председател, аз съм разтревожена от използването на наказателното право срещу лица от един и същ пол, съгласни да поддържат тайно сексуални отношения помежду си. Това вече е част от правото на Уганда и наказанието може да бъде доживотна присъда. Законопроектът Бахати обаче би влошил още повече нещата. Ще може да се използва смъртното наказание, като едновременно с това въпросите за правото на лесбийките, гейовете, бисексуалните и транссексуалните лица на сдружаване и на изразяване на мнения ще бъдат поставени под ефективна забрана.
<P>
Новият законопроект ще засили атмосферата на страх и враждебност в страна, където лесбийките, гейовете, бисексуалните и транссексуалните лица вече се подлагат на преследване. От хората ще се изисква да докладват едни на други за въпроси от личния им живот. Животът на тези хора ще бъде застрашен. Човешкото достойнство няма да означава нищо в Уганда, ако бъде приет такъв закон. Ние не трябва да позволяваме това да се случи.
<SPEAKER ID="292" NAME="Michael Cashman" LANGUAGE="EN">
Г-н председател, през тази година разбира се много неща се промениха. На 23 ноември самият Парламент повтори принципа на универсалния характер на правата на човека и недискриминацията като основа за засилване на нашето партньорство със страните от Съвместната парламентарна асамблея. Парламентът също така призова за засилване на принципа за клаузите за правата на човека, които не подлежат на обсъждане, и санкциите за неспазване на такива клаузи, наред с другото, относно дискриминацията и т.н., въз основа на сексуалната ориентация.
<P>
Факт е, че тези държави предпочитат да работят с нас. Те предпочитат да имат партньорство с нас. Примери за това са Съвместната парламентарна асамблея АКТБ-ЕС, Споразуменията от Котону. Ето защо ние искаме те да се ангажират с нас на основата на споделени, всеобщи принципи, които не подлежат на обсъждане. Ако не искат да работят на тази основа, призовавам Комисията и Съвета да вземат необходимите мерки, за да подчертаем факта, че имаме принципи, които отстояваме. По същия начин, в бъдещото развитие на стратегическото партньорство между ЕС и Африка ние призоваваме всички действия, провеждани съгласно условията на различните партньорства, да бъдат изпълнявани без дискриминация на каквато и да било основа, включително сексуална ориентация.
<P>
Да защитаваш правата на другите не означава колониализъм. Правата на човека са всеобщи и неделими, и да се отстъпва и да не се прави нищо, когато нечии основни човешки права са атакувани, означава да си съучастник в това деяние. В Африка не може да се насърчават хомосексуални действия. Всеки в Африка, който се събуди и каже: "Днес аз ще бъда хомосексуалист" би бил ненормален. Животът му ще бъде в опасност, а семейството му ще трябва да го издаде на полицията. Представете си, че вие сте това лице и предприемате действия, необходими за защита на правата.
<SPEAKER ID="293" NAME="Alexandra Thein" LANGUAGE="DE">
Г-н председател, конвенциите на Организацията на обединените нации в областта на правата на човека (Всеобщата декларация на ООН за правата на човека), Европейската конвенция за защита на правата на човека и основните свободи, както и Хартата на основните права на Европейския съюз, забраняват дискриминацията въз основа на сексуалната ориентация. Европейският съюз не само има задължения във връзка с правата на човека на неговата територия, но също така, в отношенията си с трети държави, и международното задължение да изисква настойчиво спазването на тези права и да критикува нарушаването им, особено когато предоставя финансова помощ на трети държави като Уганда чрез Европейския фонд за развитие, които са страни по споразумения за партньорство с нас.
<P>
Всъщност по тази причина ние имаме правото да коментираме, когато въпросните трети държави не спазват изискванията относно правата на човека, записани в такива споразумения за партньорство. Следователно, Уганда трябва да спазва международните стандарти за правата на човека, защото е страна по Споразумението от Котону, в което е посочена нашата организирана помощ за развитие на държавите от АКТБ.
<P>
Само преди една година призовахме Уганда да не продължава със своите планове за приемане на закон за инкриминиране на хомосексуалните отношения. Една година по-късно положението се е влошило. Все още съществува заплахата от присъди за дългогодишно лишаване от свобода или дори смъртно наказание. Заедно с други, аз самата демонстрирах пред посолството на Уганда през май тази година. Това не даде резултат. Искаме още веднъж да подчертаем, че ЕС е изцяло против смъртната присъда и срещу такъв вид хомофобско законодателство.
<SPEAKER ID="294" NAME="Ryszard Czarnecki" LANGUAGE="PL">
Г-н председател, това е едно интересно и важно разискване. Бих искал да Ви обърна внимание на два проблема: първо, фактът, че Уганда не е остров на дискриминация в море от спазване на правата на човека. Три четвърти от африканските държави имат изключително строги наредби относно този въпрос, които са равносилни на дискриминация. Това несъмнено не е толкова проблем на Уганда, а по-широк проблем, обхващащ целия континент и африканската култура. Вторият въпрос е следният: от само себе си се разбира, че Уганда не е водеща по отношение на зачитане на правата на човека в Африка. Знаем много примери за нарушения на правата на човека, което означава, че този въпрос е част от по-голям проблем и ние, разбира се, трябва да говорим открито за него.
<SPEAKER ID="295" NAME="Corina Creţu" AFFILIATION="S&amp;D">
(RO) Г-н председател, нашата резолюция е насочена към изключително сериозни случаи на нарушаване на правата на човека и, за съжаление, наказването на хомосексуализма като престъпно деяние в северната част на Африка. Това е отразено в законодателството на 38 държави, като само 13 африкански държави го приемат за законно.
<P>
Във връзка с това, законопроектът, който се опитва да приложи някои санкции в Уганда, от присъда лишаване от свобода до смъртно наказание, представлява сериозно посегателство срещу правата на човека, включително правото на неприкосновеност на личния живот. Публикуването в местен вестник на черен списък на 100 лица, обвинени за хомосексуални действия, и подстрекаването на читателите да ги обесят е пример за конкретна заплаха за една общност от хора, обвинявани за тяхната сексуална ориентация.
<P>
Както се посочва в резолюцията, нашите мерки не целят, както често ни обвиняват, да наложим изцяло европейски ценности, а да защитим правата на човека, което е една от основните цели на Европейския съюз. Считам, че в този смисъл Европейската служба за външна дейност и другите европейски институции трябва да наложат по-строги санкции, с оглед да се гарантира спазване на международните споразумения, по които Уганда е страна.
<SPEAKER ID="296" NAME="Cristian Dan Preda" AFFILIATION="PPE">
(RO) Г-н председател, в Парламента обсъждахме хомосексуализма и преди няколко месеца. Оттогава нищо значимо се е случило. Понякога, разбира се, се казва, че липсата на новини е добра новина. В този случай обаче това не е вярно, защото независимо че не беше гласуван, проектът на Дейвид Бахати не беше и оттеглен. Той е задържан при Комисията по правна и парламентарна дейност и целият международен натиск в края на краищата не успя да постигне този резултат, а именно, оттеглянето на проекта.
<P>
Това, което е ужасяващо в случая, и някои от моите колеги вече разгледаха по-подробно въпроса, е че в държавата се води кампания за борба срещу хомосексуалистите. Ние очевидно продължаваме да разчитаме на рационалността на органите и в крайна сметка на принципа, който гласи "Не" на дискриминацията".
<SPEAKER ID="297" NAME="Joe Higgins" AFFILIATION="GUE/NGL">
(EN) Г- председател, кампанията на омраза в Уганда против гейовете и лесбийките наистина е ужасяваща. Подстрекаването, от страна на някои религиозни елементи и медийни кръгове, на яростна и реакционна хомофобска кампания, което включва заплахи за убийство на гейове, означава, че много лесбийки, гейове, бисексуални и транссексуални лица в Уганда сега живеят в голяма несигурност и страх. Срамно е, че някои политици също използват този въпрос и подклаждат омраза, като дори предлагат екзекуция за хомосексуалистите.
<P>
Приветствам куража на членовете на гей общността в Уганда, които смело водят ежедневна борба срещу тази опасност, застрашаваща тяхната идентичност и живот. Хомофобската кампания е тласкана от клевети, лъжи и измислици за това какво означава да си гей. Най-силното послание трябва да бъде адресирано до правителството на Уганда, включително да бъде направен преглед на помощта, въпреки че ние, разбира се, не искаме да навредим на обикновените угандийци
<P>
Трябва да насърчаваме активна солидарност с организациите в Уганда, които защитават правата на хомосексуалистите, да им помагаме в тази решителна борба за справедливост и права на човека и за основното право на човека да бъде какъвто е.
<SPEAKER ID="298" NAME="Андрис Пиебалгс" LANGUAGE="EN">
Г-н председател, проектозаконът за борба с хомосексуализма, който беше внесен в парламента на Уганда, повдига сериозни въпроси относно правата на човека. Защитата на човешките права на лесбийките, гейовете, бисексуалните и транссексуалните лица е приоритет за ЕС. Напълно споделям загрижеността на Европейския парламент относно положението в Уганда, но също така и в други държави, в които е прието или е в процес на разглеждане наказателно и дискриминационно законодателство против общността на ЛГТБ.
<P>
Комисията счита, че инкриминирането на хомосексуалните действия, както се предвижда в законопроекта, противоречи на задълженията, поети съгласно конвенциите на Организацията на обединените нации в областта на правата на човека, по които Уганда е страна и които, следователно, трябва да спазва.
<P>
Законопроектът също така противоречи на декларацията на Организацията на обединените нации за сексуалната ориентация и половата идентичност. Председателството на ЕС и ръководителят на мисията на ЕС в Уганда повдигнаха този въпрос пред правителството на Уганда в няколко случая по време на срещите с президента, министър-председателя, министъра на външните работи и министъра на правосъдието, на срещите на официалния политически диалог, както и пред Комисията по права на човека на Уганда.
<P>
Публикуването във вестник Rolling Stone на 2 октомври 2010 г. на списък със снимките, имената и адресите на хора, идентифицирали се като гейове, под заглавието "Обесете ги", беше възмутителен акт, който излага на риск живота на тези хора, и ние напълно го осъждаме.
<P>
Делегацията на Европейския съюз, съвместно с мисиите на държавите-членки на ЕС, представени в Уганда, както и с държави партньори като Норвегия и Съединените американски щати, и Службата на върховния комисар по правата на човека, продължава да наблюдава отблизо положението.
<P>
Въпросът е повдигнат също и в техническата работна група по правата на човека, която представлява форум за партньори за развитие в Уганда, за обсъждане, наблюдение, координиране и предприемане на конкретни действия в случаи във връзка с правата на човека. Комисията възнамерява да продължава да изразява своята тревога относно законопроекта против хомосексуализма и други действия за преследване на общността на ЛГТБ в Уганда във всеки един случай.
<P>
Комисията ще продължи да подкрепя местните организации за правата на човека в техните усилия да променят нагласите в тяхната страна и да подобрят правното положение на ЛГТБ.
<SPEAKER ID="299" NAME="Председател">
Разискването приключи.
<P>
Гласуването ще се проведе в края на следващото разискване.
