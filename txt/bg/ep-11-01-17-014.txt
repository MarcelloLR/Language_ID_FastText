<CHAPTER ID="014">
Споразумение за партньорство между Европейския съюз и Република Камерун относно прилагането на законодателството в областта на горите - Споразумение между ЕС и Демократична република Конго относно прилагане на законодателството в областта на горите - Споразумения за доброволно партньорство (FLEGT) (разискване)
<SPEAKER ID="099" NAME="Председател">
Следващата точка е общото разискване относно законодателството в областта на горите (Камерун, Република Конго)
<P>
Споразумение за партньорство между Европейския съюз и Република Камерун относно прилагането на законодателството в областта на горите
<P>
Препоръка от Yannick Jadot, от името на комисията по международна търговия
<P>
Препоръка относно проекта на решение на Съвета за сключване на доброволно споразумение за партньорство между Европейския съюз и Република Камерун относно прилагането на законодателството в областта на горите, управлението и търговията с дървен материал и изделия от дървен материал, внасяни в Европейския съюз (FLEGT)
<P>
[12796/2010 - C7-0339/2010 - 2010/0217(NLE)]
<P>
Споразумение между ЕС и Демократична република Конго относно прилагане на законодателството в областта на горите
<P>
Препоръка от Yannick Jadot, от името на комисията по международна търговия
<P>
Препоръка относно проекта на решение на Съвета относно сключването на споразумение за доброволно партньорство между Европейския съюз и Република Конго относно прилагане на законодателството в областта на горите, управлението и търговията с дървен материал и изделия от дървен материал, внасяни в Европейския съюз (FLEGT)
<P>
[10028/2010 - C7-0170/2010 - 2010/0062(NLE)]
<P>
Въпрос, изискващ устен отговор, към Комисията относно споразуменията за доброволно партньорство FLEGT с Конго и Камерун и другите СДП, зададен от Yannick Jadot, Catherine Bearder, David Martin, Joe Higgins, Daniel Caspary - B7-0802/2010), съответно от името на
<P>
групата на Зелените/Европейски свободен алианс
<P>
групата на Алианса на либералите и демократите за Европа
<P>
групата на Прогресивния алианс на социалистите и демократите в Европейския парламент
<P>
конфедеративната група на Европейската обединена левица - Северна зелена левица
<P>
групата на Европейската народна партия (Християндемократи)
<SPEAKER ID="100" NAME="Yannick Jadot" LANGUAGE="FR">
Г-жо председател, г-н член на Комисията, госпожи и господа, бих искал още на този ранен етап да изразя благодарността си към всички мои колеги за съвместната ни работа по този въпрос, която даде възможност на всички политически групи в Парламента да стигнат до обща позиция, направила възможно внасянето на въпрос с искане за устен отговор и изготвянето на резолюция, придружаваща споразуменията за доброволно партньорство.
<P>
Въпросът е наистина важен. Както знаете, горите намаляват. В света на всеки две секунди бива унищожена площ, еквивалентна на футболно игрище, а в рамките на година се обезлесяват територии, равняващи се на площта на Гърция. Очевидно положението е трагично. Трагично е от гледна точка на биологичното разнообразие: заплашени са няколко хиляди растителни и животински вида, а горите, които са най-засегнати - тропическите гори - представляват половината от световното биоразнообразие. Несъмнено положението е трагично и с оглед на изменението на климата: 20% от емисиите на парникови газове се резултат от изсичането на горите. И най-сетне, обезлесяването e заплаха за няколкостотин милиона души - хората, които живеят в тези гори или се прехранват от тях.
<P>
Експлоатацията на горите и горската промишленост са сред основните причини за обезлесяването, особено в района, който е обект на вниманието ни днес: басейна на река Конго. Според изчисленията между 20% и 40% от добивания и търгуван в света дървен материал е незаконен. Следователно е очевидно, че въпросът, който поставяме, днес е от решаващо значение.
<P>
Тези споразумения за доброволно партньорство бяха одобрени при условията на процедурата на одобрение в рамките на комисията по международна търговия. Благодарение на Договора от Лисабон тази процедура позволява на Европейския парламент да изрази становището си. В същото време обаче Парламентът може само да каже "да" или "не". Следователно настоящото разискване е крайно важно, тъй като ни дава възможност да разгледаме въпроса внимателно и в детайли, а на Вас, г-н член на Комисията, в качеството на неин представител - да отговорите на въпросите, зададени Ви от Парламента.
<P>
Тези споразумения са важни, тъй като ни позволяват да гарантираме проследяването на местонахождението на дървения материал. Освен това те установяват независими процедури за проверка и допълват политиките по въпроси, свързани с управлението на горите на съответните страни. Днес говорим за Република Конго и Република Камерун.
<P>
Бих искал обаче предварително да обърна внимание на нещо, преди да се спрем подробно на тези споразумения и въпросите на Парламента: наистина трябва да правим разлика между законен дървен материал и устойчивото използване на дървен материал. Ясно е, че сега се занимаваме със законността на дървения материал, но това, че даден дървен материал е законно придобит и използван, не предполага непременно устойчива експлоатация на горите.
<P>
Ето защо първият общ въпрос, който бих искал да задам на Комисията, е следният: какви действия ще предприеме Комисията, за да гарантира една цялостна последователност по въпроса за горите - 2011 г. е Международна година на горите - като в същото време се отчита обявеното в Нагоя и решенията, взети в Канкун, по-конкретно по отношение на механизма REDD+, и като се вземат под внимание постигнатите търговски споразумения, които понякога са отговорни за обезлесяването, тъй като либерализират търговията с дървен материал?
<P>
На второ място, продължаваме да чакаме отговор от Европейската комисия на въпроса за биогоривата и непреките промени в земеползването. Както знаете, Парламентът поиска да включите тези въпроси в критериите за оценяване на устойчивостта на биогоривата.
<P>
По-конкретно, относно споразуменията за доброволно партньорство, налице са множество положителни елементи: високо оценяваме преговорните усилия и по-специално участието на представители на гражданското общество в Република Камерун и Република Конго. Знаем, че това не е лесно и от тази гледна точка тези споразумения за доброволно партньорство са успех.
<P>
Но както току-що споменах, остават редица въпроси и искания. Г-н член на Комисията, Вие готов ли сте да идвате тук и да ни предоставяте актуална информация, например на всеки шест месеца или шест месеца след подписването на съответното споразумение относно изпълнението му? Задавам този въпрос, тъй като е ясно, че договарянето на дадено споразумение и изпълнението му може да се различават много в качествено отношение. Ето защо бихме желали да идвате и да ни информирате дали съответните страни по споразумението, по-специално представителите на гражданското общество, продължават да участват в прилагането му. В страни, където все още не е лесно да се подават жалби и оплаквания, особено когато съществува корупция, предвидени ли са механизми за подаване на жалби - по-специално на нeзависими жалби - така че тези представители на гражданското общество да могат да се оплакват от лошото прилагане на споразуменията и да подават информация, че вече гласът им не се чува? Също така бихме искали редовно да ни осведомявате за въздействието от прилагането на тези споразумения, така че да можем да научаваме докъде сме стигнали с тях - както по отношение на цялостната последователност на действията на Комисията относно горите, така и по отношение на конкретното им изпълнение, отнасящо се до законността на дървения материал.
<P>
И накрая, едно последно нещо: твърдите, че не е предвиден бюджет за тези споразумения. Същевременно е ясно, че ще са ни необходими финансови средства, за да поддържаме тези политики, така че бихте ли изяснили въпроса с бюджета, свързан със споразуменията за доброволно партньорство?
<SPEAKER ID="101" NAME="Catherine Bearder" LANGUAGE="EN">
Г-жо председател, влажните тропически гори в Камерун и Конго са ценни и ние трябва да приветстваме това споразумение за доброволно партньорство, отнасящо се до устойчивото добиване на дървен материал от тях.
<P>
Горите принадлежат не само на хората в тези страни, но са и част от екосистемата на планетата, имат ключово значение за животоподдържащите екологични системи и съхраняват милиарди тонове въглерод.
<P>
Спирането на обезлесяването е един от начините за справяне с изменението на климата и правителствата по целия свят се опитват да правят това от години. Тези две държави следва да бъдат поздравени за смелостта и предвидливостта, проявени с подписването на тези споразумения за доброволно партньорство с ЕС.
<P>
Същевременно регулирането и прилагането на практика на тези споразумения ще бъде истинско предизвикателство. Бог ни е свидетел, че въвеждането на устойчиво управление на ресурсите дори на собствения ни континент не е никак лесно. Но волята е налице и това трябва да ни изпълва със задоволство. Внимателното управление може да намали незаконния и неустойчив внос на дървен материал.
<P>
В момента количеството незаконно добит и внесен в ЕС дървен материал съставлява почти една пета от изделията от дървен материал на нашите пазари въпреки усилията на Парламента и други заинтересовани страни да се справят с този проблем. Изпълнението ще стане по-лесно с участието на местното население и гражданското общество в тези страни и ние трябва да направим така, че правото им на глас и участие да се спазва и взема под внимание. В крайна сметка те ще загубят най-много, в случай че горите им изчезнат.
<P>
Зад широкомащабното унищожаване на тропическите гори стои неутолимият апетит за изделия за украса на домовете ни. Би трябвало повече да ценим този ресурс и да се грижим по-добре за него, тъй като той не само поддържа цял куп растителни и животински видове, но и расте бавно и са необходими много години, докато достигне зрялост.
<P>
Трябва да положим грижи да не подкопаваме собствените си усилия за борба с обезлесяването и изменението на климата поради това, че в същото време осигуряваме най-големия пазар в света за незаконни изделия от дървен материал.
<P>
Резултатът от тези споразумения може да означава, че дървеният материал от тропическите гори ще повиши цената си, но това е нещо, на което не следва да се противопоставяме. Той представлява не само ограничен ресурс, но е и единственото нещо, което местното население може да предложи на пазара. То е наясно с истинската стойност на този ресурс, а това споразумение означава, че и ние сме наясно.
<P>
Тези хора са нашите очи и уши и ние се нуждаем от помощта им за изпълнението на споразуменията. Те се нуждаят от нас, за да подкрепим възможността им да дават гласност на опасенията и безпокойствата си. Тези споразумения са двустранен процес и ние разчитаме на Вас, г-н член на Комисията, да бъдете в състояние да го реализирате на практика.
<P>
Споразуменията за доброволно партньорство (СДП) са добри за планетата, добри са за нашите страни партньори и са добри за ЕС. Трябва да направим така, че споразуменията да проработят, а евентуалните им нарушения да бъдат обект на мониторинг и вземане на мерки. Освен това трябва да се опитаме да подпишем колкото може по-скоро подобни споразумения и с други страни в Африка, Азия и Южна Америка и очаквам да работя с Вас и Комисията за постигане на това.
<SPEAKER ID="102" NAME="David Martin" LANGUAGE="EN">
Г-жо председател, позволете ми да започна с изказване на благодарност към Yannick Jadot за образцовото му сътрудничество с докладчиците в сянка. Всички ние работихме изключително добре по този доклад и аз съм доволен, че - както самият той отбеляза - успяхме да постигнем широк консенсус.
<P>
Споразуменията с Република Конго и Република Камерун, взети заедно с Гана, означават, че едни от най-уязвимите гори в Африка вече са обект на споразумения за доброволно партньорство. Наличието на тези споразумения, както вече отбелязаха двамата оратори преди мен, следва да бъде горещо приветствано. Те предоставят механизъм за справяне с огромната по размери незаконна търговия с дървен материал. Тези споразумения дават възможност за по-добро управление на един жизненоважен природен ресурс и, нека се надяваме, че ще доведат до по-голяма прозрачност и ще ни помогнат да се справим с корупцията в горския сектор, която, за съжаление, в момента е ендемична в Африка.
<P>
Но макар че приветствам тези споразумения, аз същевременно споделям с докладчика редица опасения. Бих искал тази вечер да представя три от тях.
<P>
Първо и преди всичко, опасността - не се цели това, но съществува такава опасност - от договарянето на такава рамка е, че на нея може да се погледне като на рамка за широкомащабна експлоатация на горите ни, водеща до пълната противоположност на целта на споразумението, а именно, до по-нататъшно влошаване на състоянието на горите и обезлесяване, която следователно допринася тъкмо за разрушаването на околната среда в глобален мащаб, което се опитваме да избегнем. Това, което ние искаме, е споразумение, което допринася за опазването и устойчивото управление на ресурсите на биоразнообразието. Съгласен съм с докладчика, че това означава, че Комисията трябва да осъществява непрекъснат мониторинг на ситуацията и редовно да докладва за постигнатия напредък в прилагането на споразумението.
<P>
На второ място, коренното население, което толкова често става жертва на експлоатацията на околната среда, следва да има полза от това споразумение. Трябва да бъде изпълнено обещанието, дадено в споразумението за доброволно партньорство от правителството на Република Конго за изготвяне на закон, гарантиращ, че правата на коренното население са подкрепяни и зачитани. Използвам случая да призова Комисията по време на контактите си с правителството неизменно да настоява за изпълнението на това обещание, докато то стане факт от законодателството на Република Конго.
<P>
На трето място, ние трябва да гарантираме - съгласен съм с Catherine Bearder, която отбеляза това - че са налице финансовите средства, необходими за подобаващото изпълнение на това споразумение. Независимо колко добро е едно споразумение, без средствата за реализирането му то е просто един безполезен къс хартия. Както беше посочено, никакви финансови пакети не са приложени към самото споразумение. От нас зависи - Комисията да внесе предложение, а Парламентът и Съветът да включат в бюджета необходимите финансови средства - да направим споразумението работещо. Това означава, че трябва да разполагаме с пари, за да проверяваме законността на дървения материал, внасян в Европейския съюз, че се нуждаем от пари, за да обучим, оборудваме и предадем необходимия технически опит и умения на служителите, работещи в африканските страни, с които сме сключили СДП, и че освен това се нуждаем от финансови средства за осъществяване на мониторинга, за който вече споменах.
<P>
Ето защо през следващите месеци е необходимо да направим така, че да осигурим финансовата рамка, за да бъдат тези споразумения успешни. Повтарям, това са наистина добри споразумения, но, подобно на всички споразумения, зависи от добрата воля и бдителността на отделните участници - неправителствените организации, държавите-членки, правителството на Република Конго и правителството на Република Камерун - да изпълнят обещанията си, за да се гарантира, че тези споразумения ще проработят на практика. Те би трябвало да доведат до по-добро управление на нашите гори и по-добро управление на жизненоважните световни ресурси, но ако не подходим правилно, може да ни отведат в противоположната посока. Надяваме се, че Комисията ще следи зорко постигнатия напредък.
<SPEAKER ID="103" NAME="Joe Higgins" LANGUAGE="EN">
Г-жо председател, съгласни сме с цялостния подход на Yannick Jadot към този въпрос. Аз ще приветствам всяко едно споразумение, което гарантира защитата на тропическите гори на нашата планета, стига то също така да допринася за защитата на коренното население в тези гори и да води до по-добър живот на мнозинството от хората в съответните страни.
<P>
Трябва в самото начало да се каже, че както Република Конго, така и Република Камерун имат едни силно репресивни правителства. Република Камерун заема челно място в Индекса на възприемане на корупцията, даван от "Трансперънси интърнешънъл", а в Република Конго имаме случаи на ужасяваща експлоатация на части от населението, най-вече на пигмеите, като сега хората очакват да видят дали наскоро приетият нов закон ще допринесе с нещо за защитата на коренното население.
<P>
Корупцията и експлоатацията на работниците са неизменна част от дърводобивната промишленост в тези страни, а свързаното с нея обезлесяване представлява огромна заплаха за препитанието на коренното население. Тъкмо поради тази причина в първоначалната резолюция на групата на Европейската обединена левица се настоява дърводобивните предприятия да бъдат публична собственост и под демократичен контрол, като от решаващо значение е участието на работещите в тази промишленост и коренните общности в горите, засегнати от дърводобива.
<P>
В резолюцията на споменатата група също така се изтъква, че незаконният дърводобив е свързан с нивото на бедност в засегнатите страни. Понякога той осигурява някакъв доход на отделни лица и семействата им, които иначе биха гладували, ето защо прекратяването на незаконния дърводобив е свързано и със слагането на край на бедността и лишенията на много общности в съответните страни.
<P>
Това няма да бъде извършено от корумпираните местни елити, нито от европейските мултинационални компании, чиято основна мотивация е частната печалба, а от работещите в горския сектор и коренното население чрез установяване на демократична собственост върху принадлежащите им ресурси. В този смисъл африканското население на юг от Сахара може да се вдъхнови от братята и сестрите си в Тунис, които през последните седмици водят героична борба срещу своето корумпирано диктаторско управление.
<SPEAKER ID="104" NAME="Daniel Caspary" LANGUAGE="DE">
Г-жо председател, госпожи и господа, редица страни износителки на твърда дървесина предприеха стъпки за подписване на споразумения за доброволно партньорство с ЕС в съответствие с плана за действие на ЕС относно прилагането на законодателството в областта на горите, управлението и търговията с дървен материал и изделия от дървен материал, внасяни в Европейския съюз (FLEGT). Европейският съюз ще предостави подкрепа за реформирането на управлението на горите и за изграждането на необходимия капацитет, по-специално за въвеждането и прилагането на системи за проследяване и проверка на законността на изделията от дървен материал.
<P>
Има нещо, което считам за особено важно: добре ще бъде страните партньори по споразумението да поемат ангажимент за изменението и усъвършенстването на настоящите правни разпоредби, ако това би допринесло за подобряване на прозрачността и предотвратяване на нанасянето на щети на околната среда във връзка с дейностите в горския сектор. Също така искам специално да приветствам факта, че Европейският съюз вече се ангажира с осигуряването на подкрепа за изграждане на необходимия капацитет в страните производителки на дървен материал, особено за въвеждането и прилагането на системи за проследяване и проверка на законността на дървения материал и изделията от дървен материал.
<P>
Има още два момента, на които искам да се спра. Идеята зад споразуменията за доброволно партньорство е да се сложи край на търговията с незаконно добит дървен материал и изделия, изработени от такъв дървен материал, както и да се допринесе за спиране на обезлесяването и влошаването на състоянието на горите и свързаните с това емисии на въглероден диоксид и загуба на биоразнообразие в глобален мащаб.
<P>
По-нататъшната широкомащабна експлоатация на тропическите гори и други гори, особено на богатите на биологични видове и с голям капацитет за съхраняване въглеродни запаси, е безотговорно и може да доведе до продължаване на обезлесяването и влошаването на състоянието на горите с разрушителни последици за околната среда в световен мащаб.
<P>
Тези споразумения следователно са една малка, но положителна стъпка в правилната посока. Напълно съм съгласен с важните моменти, на които се спряха говорилите преди мен оратори. Бих искал да благодаря на докладчика за отличната съвместна работа и ще съм много доволен, в случай че успеем да постигнем истински напредък с тези споразумения, за да направим нашия свят малко по-добър.
<SPEAKER ID="105" NAME="Андрис Пиебалгс" LANGUAGE="EN">
Г-жо председател, бих искал в самото начало да изкажа благодарност на докладчика, г-н Jadot, за съдействието за споразуменията за доброволно партньорство относно прилагането на законодателството в областта на горите, управлението и търговията с Република Конго и Република Камерун. Надявам се, че този Парламент ще последва препоръките за одобрение за сключване на тези две споразумения. Това също така ще насърчи парламентите на Република Камерун и Република Конго да доведат докрай разглеждането на тези споразумения.
<P>
Важно е както Европейският съюз, така и нашите страни партньори да подкрепят тези СДП, тъй като незаконният дърводобив е проблем за всички. Наясно съм, че незаконната сеч е само видимия връх на айсберга. Всъщност става дума да започнем да работим заедно за едно устойчиво управление на горските ресурси. И за да отговоря веднага на едно от предложенията на докладчика, мога да кажа, че да, готов съм да идвам тук на всеки шест месеца по покана на Парламента, за да се реализира мониторингът на изпълнението на тези споразумения.
<P>
Вярно е, че това представлява ангажимент. Налице са рискове, но по мое мнение това е единственият начин за постигане на наистина устойчиво управление на този ресурс, тъй като ако не постъпим така, няма да успеем да постигнем успех само с декларации.
<P>
Това е огромен ангажимент и за страните, които са наши партньори, но считам, че важен фактор за мотивацията им са загубите в резултат на незаконния дърводобив. Загубите за приходите ежегодно възлизат на 10-15 млрд. щатски долара. Незаконният дърводобив също така има крайно отрицателни последствия за коренното население, за биологичното разнообразие, както и по отношение на изменението на климата.
<P>
Същевременно е не по-малко важно да се подчертае, че ЕС е един от най-големите пазари за дървен материал от тропическите гори. Това означава, че нашият подход има изключително значение за справянето с този проблем в цялост. Двайсет процента от дървения материал от тропически дървесни видове, внасян в ЕС е от незаконни източници и следователно е наше задължение да гарантираме, че използваме дървен материал само от законни източници.
<P>
Проблемът с изменението на климата също поражда безпокойство у всеки и защитата на горите трябва да започне от някъде. Много е просто да се каже, че се налага да плащаме за защитата на горите: това е една проста формула, чието прилагане обаче изисква огромната ангажираност и на двете страни.
<P>
Ще се опитам да отговоря на някои от въпросите, които ми бяха поставени. Във връзка с изпълнението и прилагането чрез СДП се създава съвместен комитет, който да осъществява мониторинг на изпълнението на споразумението. Предвижда се и осъществяването на одит от независим одитор, за да се анализира системата за гарантиране на законосъобразността и нейната ефективност и ефикасност. Предвиден е и механизъм за ежегодно отчитане на напредъка, като годишният доклад ще бъде публичен и със сигурност ще бъде предоставен на Европейския парламент.
<P>
Нещо повече, в изготвянето на СДП включихме гражданското общество и коренното население. Досега те бяха напълно изключени от този процес, ето защо се договорихме съгласно новите споразумения да се създадат комитети с участието на всички заинтересовани страни, включително и на коренното население, които да наблюдават или да дават насоки за процесите на прилагане на СДП.
<P>
Освен това СДП включват и механизъм за подаване на жалби, а независимият одитор ще има достъп до и ще разчита на информация от широк спектър от източници, включително от гражданското общество и местните общности.
<P>
Това си има своята стойност в цифрово изражение. Между 2002 г. и 2008 г. ЕС предостави 544 млн. евро за сектора на горското стопанство като цяло на развиващия се свят, като част от тези средства бяха насочени към работата по FLEGT в съответните страни. Досега Комисията е изразходвала още 35 млн. евро за цялостна подкрепа на FLEGT, а между 2011 г. и 2013 г. ще изразходваме още 35 млн. евро. Искам също така да изтъкна, че държавите-членки правят и финансови вноски.
<P>
За изпълнението на работата по FLEGT сме заделили и човешки ресурси. С нея се занимават седем наши служители, които работят в тясно сътрудничество с Европейския институт за горите и националните органи в сектора на горското стопанство.
<P>
Предприехме и едно допълнително действие под формата на Регламент за незаконния дървен материал, който беше приет през 2010 г като ключов елемент от плана за действие FLEGT. и ще допълни подхода на СДП. С него се цели противодействие на нерегулираната и неустойчива експлоатация на горите.
<P>
Постигнатото неотдавна в Канкун споразумение за намаляване на емисиите от обезлесяване и деградация на горите (известно като "REDD") ще подпомогне още повече подкрепата на Комисията за развиващите се страни. Бъдещата ни работа по управлението на горите посредством СДП ще бъде подпомогната от факта, че схемата REDD съдържа разпоредби относно управлението и спазването на правата на коренното население и членовете на местните общности.
<P>
Обръщам внимание на положението с правата на човека в страните партньори. Съгласен съм с проектопредложението за резолюция, а именно, че свързаните с това проблеми трябва да останат в центъра на вниманието на Комисията. Уверявам ви, че въпросите, свързани с правата на човека, заемат централно място в политическия ни диалог със страните партньори и мога също така да ви уверя, че борбата с корупцията е един от проблемите, които решаваме, когато водим разговори с тези страни.
<P>
Но искам да изтъкна един много важен момент, който представлява поощрение за целия този процес: факта, че страните партньори се чувстват ангажирани. Без наличието на една истинска ангажираност на страните, които са наши партньори, въпреки всички слабости на административно равнище ние не можем да защитаваме горите по-ефективно.
<P>
Давам си сметка, че това е само началото на процеса, но то е начало, положено и от двете страни, а аз винаги ще бъда готов да дойда в Парламента и да докладвам за хода на изпълнението. Същевременно е напълно сигурно, че с FLEGT не допускаме грешка. Това е стъпка в правилната посока: не увеличаваме риска. Може би не предлагаме решения, които са напълно достатъчни, но поне правим една добра стъпка, с която можем да се гордеем.
