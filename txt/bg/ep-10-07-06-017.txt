<CHAPTER ID="017">
Задължения на операторите, които пускат на пазара дървен материал и изделия от дървен материал (разискване)
<SPEAKER ID="608" NAME="Председател">
. - Следващата точка от дневния ред е препоръката за второ четене, от името на комисията по околна среда, обществено здраве и безопасност на храните, относно общата позиция, приета от Съвета на първо четене, за приемането на регламента на Европейския парламент и на Съвета за определяне на задълженията на операторите, които пускат на пазара дървен материал и изделия от дървен материал (докладчици: Satu Hassi и Caroline Lucas) (05885/4/2010 - C7-0053/2010 -.
<P>
Трябва да благодарим на г-жа Hassi за това, че прие да поеме работата по доклада, който вече се разработваше от първия докладчик, г-жа Lucas, която освободи мястото си в ЕП, за да поеме нови отговорности в британския парламент.
<SPEAKER ID="609" NAME="Satu Hassi" LANGUAGE="FI">
Г-н председател, госпожи и господа, бих искала да много искрено да благодаря на първия докладчик, г-жа Lucas, както и на преговарящите от другите политически групи за сътрудничеството им, което беше на изключително високо равнище. Изразявам благодарността си и към Испания, която председателстваше преговорите в Съвета на министрите и в Комисията. Комисията и Съветът съществено промениха първоначалното си мнение и ЕС вече ще затвори пазара си за незаконно добит дървен материал. Този пробив с глобално значение не би бил възможен без подкрепата за забраната на незаконно добит дървен материал от страна на значително мнозинство от Парламента.
<P>
Вече е постигнато съгласие относно категорична забрана за оператори, които пускат на пазара на ЕС дървен материал и изделия от дървен материал за пръв път. Операторите трябва да са наясно с произхода на дървения материал. Търговците на дребно имат задължението да водят регистър за това откъде са закупили дървения материал или изделие и къде са го продали. По такъв начин е възможно, например, да се открие произходът на дървения материал, използван за изработката на мебели.
<P>
Парламентът би искал да наложи забрана за цялата верига, а не само за първия продавач. Договореният регламент обаче съдържа насоки, изискващи следващите звена от веригата за продажби и организациите за мониторинг да не действат в противоречие с целите на закона. Ето защо всички участници трябва да поемат отговорност и да гарантират, че в ЕС не се продава незаконен дървен материал.
<P>
Съжалявам, че Съветът не прие предложението този регламент да се включи в директивата относно защитата на околната среда чрез наказателното право. Настоятелно призовавам Комисията да преработи директивата във възможно най-кратки срокове, за да я направи приложима и към най-новото законодателство в областта на околната среда. Най-очевидните нарушения на забраната за продажба на незаконен дървен материал следва да се третират като престъпления.
<P>
Преговарящите от името на Парламента бяха загрижени по отношение на понятието "пренебрежим риск", което се появи във връзка с настояването на Съвета за въвеждането на правна норма. Ние проучихме различните видове контекст в действащото законодателство, където това понятие се среща. Изглежда, че то означава фактически нулев риск в закони, които се отнасят до проблеми като генетично модифицираните микроорганизми, СЕГ (епидемична спонгиформна енцефалопатия по говедата или болестта "луда крава"), хигиената на храните, козметиката, пестицидите и т.н. Ето защо Парламентът приема понятието "пренебрежим риск" в значението му на фактически нулев риск.
<P>
По отношение на недостатъците, които останаха в законодателния акт, бих искала да спомена факта, че печатните материали са изключени от неговото приложно поле. Опасявам се, че това може да се окаже доста голяма "вратичка", която ще се разширява и ще се превърне в стимул за изнасяне на отпечатването на книги и списания в държави като Турция и Китай.
<P>
Общо 20% от емисиите от парникови газове в света се причиняват от обезлесяването, като част от него се дължи на незаконния добив на дървен материал. Нелегалният добив унищожава и биологичното разнообразие. Именно по тази причина, ние губим например потенциални, лекарства преди дори да имаме възможност да ги изследваме.
<P>
От много години ЕС изнася проповеди срещу незаконния дървен материал, въпреки че в същото време лицемерно му предоставя един от най-големите пазари, съществуващи в момента. Независимо от възвишените речи, Европейският съюз, чрез своите действия, допринася за унищожаването на естествените гори в света. Фактът, че ЕС възнамерява да забрани пускането на пазара на дървен материал, е пробив със световно значение и отличен пример за това как ЕС, отново чрез своите действия, може да стане част от решаването на един глобален проблем. Този законодателен акт ни дава възможност да подкрепим онези държави, които искат да ограничат незаконния добив на дървен материал на собствената си територия.
<SPEAKER ID="610" NAME="Янез Поточник" LANGUAGE="EN">
Г-н председател, изразявам благодарността си към Европейския парламент, и по-конкретно към двамата докладчици, Caroline Lucas и Satu Hassi, както и към докладчиците в сянка, за съвместната им работа със Съвета и Комисията, чийто резултат е компромисният текст, с който разполагаме.
<P>
Горите са от жизненоважно значение за поддържане на биоразнообразието, световния климат и водните цикли. Никъде другаде тези три стълба на устойчивото развитие не се открояват така ясно, както по отношение на горите. Освен екологична, те имат и огромна икономическа и социална стойност, както добре зная от моята собствена страна, където горите покриват 60% от територията. В много развиващи се страни горите осигуряват не само работни места, но и лекарства, храна и подслон, които са от решаващо значение за препитанието на милиони хора в селските райони.
<P>
Вашият глас ще даде възможност за договаряне на второ четене, което ще изпрати ясен сигнал към света: ЕС няма да приема незаконно добит дървен материал. Остава предизвикателството как да засичаме незаконно добития дървен материал. Този регламент сам по себе си не е достатъчен, за да се справим с незаконната сеч, тъй като той засяга единствено дървения материал на пазара на ЕС. ЕС ще продължи да подкрепя държавите, които искат да усъвършенстват управлението на горите си, по-конкретно чрез Споразуменията за доброволно партньорство FLEGT (прилагане на законодателството в областта на горите, управлението и търговията). Радвам се, че текстът пред нас признава усилията на държаните, които сключват такива споразумения с Европейския съюз.
<P>
На онези, които твърдят, че това предложение е тежест за собствениците на гори в Европа, ще кажа, че легитимните оператори не следва да срещат необосновани затруднения, тъй като текстът предполага значителна гъвкавост.
<P>
Предложението заслужава вашето одобрение. То несъмнено има моята подкрепа.
<SPEAKER ID="611" NAME="Christofer Fjellner" LANGUAGE="SV">
Г-н председател, бих искал да благодаря на г-жа Hassi и на другите докладчици в сянка. Бяхме доста далеч от споразумение, когато започнахме работата, и считам, че мненията ни по определени въпроси все още се различават. Независимо от това, трябва да призная, че работихме добре заедно. Искам да благодаря и на испанското председателство.
<P>
Три неща имах предвид, докато работех по въпроса. Първо, че дървото е чудесен и възобновяем материал, който използваме по-скоро твърде малко, отколкото повече. Законодателният акт, който изработваме, не трябва да създава повече проблеми или бюрокрация за онези, които използват и търгуват с дървен материал. Не бива да налагаме по-високи изисквания по отношение на дървения материал, отколкото по отношение на нефта например. Ако в резултат от този законодателен акт някой предпочете да произвежда продукти от пластмаса, а не от дървен материал, тогава околната среда ще пострада още повече.
<P>
Второ, трябва да е възможно законодателният акт да бъде приложен. Много от предложенията, които разгледахме по време на работата върху него и които отхвърлихме, просто не можеха да бъдат приложени на практика. Законодателният акт не трябва да се отнася за рециклирания материал, нито да включва продукти, които са прекалено сложни или да се налагат излишни изисквания върху операторите, намиращи се далеч надолу по веригата на продукта. Не е приемливо да се изисква маса, съдържаща талашит, да бъде обозначавана с произхода на отделните влакна или да се заставя продавач на книги да гарантира правата на работниците във връзка със сечта на дърветата, използвани за влакната в книгите.
<P>
Третият въпрос, който имах предвид, е, че законодателният акт не трябва да дава повод за нова вълна на протекционизъм. Някога износът на дървен материал и изделия от дървен материал беше важен фактор за забогатяването на Швеция. Не трябва да пречим на други, понастоящем бедни държави, да правят износ и да търгуват. По тази причина изискванията, които налагаме върху вноса, не трябва да бъдат толкова високи, че на практика, да изключват развиващите се страни.
<P>
След няколко години работа по този въпрос мога да кажа, че днешният компромис е максималният, който можехме да си позволим. Много от моите възражения бяха чути, за което съм много благодарен. Мисля, че предложението, което ще гласуваме утре, е много по-добро от онова, против което аз всъщност гласувах през май. Смятам, че постигнахме много.
<P>
Накрая, искам само да припомня на моите колеги от Парламента, че когато говорим за незаконна търговия с дървен материал и изделия от дървен материал, трябва да не забравяме главните причини за това и да продължим да се борим с тях: неясните права на собственост, корупцията и бедността. Това не трябва да бъде оправдание, за да се спира важната работа по борбата с корупцията, тъй като тя е главният проблем.
<SPEAKER ID="612" NAME="Kriton Arsenis" LANGUAGE="EL">
Г-н председател, г-н Поточник, днешното разискване и утрешното гласуване са наистина емоционален, исторически момент. Виждам тук много приятели, които се бориха упорито заедно с нас. Успяхме да убедим Съвета да приеме първоначалната позиция на Парламента и вече разполагаме със законодателен акт, който защитава както европейските граждани, така и европейските производители.
<P>
Досега, европейските граждани, които купуват дървен материал или изделия от дървен материал нямаше как да разберат, дали те са законни или не и дали чрез закупуването им те не субсидират кървави граждански войни, финансирани посредством нелегална сеч или не способстват за изменението на климата чрез обезлесяване. С помощта на този законодателен акт и благодарение на усилията на Парламента успяхме да накараме Съвета да се съгласи с очевидното, а именно, че незаконният дървен материал следва да се счита за незаконен и в Европа.
<P>
Също така успяхме, чрез Европейската комисия, да централизираме контрола, заложен в условията, одобряването и разрешаването от страна на операторите, които ще се занимават с надзора на системите за оценяване на законността на дървения материал и с одобряването на изделията от дървен материал. Успяхме да постигнем и това, когато всеки оператор определя дали дървеният материал е законен, да се включи и законодателна норма, свързана с биологичното разнообразие, както и много други въпроси.
<P>
И все пак, има още две съществени неща, които Съветът не прие и които според мен са от критична важност. Съветът отказа да приеме очевидното, а именно, че първият оператор във веригата, който внася незаконен дървен материал и изделия от дървен материал на европейския пазар, извършва нарушение по смисъла на директивата за престъпленията срещу околната среда. Това е пълен абсурд. Както е и фактът, че понятието "пренебрежим риск" беше запазено, като по този начин се отваря "вратичка" за определени дейности, при които не е необходимо да се постига съответствие с процедурите, предвидени в законодателството. Въпреки това настоящият законодателен акт защитава европейските граждани от нелоялна конкуренция вследствие на вноса на евтин незаконен дървен материал.
<P>
Накрая, искам да благодаря на колегите, които работиха по този въпрос, като Alexandros Kandalepas и неговия екип.
<SPEAKER ID="613" NAME="Gerben-Jan Gerbrandy" LANGUAGE="NL">
Г-н председател, виждате пред себе си един много щастлив човек, но не само заради победата на Нидерландия срещу Уругвай на полуфиналите. Щастлив съм и защото днес изпращаме много ясен сигнал към света. Петстотин милиона европейци вече не желаят да използват незаконно добит дървен материал, а онези, които искат да продължат тази практика, ще бъдат наказвани. Това е много важен сигнал от страна на Европейския съюз и той не следва да се подценява. Обезлесяването - както законното, така и, по-конкретно, незаконното - си остава основен проблем в света. Европейският съюз в този случай ефективно използва едно от най-мощните си оръжия, а именно силата на 500-те милиона потребители. Нека все пак бъдем справедливи: този сигнал всъщност стана ефективен единствено благодарение на Европейския парламент. Съветът искаше да ограничи използването на незаконно добит дървен материал, докато Европейският парламент настояваше на неговата забрана - различието е съществено. По мое мнение, това е голяма победа на демокрацията.
<P>
Бих искал да благодаря на испанското председателство - за съжаление, дори белгийското председателство не присъства - за работата, която извърши по отношение на осигуряването на мнозинство в Съвета, което подкрепи забраната за внос на незаконно добит дървен материал. Призовавам Съвета, който, за съжаление, отсъства, да се заеме с надлежното прилагане на този регламент, тъй като това, в крайна сметка, ще бъде ключът към неговия успех. Можем само да съжаляваме, че, ако не се приложи ефективно, той ще се превърне в книжен тигър.
<P>
Последно, г-н председател, искам горещо да благодаря на г-жа Hassi и нейната предшественичка, г-жа Lucas за отличното сътрудничество. Същото се отнася и за докладчиците в сянка. Според мен Парламентът даде пример как може да действа и да изразява демократична си власт.
<SPEAKER ID="614" NAME="Julie Girling" LANGUAGE="EN">
Г-н председател, искам да добавя и моите поздравления към Satu Hassi, която пое документацията и се справи изключително компетентно. Беше удоволствие да се работи с нея. Радвам се, че участвах в успешните преговори, които доведоха до споразумението.
<P>
Договореният текст е достатъчно стриктен, за да гарантира реални стъпки в посока на защитата на горите и биологичното разнообразие, но и достатъчно гъвкав, за да не бъде в прекомерна тежест за легитимните и честни търговци. Добре е да не подценяваме този успех. Възможно е да постигаме подобни договорености, когато всички работим заедно.
<P>
Искам да наблегна на един от желаните странични ефекти. Той естествено произтича от онова, което Jan току-що каза. Според мен много желан страничен ефект от прокарването на такъв доклад в Парламента е огромното въздействие върху обществената осведоменост. В Обединеното кралство тя със сигурност е преминала границите на онези, които мога да нарека обичайни заподозрени, природозащитните групи, и обхваща по-широката общественост. За мен, като съвсем нов член на ЕП, това ми осигури безпрецедентен контакт с хората, като всички подкрепят Парламента и смятам, че са възхитени, че Парламентът успя да придвижи този въпрос в желаната от тях посока.
<P>
Благодаря много на всички и още веднъж благодаря на г-жа Satu - работата с нея беше истинска школа.
<SPEAKER ID="615" NAME="Marisa Matias" LANGUAGE="PT">
Г-н председател, г-н член на Комисията, аз също искам да започна, като изразя благодарността си на докладчиците за отличната им работа.
<P>
Както знаем, обезлесяването е един от основните екологични и социални проблеми на планетата и всяка година ние губим 13 милиона хектара гори, което допринася за 20% от въглеродните емисии в света и представлява огромна заплаха за биологичното разнообразие.
<P>
Приносът на обезлесяването за изменението на климата е безспорен, което означава, че е основна причина за екстремните метеорологични явления и наводнения и дори за опустиняването на обширни райони от планетата. Загубата на гори поставя под заплаха цялото човечество, но тази заплаха и последиците не се споделят солидарно от всички нас. Общностите, разполагащи с най-малко ресурси, и онези, които зависят най-много от горите и природата за оцеляването си, са най-засегнати.
<P>
Обезлесяването е свързано с нашето колективно съществуване, недостига на природни ресурси, тяхното разпределение, правата на местните населения и социалната справедливост. Основна причина за обезлесяването е незаконната сеч, която представлява 20-40% от световното производство на промишлена дървесина. Затова ние говорим също и за изтичане на богатство от производителите към държавите потребителки на дървения материал. Незаконната сеч поставя под заплаха устойчивото използване на дървен материал и предприятията, занимаващи се с това.
<P>
Хубавите думи не са достатъчни. Парламентът трябва да приеме строги и последователни мерки в тази борба. Докладът предприема много важна стъпка в тази посока, като определя забрани за търговията с дървен материал.
<P>
Добрите намерения също не са достатъчни. Необходими са ефективни средства, най-вече санкции, които в този случай могат да бъдат три вида. Първо, глоби, които лишават нарушителите от икономическите облаги, извлечени от незаконната дейност, и нарастват при повторни нарушения; второ, конфискуване на дървения материал или изделията от дървен материал; и трето, незабавно отнемане на разрешението за извършването на каквито и да било търговски действия.
<P>
Ето защо онези, които използват или търгуват с природен ресурс, трябва да бъдат социално отговорни, а онези, които за пръв път внасят дървен материал или изделия от дървен материал в Европейския съюз, трябва да бъдат щателно проучвани, за да се гарантира, че дървеният материал идва от законни източници.
<P>
По същата причина всички следващи оператори следва да представят базова информация относно дървения материал, а именно, за неговия произход и направление. Обществеността също така следва да има правото, приключвам тук, г-н председател, на достъп до информация за това кой спазва изискванията и кой - не.
<SPEAKER ID="616" NAME="Anna Rosbach">
от името на групата EFD. - (DA) Г-н председател, изразявам благодарността си към г-жа Hassi, която бързо се запозна с един сложен проблем. Искам само да спомена някои от многото области, които докладът застъпва: нелегалния внос на дървен материал в ЕС, застрашените дървесни видове, които се секат незаконно в отдалечени краища на света и вноса на готови продукти, произведени в държави извън ЕС. Ако говорим за дървен материал, произведен в европейски гори и законно добит, не е трудно да се получи информация за държавата, където дървеният материал е добит, за дървесните видове, количествата и стойността, за да може да се постави маркировка за законна сеч върху продукта. Все пак, колко назад следва да се върнем в проследяването на дървения материал и кои продукти е реалистично да проверяваме? Мисля си например за мебелите, направени от влакнести плочи със средна плътност (MDF) и талашит, който се произвежда от рециклиран дървен материал. Нуждаем се от реалистично законодателство, в противен случай, ще успеем единствено да направим европейските предприятия неспособни да се конкурират на световния пазар и ще ги накараме да избягат от европейските добронамерени стандарти и контрол. Надявам се, че с приемането на настоящото предложение няма да допуснем това да се случи.
<SPEAKER ID="617" NAME="Sirpa Pietikäinen" AFFILIATION="PPE">
(FI) Г-н председател, това е важна крачка по отношение на отговорното използване на ресурсите, международната отговорност, политиката в областта на климата, биологичното разнообразие и живота на хората. Предложението показва, че Европейският съюз може ефективно да оказва влияние на международно равнище посредством вътрешното си законодателство, както се случва с Директивата за екопроектирането.
<P>
Постигнатият резултат е много по-добър от недостатъците на компромиса, но искам да изтъкна, както направи и г-жа Hassi, че основният недостатък тук е липсата на санкции на европейско равнище и на най-ниско равнище, а също така, на този етап, регламентът не е включен в директивата относно защитата на околната среда чрез наказателно право както по отношение на незаконния добив, така и на търговията, свързана с него. Надявам се, че Комисията възможно най-скоро ще излезе с предложения във връзка с това. Също така, ще бъде от изключителна важност в бъдеще, в регламента да се включат и печатните материали.
<SPEAKER ID="618" NAME="Linda McAvan" AFFILIATION="S&amp;D">
(EN) Г-н председател, вече е много късно и не искам да се отклоняваме от идеята, че ни предстои едно от най-важните гласувания през тази седмица в Парламента. То е важно за нашите граждани, съдейки по пощата ми и по броя на съобщенията по електронната поща, които съм получила. Има онлайн петиция, под която преди около 4 часа имаше 125 000 подписа, а броят им расте с всяка минута. Петицията ни призовава настоятелно утре да гласуваме това предложение.
<P>
Предложението е важно за климата, както всички отбелязаха, но аз мисля, както каза уважаемият член на Комисията, че то има най-голямо значение за милионите хора, живеещи в най-бедните държави, чийто поминък се унищожава от незаконната сеч. Да вземем Мадагаскар, където 100 000 палисандрови дървета бяха незаконно изсечени миналата година, като стойността на всяко дърво е по-голяма от средния БВП за държавата. Не е чудно, че незаконната сеч подхранва престъпността в Мадагаскар. По време на гражданската война в Либерия, финансирана главно чрез нелегалната сеч, бяха убити 250 000 души. Незаконната сеч подхранваше и войната в Камбоджа през 90-те години на миналия век и е враг на демокрацията. Организацията "Глобал Уитнес" (Global Witness) посочва, че, на всеки 7 минути, 15 тона дървен материал преминава през границата от Бирма към Китай, като помага да се поддържа този ужасен режим.
<P>
Незаконната сеч лишава милиони хора от по-добър шанс в живота, защото държавите губят данъчни постъпления в размер на милиарди долари. Организацията "Хюман Райтс Уоч" (Human Rights Watch) твърди, че в Индонезия са изгубени 2 млрд. щатски долара от данъчни приходи. Тази сума би била достатъчна, за да се осигурят основни здравни грижи за 100 милиона души и е повече от целия бюджет на здравеопазването в тази държава.
<P>
Следователно днес правим първата крачка. Тя не е идеална, както призна и членът на Комисията, но е много по-добра от това, с което започнахме, т.е. нещо като доброволен кодекс, с който трябваше да правим надлежни проверки. Бих искала да благодаря на члена на Комисията, защото той отиде по-далеч от предшествениците си. Също така искам да благодаря на испанското председателство за това, че подпомогна споразумението, както и на Hilary Benn, бивш държавен секретар на Обединеното кралство, за твърдата му позиция в Съвета и за оказаното съдействие за постигането на по-амбициозно споразумение.
<P>
Утре ще поставим началото. Мисля, че Satu Hassi и докладчиците в сянка свършиха много добра работа, но ние сме длъжни да поддържаме натиска на потребителите и обществената осведоменост. Надявам се, че Комисията също ще участва в това и ще съдейства за доброто приложение на този много важен нов закон.
<SPEAKER ID="619" NAME="Chris Davies" AFFILIATION="ALDE">
(EN) Г-н председател, горите в света се унищожават, понякога с подкрепата на правителствата, но най-често посредством незаконни дейности. Търговията с наркотици и дървен материал са две дейности, които могат да генерират такива огромни суми, че да бъдат подкупени цели правителства, което прави приложението на регламента изключително трудно. Преди пет години поставих въпроса пред Louis Michel, който беше член на Комисията тогава, и казах, че се нуждаем от подобни мерки. Той беше отзивчив, но неговите служби и адвокати казаха, че подобно нещо не може да се постигне. Бих дал на члена на Комисията един полезен съвет: ако адвокатите ти кажат, че нещо не може да стане, смени адвокатите. Това може да се постигне и ние го доказваме. Това е чудесно, това е добра новина и важна мярка.
<P>
При все това, директивата изисква държавите-членки да въведат ефективни, пропорционални и възпиращи режими на прилагане. Какво означава това? Какво ще стане, ако Словения реши, че санкцията за незаконен внос ще бъде 10 години затвор, а Обединеното кралство - шляпване по ръката? Как ще гарантираме, че законодателството ще се прилага правилно в целия Европейски съюз?
<P>
Г-н член на Комисията, изисквам да уведомите писмено държавите-членки, че ще започнете да публикувате данни за санкциите, които те налагат, за да се гарантира ефективното прилагане на законодателството и че ще ги посочвате поименно и ще ги опозорявате по начин, невиждан досега. Много пъти сме виждали думите "ефективни, пропорционални и възпиращи". Иска ми се Вие да бъдете първият член на Комисията, който на практика ще гарантира, че тези думи имат правилното въздействие.
<SPEAKER ID="620" NAME="Holger Krahmer" AFFILIATION="ALDE">
(DE) Г-н председател, смятам, че днес изработваме добър законодателен акт. Добра идея е и е правилно, че предприемаме стъпки да избегнем пускането на незаконен дървен материал на вътрешния пазар на ЕС.
<P>
И все пак, това, което важи за всички закони в областта на околната среда, важи и за настоящия закон: не може просто да включим всичко, което ни се иска, а трябва винаги да проверяваме дали това, което включваме и предписваме, в крайна сметка е приложимо. Ето защо смятам, че е добре, че накрая стигнахме до компромис във връзка с това, че надлежните проверки следва да се прилагат само при първото пускане на пазара и само тогава може да бъде наложена забрана за внос.
<P>
Прекалено бюрократично би било да се изискват документни доказателства за произход по цялата верига за доставки в рамките на Европа. Това беше предложено в началото на разискванията. Мисля, че не е реалистично непрекъснато да водим нови отчети и да предоставяме документни доказателства, като се започне от склада за дървен материал и дъскорезницата и се стигне до завода за мебели. Това създава бюрокрация, която, в случай на съмнение, води до употребата на повече хартия и така може дори да увеличим законната сеч. Затова трябва да бъдем по-умерени и да гарантираме балансиран подход в това отношение. Успяхме да го постигнем.
<P>
Не подкрепям подхода, за който току-що говори г-жа Hassi, а именно, че можем да приложим политиката на нулевия риск. Това не се отнася само до сечта и няма да проработи. Нулевият риск е неприложим. Той генерира бюрокрация и, най-вече, създава нови рискове. Трябва да гарантираме, че законите ще бъдат балансирани и приложими. В този смисъл компромисът е добър. Доволен съм, че утре ще можем да го одобрим с голямо мнозинство.
<SPEAKER ID="621" NAME="Riikka Manner" AFFILIATION="ALDE">
(FI) Г-н председател, незаконният добив на дървен материал трябва да бъде спрян и е необходимо да се борим срещу него. Със сигурност всички сме единодушни по този въпрос. Не мога обаче да подкрепя компромиса във всички отношения, като например изискването всеки оператор във веригата да носи някаква отговорност за удостоверяването на произхода на дървения материал. Според мен това е свързано със значителния страх от увеличаване на бюрокрацията както за собствениците на гори, така и за предприемачите в тази област. Това изобщо не следва да бъде нашата цел.
<P>
При приложението на регламента трябва да гарантираме, че всеобхватната система за сертифициране, която вече действа в някои държави, е валидна и че няма да започнем да създаваме припокриващи се методи за проверка, което пак ще увеличи бюрокрацията и, в някакво отношение, ще намали нашата конкурентоспособност в сектора на горското стопанство. Също така е важно да не предоставяме на дървения материал статут, по-нисък от този на другите материали. Това също е повод за притеснение.
<SPEAKER ID="622" NAME="Carl Haglund" AFFILIATION="ALDE">
(SV) Г-н председател, въпросът, който разглеждаме, е много важен и е лесно да се съгласим с казаното тази вечер. В същото време, както г-жа Manner току-що отбеляза, увлечени в работата, започваме да забравяме факта, че в Северна Европа, по-конкретно в скандинавските страни, сме развили наистина устойчиво производство и дейности в областта на горското стопанство. За съжаление, забравяме този факт при постигането на важните цели, които сме си поставили по отношение на предотвратяването на вноса на незаконен дървен материал на пазара на ЕС. Ето един поучителен пример за това как не следва да работим.
<P>
Искам да благодаря на г-жа Hassi и на другите колеги, които работиха добре в триалозите, поради което аз, също, ще мога да гласувам "за" утре. В същото време следва да се поучим от това, че когато правим нещо важно, каквото възнамеряваме да направим и каквото правим в момента, и накрая изработим добър регламент, който не допуска вноса на незаконен дървен материал, не бива да забравяме, че той може да засегне нашето собствено производство точно в този сектор. Има още доста неща, които трябва да се направят в тази област в бъдеще. Следва да положим усилия, за да избегнем различните проблеми, свързани, по-конкретно, с този въпрос.
<SPEAKER ID="623" NAME="Elena Oana Antonescu" AFFILIATION="PPE">
(RO) Търговията с незаконно закупен или добит чрез незаконна сеч дървен материал свали цената на дървения материал и допринесе за изтощаването на горите. По тази причина е наложително Европа да усъвършенства законодателната си рамка в тази област. Новата характеристика на регламента, а именно, въвеждането на надлежни проверки и система за контрол, упражняван от акредитирани организации за мониторинг на равнището на ЕС, ще осигури допълнителен филтър за удостоверяването на законността на дървения материал и изделията от дървен материал, които се пускат на пазара. Въпреки това решението не е съвършено.
<P>
Има възможности за заобикаляне дори и на тази система. Затова, в рамките на разискването в компетентната комисия, предложих изменение, според което организациите за мониторинг автоматично да губят акредитацията си, ако компетентният орган отбележи неспособността на операторите да въведат ефикасна система за надлежни проверки. Съдържанието на доклада безспорно е особено важна крачка в борбата с пускането на пазара на незаконно добит дървен материал. Въпреки това допълнителни мерки са...
<P>
(Председателят отнема думата на оратора)
<SPEAKER ID="624" NAME="Karin Kadenbach" AFFILIATION="S&amp;D">
(DE) Г-н председател, г-н член на Комисията, 2010 е годината на биологичното разнообразие и чрез настоящия регламент ще бъде създадена важна разпоредба, съдържаща мерки за борба с изменението на климата и за запазване на биологичното разнообразие.
<P>
ЕС не може да продължава да предлага пазар за дървен материал и изделия от дървен материал, добит чрез незаконна сеч, тъй като незаконната сеч е сериозна причина за обезлесяването. В крайна сметка, 20% до 40% от световното производство на промишлена дървесина е от незаконни източници. Около 13 милиона хектара гори се обезлесяват всяка година, както вече чухме днес. Двадесет процента от въглеродните емисии в световен мащаб се дължат на обезлесяването, а те са и главната причина за загубата на биологично разнообразие. С въвеждането на пълна забрана в рамките на европейския пазар върху незаконно добития дървен материал и изделията, произведени от такъв материал, Европейският съюз демонстрира, че приема сериозно отговорността си за запазване на биологичното разнообразие.
<P>
Искам да благодаря на докладчика.
<SPEAKER ID="625" NAME="Jaroslav Paška" AFFILIATION="EFD">
(SK) Предложението на Европейския парламент, формулирано в доклада на Caroline Lucas, е коректно и почтено и затова следва да бъде подкрепено. Не можем повече да се примиряваме с продължаващата толерантност, която правителствата на някои европейски държави проявяват по отношение на търговията с незаконно добит дървен материал, или с начина, по който избягват да налагат санкции за подобна дейност.
<P>
След подробно проучване на позициите на правителствата на държавите от Европейския съюз, свързани с въпросния регламент, е трудно да се разбере дали някои правителства изразяват гледната точка на гражданите си или тази на бизнес мафиите, които печелят от незаконния добив на дървен материал. Фактът, че някои правителства не са заинтересовани от унищожаването на сивата или черна икономика не бива да бъде пречка и не бива да ни кара да толерираме вандалското плячкосване на горите.
<P>
Едно почтено общество създава разумни правила. Почтените хора ги зачитат, а почтените правителства не следва да имат проблем с преследването на крадците.
<P>
Затова е необходимо...
<P>
(Председателят отнема думата на оратора)
<SPEAKER ID="626" NAME="Янез Поточник" LANGUAGE="EN">
Г-н председател, късно е и ще се опитам да бъда кратък, но не защото проблемите са по-маловажни. Напротив, това се дължи на високото равнище на консенсус в залата.
<P>
Горите са в центъра на битката с изменението на климата, както и на битката за защита на биологичното разнообразие. Наред с неотдавна приетия регламент относно незаконния, нерегулирания и недеклариран риболов, това означава, че в Европейския съюз ще разполагаме с инструменти за противодействие на незаконосъобразните действия по отношение на два от основните ни природни ресурси: рибарството и горите. И, да, това е също важна част от борбата срещу бедността.
<P>
Въздействието на регламента зависи от ефективното му приложение и предизвикателствата далеч на са зад гърба ни. Въпреки това днес можем да започнем да оценяваме факта, че решението на този труден, но важен пакет, беше намерено. Със сигурност имаме пред себе си едно благородно предложение. Нямам търпение да участвам заедно с вас в процеса на неговото приложение.
<SPEAKER ID="627" NAME="Satu Hassi" LANGUAGE="FI">
Г-н председател, госпожи и господа, искам да благодаря на всички, които взеха участие в разискването в този късен час. Аз участвах в случая, към който ни върна г-н Davies, а именно, в обсъждането с тогавашния член на Комисията, отговарящ за сътрудничеството за развитие, по време на която той заяви, че според него законодателен акт като този, по който преговаряме, би бил невъзможен. Радвам се, че направихме възможно онова, което тогава му се струваше невъзможно.
<P>
Както членът на Комисията, така и другите членове на ЕП се изказаха правилно относно всички вреди, причинявани от незаконния добив на дървен материал. Много оратори бяха и все още са загрижени за бюрокрацията. Бих искала да припомня на колегите обаче, че бюрократичните изисквания към всички, освен съм оператора, който пръв пуска на пазара дървен материал или изделия от дървен материал, са пределно скромни: просто следва да знаят и да могат да докажат откъде е закупен дървеният материал и къде е продаден. Предприятията следва винаги да разполагат с необходимите документи за тази цел. Същото се изисква например по закона за ДДС.
<P>
Доволна съм, че много от предприятията от опаковъчната и мебелната промишлености например подкрепиха забраната върху незаконния дървен материал. Получих и съобщения от профсъюзите от дърводобивната и дървопреработващата промишленост, в които също се изразява подкрепа за това и се говори за вредата, която се нанася върху конкуренцията от големите количества незаконен дървен материал на нашия пазар. Както беше казано тук, този закон трябва да се приложи правилно и аз сериозно подкрепям предложението за водене на отчетност за санкциите, налагани от държавите-членки. Те следва да бъдат наистина ефективни, за да се предотвратят порочни практики.
<SPEAKER ID="628" NAME="PПредседател">
Разискването приключи.
<P>
Гласуването ще се проведе утре, сряда, 7 юли 2010 г., в 12,00 ч.
<P>
Писмени изявления (член 149)
<SPEAKER ID="629" NAME="Gaston Franco  " LANGUAGE="FR">
В днешно време 20-30% от световното производство на промишлена дървесина е от незаконни източници. Трябва да разчистим европейския пазар на дървен материал възможно най-скоро. Въпреки че все още може да бъде подобрен, предложеният регламент е амбициозен и смел. Според мен той е ефективен инструмент за ограничаване на безогледното обезлесяване, без да се налагат административни ограничения за нашите европейски предприятия или да бъде във вреда за дървения материал, който, напротив, ще се цени по-високо.
<P>
Регламентът предвижда задължителна разпоредба, която делегира отговорности на основата на "система за надлежни проверки". Това дава възможност на операторите да проследяват дървения материал и изделията от дървен материал, да имат достъп до информация относно спазването на действащото законодателство и по този начин да получат достатъчни гаранции за предотвратяването на продажбата на продукти от сеч, считана за незаконна.
<P>
Съдържащите се в регламента задължения трябва да са насочени към онези оператори, които за пръв път пускат на пазара дървен материал, защото тогава съществува най-голям риск. Освен това, за да се гарантира ефективността на регламента, следва да акцентираме върху необходимостта от редовни проверки и система от строги, възпиращи санкции за нарушителите.
<SPEAKER ID="630" NAME="Jaromír Kohlíček  " LANGUAGE="CS">
Добре известен факт е, че всяка година в различни държави в света, хиляди хектари гора изчезват, без да бъдат възстановявани. В много случаи ставаме свидетели на незаконен добив, дори в държави от Европейския съюз. Дори в напреднали страни като Чешката република, дървен материал се краде посредством селективен добив или цялостна сеч без знанието на собственика. Горите със стопанско значение играят не само екологична роля, но и както предполага терминът "гора със стопанско значение", играят роля и в производството на дървен материал. Важно е в законодателството да се обърне внимание на възстановяването на оптималното съчетание на дървесни видове в горите. Това е свързано с управлението на животните, особено на по-едрите. Необходимо е тези проблеми да се решат на съответните национални и регионални равнища. Дори и най-добрата директива не може да има въздействие върху вредите, причинени на икономиката на отделните региони от износа на различни видове дървен материал извън границите на региона. Според мен предложенията, съдържащи се в доклада на Европейския парламент, са в съответствие със становищата на върховния законодателен орган на Общността и би било добре категорично да се подкрепи докладът. Ускореното приложение на регламента, санкциите, в случай на нарушение на разпоредбите, и забраната за търговията са задължителен минимум. Опитите на някои правителства да предприемат краен либерален подход в сектора са възмутителни и могат да нанесат щети на националните икономики на държавите, които ги поддържат в Съвета. Конфедеративната група на Европейската обединена левица - Северна зелена левица със сигурност ще подкрепи предложенията на докладчика.
<SPEAKER ID="631" NAME="Kartika Tamara Liotard  " LANGUAGE="NL">
Незаконно добитият дървен материал и изделията от дървен материал нямат място на нашия пазар. Що се отнася до мен, продажбата на дървен материал следва да се разрешава само ако е установена на основата на надеждни стандарти, че дървеният материал не е добит незаконно или неустойчиво. Моят призив е да мислим не само за околната среда и климата, а да помислим и за държавите, където така нареченото "законно" обезлесяване лишава местното население от поминъка му. Това е и въпрос, свързан с правата на човека. Днес групата на Европейската народна партия (Християндемократи) може да демонстрира какво действително означава това чрез стопанисване и благотворителност. Групата на Европейската народна партия (Християндемократи) искаше да отслаби защитата на местните населения, като се криеше зад ниските морални стандарти на законодателите в трети държави, които разрешават техните народи да бъдат експлоатирани, като улесняват широко мащабното обезлесяване или не успяват да се борят ефективно с това. Миналата седмица нидерландската телевизия показа как енергийните дружества печелят от добива на въглища в Южна Африка. Говорителите на тези дружества се правеха, че не забелязват какво става; липсваше им смелостта да поемат публична отговорност. Подобни практики съществуват и при обезлесяването. Длъжни сме да ги изкореним напълно. Групата на Европейската народна партия (Християндемократи) не може да използва липсата на ефективни закони и етични кодекси като оправдание за изключване на собствената си съвест. Широкомащабната сеч принуждава хората да напускат местата, където живеят. Одобрявам екологичните цели и целите, свързани с изменението на климата, като в същото време се обявявам в защита на правата на човека.
