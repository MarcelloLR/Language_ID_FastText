<CHAPTER ID="012-03">
3. Шри Ланка
<SPEAKER ID="248" NAME="Председател">
Следващата точка е разискването по шест предложения за резолюции относно Шри Ланка.
<SPEAKER ID="249" NAME="Geoffrey van Orden" LANGUAGE="EN">
Г-н председател, през последните 30 години народът на Шри Ланка - синхалите и особено тамилите - е страдал изключително много от терористичната кампания, провеждана от организацията "Тигри за освобождение на Тамил Илам" (LTTE). Сега, когато LTTE е практически разгромена, правителството и народът на Шри Ланка се нуждаят от нашето съчувствие и разбиране, и преди всичко от нашата помощ, тъй като те се опитват да поставят още веднъж страната си на пътя на възстановяването и благоденствието и да предотвратят всякакво възраждане на тероризма.
<P>
Има лица, включително апологети на LTTE, които искат да нанесат допълнителен удар на народа на Шри Ланка, като подкопаят преференциалните търговски режими с ЕС в рамките на Общата система за преференции плюс (ОСП+). Надявам се, че Комисията разбира, че не помощта, а търговията е тази, която предлага най-добър път към икономическо възстановяване. От своя страна, органите на Шри Ланка трябва да обърнат внимание на тревогите, изразени от приятелски кръгове в международната общност, така че да няма причини за компрометиране на ОСП+.
<P>
Разбира се, непосредствен приоритет е презаселването на хилядите тамилски граждани въвлечени в конфликта, които сега са държани в лоши условия в лагери. Необходимо е тяхното неотложно освобождаване и международната общност следва да бъде приканена да помогне.
<SPEAKER ID="250" NAME="Proinsias De Rossa" LANGUAGE="EN">
Г-н председател, аз подкрепям резолюцията, въпреки че я считам за недостатъчно критична по отношение на правителството на Шри Ланка. По-рано тази година ние бяхме свидетели на ужасяващото военно нападение на район под контрола на Тамилските тигри, без никакво зачитане на живота или благоденствието на гражданите, които, по мое мнение, са използвани като пионки от всички страни. Това е довело до смъртта на 90 000 души. Светът остана потресен и безпомощен, и днес все още е така. Повече от 250 000 граждани на Шри Ланка са задържани в лагери без достатъчно медицински грижи, чиста вода, санитарни условия или пространство за движение.
<P>
Днешната резолюция е сравнително умерен призив към органите на Шри Ланка за зачитане на правата на техните граждани. По мое лично мнение, ако в скоро време няма измерим напредък по исканията в настоящата резолюция, Европейският съюз ще трябва да наложи икономически и политически натиск над режима в Шри Ланка.
<P>
За своето икономическо възстановяване Шри Ланка зависи от преки чужди инвестиции и от икономическата подкрепа на ЕС. Ние трябва да използваме този финансов лост в интерес на народа на Шри Ланка, включително населението от тамилската етническа общност.
<SPEAKER ID="251" NAME="Thomas Mann" LANGUAGE="DE">
Г-н председател, аз разполагам с две минути. Двадесет и пет годишната гражданска война в Шри Ланка изглежда е приключила. През май правителствени войски завзеха районите на север, които бяха под контрола на LTTE. Надяваме се, че новото начало ще донесе мир, а с него и свобода.
<P>
Хората страдат не само от последиците от гражданската война, но и от последствията от цунами и други природни бедствия. ЕС засили външната си търговия и предоставя по-високи тарифни преференции, отколкото на всяка друга държава в Югоизточна Азия. Международната помощ е свързана със задължението за политическите сили в Шри Ланка да спазват правата на човека. Двеста и петдесет хиляди души са задържани в препълнени лагери с недостатъчен достъп до питейна вода и медицински доставки. На хуманитарните организации е отказан достъп. В интерес на самото правителство е да организира възможно най-бързо завръщането на хората по родните им места. Европейската народна партия (Християндемократи) се застъпва за това, на международния Червен кръст да бъде отредена ключова роля.
<P>
Друга област, нуждаеща се от промяна, е свободата на печата и свободата на изразяване. Трябва да се прекрати отвличането и арестуването на журналисти. Писането на критични статии не трябва да се наказва с лишаване от свобода. Като член на делегацията на Южноазиатската асоциация за регионално сътрудничество (SAARC), аз имах възможността да посетя много пъти Шри Ланка. Считам, че новото начало за тази държава ще предостави много възможности, ако тамилските лидери вземат конструктивно участие. Това обаче означава отхвърляне на всички форми на тероризъм и насилие, и сътрудничество в стратегията за прилагане на правата на човека. Заради гражданите на Шри Ланка искам изразът "войната е институция", който неведнъж съм чувал, най-накрая да остане в миналото.
<P>
(Ръкопляскания)
<SPEAKER ID="252" NAME="Joe Higgins" LANGUAGE="EN">
Г-н председател, политиката, която правителството на президента Раджапакса следва спрямо тамилската етническа общност, доведе до кошмар както за синхалите, така и за тамилите в Шри Ланка, като държавата подлага на масирана репресия лица и групи, които се противопоставят на шовинистичната политика.
<P>
В северните райони на Шри Ланка кошмарът за тамилската етническа общност продължава след победата над Тамилските тигри - 300 000 души, включително 31 000 деца, са насилствено задържани в лагери, където се ширят болести и недохранване.
<P>
Сега се надига нова вълна на ужас, предизвикана от съобщенията, че правителството на Раджапакса планира да засели синхали в източните и северните райони на Шри Ланка, с други думи, да колонизира районите, в които има говорещо тамилски език мнозинство. Това би било рецепта за междуобщностен конфликт в бъдеще.
<P>
Всъщност правителството на Раджапакса е диктатура с много тънко демократично "покритие". Аз приветствам възможността чрез настоящата резолюция да я осъдим. Имам известни резерви относно параграф 4, защото тероризмът и насилието, насочени срещу народа, всъщност идват от правителството на Раджапакса. Макар че като социалист аз считам, че партизанството в условията на Шри Ланка няма да доведе до решение, тамилското население има право да се защитава срещу военната репресия.
<P>
Най-добрият начин за защита на тамилското население е чрез обединена борба на работниците тамили и синхали и на бедните срещу сегашното правителство и неговата нова либерална политика и чрез социалистическо трансформиране на обществото в Шри Ланка, при което прекрасните ресурси на тази държава ще могат да се използват за благото на цялото население. Гордея се, че съм свързан с Обединената социалистическа партия на Шри Ланка, която е "посестрима" партия на Социалистическата партия на Ирландия, и която геройски се противопостави на шовинизма, отстоявайки правата на тамилите и синхалите и правото на тамилската етническа общност на самоопределение.
<SPEAKER ID="253" NAME="Heidi Hautala" LANGUAGE="FI">
Г-н председател, всичко, което моите колеги казаха относно сегашната обстановка в Шри Ланка, беше потвърдено, когато неотдавна подкомисията по правата на човека организира изслушване относно това кошмарно положение.
<P>
Всъщност ние можем да потвърдим, че противно на всички международни закони, движението на задържаните 260 000 души от тамилската етническа общност все още е ограничено, въпреки че вече изминаха месеци след края на войната. Ние можем да потвърдим, че са налице сериозни ограничения на свободата на печата. Вчера Репортери без граници поставиха Шри Ланка под номер 162 по показателя свобода на печата от общо 175 държави.
<P>
Сега ние трябва да отправим искане за разрешаване на достъп до тези лагери за представителите на всички делегирани структури на ООН. В резолюцията се споменава за организиране на местни избори, а ние, като представители на групата на Зелените/Европейски свободен алианс, казваме нещо, което не е толкова внушително, и аз се надявам, че то ще бъде подкрепено. Ние само искаме да отбележим, че такива избори се организират в момента.
<P>
Що се отнася до въпроса за политиката в областта на търговията, аз много се радвам, че в момента Комисията проучва как Шри Ланка изпълнява изискванията на различните споразумения за правата на човека. Очаквам Комисията да работи много обективно, безпристрастно и в срок, за да направи заключения относно това, дали Шри Ланка действително заслужава такова преференциално третиране по Общата система за преференции плюс.
<SPEAKER ID="254" NAME="Bernd Posselt" LANGUAGE="DE">
Г-н председател, победителите следва да бъдат щедри и аз считам, че в Шри Ланка много хора все още не са разбрали това. Въпросът тук е да се намери решение за причината, довела до опасно ескалиращия етнически конфликт. Ние просто трябва да разберем, че не съществува план, който да гарантира законните права на тамилите. Двете страни трябва да направят крачка една към друга, за да намерят политическо решение.
<P>
Правилно беше да се води борба срещу насилието, виновниците за което бяха победени и нищо, което е свързано с насилието, не може да бъде прикрито. Истинската задача е да се премахнат причините за насилие. По-лесно е да се прекрати една война, отколкото да се установи мир. Ние виждаме, че в Босна толкова време след края на войната все още не е намерено устойчиво решение за установяване на мир.
<P>
Аз се безпокоя за стабилността на Шри Ланка, защото този малцинствен проблем съществува от векове и през периода на колониализма се е изострил. Ето защо ние трябва да направим всичко, за да посредничим между двете страни и да ги убедим да направят взаимни отстъпки.
<SPEAKER ID="255" NAME="Lidia Joanna Geringer de Oedenberg" LANGUAGE="PL">
Г-н председател, след победата на правителството над Тамилските тигри през май тази година изглеждаше, че дългогодишната гражданска война в Шри Ланка най-накрая е приключила. В действителност все още в държавата има много проблеми, за съжаление, които трябва да бъдат решени.
<P>
Правителството държи повече от 250 000 души в лагери по политически причини, като не дава достъп до тях дори на хуманитарните организации. То потиска медиите. През септември тази година Върховният съд в Коломбо осъди един журналист на 20 години лишаване от свобода. Председателството на ЕС счете този акт за заплаха за свободата на словото и остро го осъди.
<P>
Огромна пречка за развитието на държавата са противопехотните мини, които са заплаха за живота и здравето на хората. Шри Ланка още не се е присъединила към Конвенцията от Отава за забрана на противопехотните мини. Подписването на този документ със сигурност ще помогне за решаване на проблема и същевременно ще позволи на държавата да кандидатства за помощ за жертвите на противопехотни мини и да ускори кампанията за обезвреждането им, която се провежда от 2003 г., но със слаб резултат.
<P>
Гражданите на Шри Ланка заслужават истинска демокрация и достоен живот.
<SPEAKER ID="256" NAME="Karima Delli" LANGUAGE="FR">
Г-н председател, госпожи и господа, в продължение на месеци правителството на Шри Ланка е издигнало "стена на мълчанието" относно положението на гражданското население от тамилската етническа общност, като спира достъпа на чуждите медии и хуманитарните организации. От март 2009 г. в пълно нарушение на международното право и на правата на човека в Коломбо се задържат почти всички цивилни граждани, избягали от битката между армията и Тамилските тигри.
<P>
През юли правителството на Шри Ланка задържа повече от 280 000 души в 30 лагера, охранявани от армията, в североизточните райони на острова. Бежанците могат да напускат лагерите само за да получат спешно медицинско лечение, като в повечето случаи са придружавани от военен ескорт. В някои лагери всяка седмица измират по повече от 1 000 души, главно от дизентерия. Условията на живот са ужасяващи. Миналата седмица президентът Раджапакса обяви, че само 100 000 тамилски бежанци ще бъдат освободени.
<P>
Предвид мащаба на трагедията, Европейският съюз трябва да засили натиска върху правителството на Шри Ланка, с оглед да се постигне незабавно и безусловно освобождаване на всички цивилни граждани, достъп за журналистите до лагерите и бързо доставяне на хуманитарна помощ.
<SPEAKER ID="257" NAME="Charles Tannock" AFFILIATION="ECR">
(EN) Г-н председател, като представител на Лондон, град, който нееднократно е бил цел на терористи през последните 40 години, аз изпитвам голямо съчувствие към хората от всички етнически общности в Шри Ланка. Безпощадната терористична кампания, провеждана от Тамилските тигри, нанесе тежко поражение върху развитието на тази толкова красива страна.
<P>
Президентът Раджапакса дойде на власт по демократичен начин, решен да победи "Тигрите за освобождение на Тамил Илам" (LTTE), и той следва да бъде поздравен за своя успех от всички нас, които презираме тероризма. Сега правителството има отговорността да изгради следвоенно общество на свобода, справедливост и равенство за всички жители на Шри Ланка. Приоритет на правителството сега трябва да бъде връщането на вътрешно разселените лица по домовете им и даването под съд на военните престъпници.
<P>
Макар и да признавам, че президентът Раджапакса може би е загубил част от благоразположението на международната общност чрез някои от спешните си действия като непосредствен резултат от конфликта, аз съм убеден, че най-добрият път за развитие е да се гарантира развитието на сигурна и благоденстваща Шри Ланка и да бъдат подкрепени нейният демократично избран ръководител и правителство. Европейският съюз трябва да запази търговските споразумения по Общата система за преференции плюс, защото премахването им директно ще унищожи един милион работни места, а това ще окаже непряко икономическо въздействие върху 2,5 милиона невинни граждани на Шри Ланка.
<SPEAKER ID="258" NAME="Seán Kelly" AFFILIATION="PPE">
(EN) Г-н председател, като ирландски член на Европейския парламент, аз съм много доволен, че моите колеги от Ирландия Joe Higgins и Proinsias De Rossa очертаха различни проблеми, будещи безпокойство в Шри Ланка и Иран, и съм съгласен с тях. Нормално е Ирландия да бъде загрижена относно тези въпроси, защото тя преживяваше дискриминация и загуби на човешки живот в Северна Ирландия в продължение на много години. Въпреки това, накрая се оказва, че единственото решение е по пътя на дипломацията и диалога. По тази причина аз се надявам, че когато Договорът от Лисабон влезе в сила, новите правомощия и положението на президента и върховния представител ще бъдат използвани, да се надяваме, за внасяне на здрав разум и разбирателство по тези места, така че да настъпи положителна промяна и да се поеме ангажимент за дипломатичен и демократичен начин на живот.
<SPEAKER ID="259" NAME="Eija-Riitta Korhola" AFFILIATION="PPE">
(FI) Г-н председател, ние сме следили и коментирали положението в Шри Ланка в редица случаи и понякога надеждата за намиране на решение почти ни е напускала. Въпреки това, продължилият 25 години конфликт свърши тази година с победа над Тамилските тигри. Продължителният конфликт, естествено, взе много жертви и предизвика появата на вътрешни бежанци в държавата, причинявайки също така проблеми за икономиката и спазването на принципите на правовата държава. Сега държавата навлезе в надеждна, макар и критична фаза.
<P>
Тук беше изразена загриженост относно тежкото положение на хората, които живеят в лагерите. Както заявяваме в резолюцията, ние се надяваме, че органите скоро ще приемат международната помощ и ще отворят лагерите, за да получат хуманитарна помощ и обучен персонал за реагиране в конфликти. Същевременно ние се нуждаем от това, международната общност да поеме ангажимента да се заеме сериозно и да изгради траен мир за този хубав остров. Помощта също така следва определено да се увеличи и да включи допълнителните суми, отпускани от Комисията за обезвреждане на мините.
<SPEAKER ID="260" NAME="Raül Romeva i Rueda" AFFILIATION="Verts/ALE">
(ES) Г-н председател, искам думата, на първо място за да подчертая това, което каза моята колега г-жа Hautala. Ние трябва да имаме предвид не само ролята на Червеният кръст, но и ролята, която играе и трябва да играе Организацията на обединените нации в този процес.
<P>
Аз също така исках да отговоря на това, което каза г-н Van Orden, тъй като ми се струва напълно неподходящо да нарича онези от нас, които се опитваме да използваме пряк инструмент като търговските споразумения по Общата система за преференции плюс, симпатизанти или поддръжници на LTTE. Това просто не е вярно.
<P>
Ние знаем, че в момента се извършва разследване, за да се определи дали органите в Шри Ланка изпълняват своето задължение за включване на законодателството за правата на човека в националното законодателство.
<P>
Ако това не се върши правилно, съвсем нормално и естествено е ние да отправим призив да не бъде разширявана Общата система за преференции плюс. Ето защо на мен ми се струва, че е съвсем погрешно това разширяване, тази молба или искане да бъдат свързвани с подкрепа за LTTE.
<SPEAKER ID="261" NAME="Леонард Орбан" LANGUAGE="RO">
Европейската комисия продължава да наблюдава внимателно положението в Шри Ланка и се опитва да започне подходящ диалог с правителството в държавата с цел да се създаде основа за нови отношения, при които и двете страни ще полагат усилия за осъществяване на сътрудничество за решаване на основните въпроси, които причиняват проблемите.
<P>
Ние сме дълбоко обезпокоени от критичната хуманитарна обстановка в лагерите, в които се държат вътрешно разселени лица. Безразборното задържане на тези лица в Шри Ланка е равностойно на грубо нарушаване на нормите на международното право. Ние трябва спешно да гарантираме свобода на движение за всички хора, които са останали в лагерите, както и предоставяне на пълен достъп на хуманитарните агенции до лагерите, включително до архивна информация, за да могат да предоставят хуманитарна помощ и закрила.
<P>
Освен това Комисията проявява непрестанна загриженост относно положението с правата на човека в Шри Ланка въз основа на информацията за извънсъдебни екзекуции, отвличания и сериозни заплахи срещу медиите. Пречки за постигане на помирение на острова ще има дотогава, докато недоволството на тамилите се пренебрегва и съществува атмосфера на безнаказаност. Европейската комисия категорично счита, че ключът към процеса на помирение е поемането на отговорност от страните за техните собствени действия.
<P>
Неотдавна Европейската комисия приключи задълбочено разследване на състоянието на правата на човека в Шри Ланка. Мисията беше натоварена със задължението да наблюдава дали държавата изпълнява ангажиментите, които беше поела като бенефициер по специалната схема за насърчаване на устойчивото развитие и доброто управление, Обща система за преференции плюс, приета от Европейския съюз, и ангажиментите да спазва международните разпоредби, по-специално в областта на правата на човека.
<P>
В резултат на разследването бяха забелязани сериозни слабости във връзка с три конвенции на Организацията на обединените нации, регулиращи областта на правата на човека: Международния пакт за гражданските и политическите права, Конвенцията против изтезанията и Конвенцията за правата на детето. Това показва, че в момента Шри Ланка не прилага тези конвенции.
<P>
Неминуема е вероятността това положение да продължи да създава рискове за предоставянето на допълнителни търговски облаги като част от Общата система за преференции плюс, тъй като условието, което всички бенефициери по схемата трябва да изпълняват, е да са ратифицирали трите конвенции и ефективно да ги прилагат.
<P>
Благодаря ви.
<SPEAKER ID="262" NAME="Председател">
Разискването приключи.
<P>
Следващата точка е гласуването.
