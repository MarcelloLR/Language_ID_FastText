<CHAPTER ID="008">
Институционални аспекти на създаването на Европейска служба за действия в областта на външната политика - Създаване на европейска служба за действия в областта на външната политика: етап на преговорите с държавите-членки (разискване) 
<SPEAKER ID="167" NAME="Председател">
Следващата точка е общото разискване по доклада на Elmar Brok относно институционалните аспекти на създаването на Европейската служба за външна дейност - и изявленията на Съвета и на Комисията относно създаването на Европейска служба за действия в областта на външната политика.
<SPEAKER ID="168" NAME="Elmar Brok" LANGUAGE="DE">
Г-н председател, г-жо Малмстрьом, г-жо член на Комисията, госпожи и господа, наближава моментът, когато Договорът от Лисабон ще бъде окончателно ратифициран, и започваме да обмисляме как той трябва да бъде приложен. Всички знаем, че конституцията трябва да се превърне в реалност, което е също толкова важно, колкото и текстът на дадена конституция или на основния закон, какъвто е Договорът.
<P>
Затова искам да припомня на всички още веднъж първоначалната цел, тъй като сегашните ни обсъждания относно Европейската служба за външна дейност (ЕСВД), Върховния представител и заместник-председателя на Комисията е резултат от Конвента за конституцията, последван от междуправителствената конференция относно Договора от Лисабон.
<P>
Целта беше да направим Европейския съюз по-ефективен, като преминем в ситуация, в която Европа говори пред света с единен глас. Затова ни е нужен подобен нов Върховен представител и заместник-председател, който трябва да разполага с надеждна служба, за да се справи със задачата подобаващо.
<P>
Вторият принцип на Конвента за конституцията беше прозрачността, а третият - демократичността. Това бяха трите отправни точки и беше ясно за парламентарното мнозинство в Конвента, съставено в частност от членове на националните парламенти, че Европейският съюз е винаги по-добър в области, в които действа съобразно общностния метод, и е винаги сравнително по-зле, когато действа съобразно междуправителствения метод.
<P>
В съответствие с духа на подготовката, прилагането на Договора не трябва да доведе до засилване на междуправителствения подход, в резултат от което общностният метод, който е демократично контролируем, по-успешен и по-прозрачен, да бъде потиснат.
<P>
Затова понякога не разбирам защо държавите-членки се интересуват предимно от структурни схеми, а не как се прилагат на практика принципите. Ние сме на мнение, че не се нуждаем от нова бюрокрация, разположена между Съвета и Комисията, която в дългосрочен план ще се състои от 6 000 до 8 000 души, ще има свой собствен живот и ще се превърне в независимо кралство извън нашия контрол.
<P>
Да допуснем, че Службата е административен орган към Комисията, и да признаем, че трябва да има единствен по рода си характер. Не може да бъде нормална служба на Комисията, защото в областта на външната политика и политиката за сигурност правомощията се поделят между Общността и Съвета. Затова трябва да осигурим гаранция за Съвета, така че правата му да бъдат изразени по разумен начин и да се предприеме верен подход.
<P>
Важно е да подчертаем, че националните експерти в Комисията трябва да бъдат третирани по различен начин от досегашния; с други думи, те трябва да получат равни права. Трябва да стане ясно, че правата на Парламента по отношение на контрола и бюджета не трябва да бъдат ограничавани по никакъв начин, а вместо това трябва да бъдат разширени.
<P>
Затова искам да напомня на Комисията в настоящия момент от разискването, че ние не само имаме право на консултация, но и че ние, членовете на Парламента, принудихме Комисията да даде съгласието си. Няма да изключим Комисията и Върховния представител от изслушванията. Трябва да гарантираме, че при евентуални изменения на Правилника за длъжностните лица и на финансовите регламенти Европейският парламент ще има правото на съвместно вземане на решение по същия начин, както при бюджетната процедура. Затова искам да приканя двете институции да опишат в декларациите си начина, по който принципите на ефективност, прозрачност и демократичност могат да бъдат съчетани. Това не ми стана ясно от досегашните документи на Комитета на постоянните представители (Корепер), до които имах достъп.
<P>
(Ръкопляскания)
<SPEAKER ID="169" NAME="Сесилия Малмстрьом" LANGUAGE="SV">
Г-н председател, г-жо член на Комисията, г-н Brok, уважаеми колеги, създаването на Европейската служба за външна дейност е въпрос, който знам, че представлява голям интерес за вас в Парламента. Прочетох с голям интерес и лична съпричастност доклада, внесен от г-н Brok и одобрен в понеделник в комисията по конституционни въпроси. Естествено председателството е напълно съгласно с г-н Brok, който казва в доклада си, че Европейската служба за външна дейност е на практика ключова за общите ни усилия да превърнем европейската външна политика в ефикасен и по-сплотяващ инструмент, който да позволи европейската политика да бъде разглеждана в по-добра светлина в света.
<P>
Целта е да преодолеем пропастта между работата на Комисията и тази на Съвета, така че политиките на Съюза да се движат в една посока. Това е необходимо, за да можем да бъдем възможно най-ефективни. Затова е важно да дадем максимално добър старт на Европейската служба за външна дейност (ЕСДВ). Това е едно от най-големите и най-важни предизвикателства на Договора от Лисабон. Много от частите на пъзела трябва да намерят мястото си и затова в Съвета тече голяма подготовка.
<P>
Целта е Европейският съвет да се съгласи с доклад, който Върховният представител, след като той или тя бъде назначен(а), да може да използва като отправна точка, когато внася предложение относно ЕСВД. По време на работата, разбира се, ще се провеждат консултации с Европейския парламент по отношение на внасянето на предложението от Върховния представител. Дотогава председателството ще гарантира редовен диалог с Европейския парламент. Водихме такъв диалог досега и ще продължим да го водим. Важно е за Европейския парламент, за Съвета и за Комисията да имаме редовни контакти по тези въпроси, не само между длъжностните лица, но също така и на ниво политика.
<P>
Веднага след ирландския референдум - а ние сме много доволни, че резултатът беше положителен - държавите-членки и Комисията започнаха много усилена работа за подготвяне на ЕСВД. Работата напредва и съм абсолютно сигурна, че ще можем да представим някои полезни идеи на Европейския съвет следващата седмица по отношение на бъдещия Върховен представител. Тъй като Върховният представител трябва да внесе окончателното предложение, той или тя ще се включи в работата, след като бъде назначен(а). Това е много важно, за да му/й позволим да има принос за предложението.
<P>
Председателството ще представи споразумение относно принципите, обхващащи пет основни елемента, а именно обхвата на дейността на ЕСВД, правното й положение, назначаването на длъжностните лица, финансирането и делегациите на ЕС. Още не сме готови, обсъжданията продължават, но ще ви кажа докъде сме стигнали досега, а в това отношение, изглежда, има съгласие в голяма степен между Съвета и Комисията - надявам се, накрая да има и с Европейския парламент.
<P>
По отношение на обхвата на дейността на ЕСВД е ясно, че трябва да определим географски и тематични функции с колективна отговорност за въпроси, с които понастоящем се занимават Комисията и секретариатът на Съвета. Комисията ще продължи да носи главна отговорност за въпроси, свързани с търговията, финансовата помощ и разширението, макар че все още предстои да бъде определена разграничителната линия между Комисията и ЕСВД по отношение на финансовата помощ.
<P>
Държавите-членки и Комисията също са съгласни, че правният статут на ЕСВД трябва да отразява и да поддържа единствената по рода си роля, която тя има в системата на ЕС. Независимо какво ще бъде окончателното правно решение, то трябва да отговаря на принципите на добро управление и отчетност.
<P>
Персоналът ще се набира от Комисията, секретариата на Съвета и държавите-членки. Това е заложено ясно в Договора от Лисабон. Всички категории персонал трябва да имат правото да встъпят в длъжност при равни условия. Делегациите на ЕС ще бъдат поставени под ръководството на Върховния представител веднага след влизането в сила на Договора от Лисабон.
<P>
Важен въпрос, свързан със създаването на ЕСВД, е контактът с Европейския парламент. След назначаването на Върховния представител, той или тя ще се консултира редовно с Европейския парламент по основните линии и важния избор на посоката в рамките на общата външна политика и политиката за сигурност, както и в рамките на общата политика за сигурност и отбрана. Сигурна съм, че тесните контакти с ЕП ще бъдат стимулирани и на ниво длъжностни лица. ЕСВД следователно трябва да бъде улеснена по отношение на връзките с Парламента.
<P>
Дотук приблизително сме стигнали в обсъжданията. Не мога да предоставя повече подробности, тъй като не сме приключили разговорите все още, но ще направим всичко възможно да продължим да информираме Парламента за постигнатия напредък. Разбира се, Върховният представител още не е назначен, така че това са само идеи засега. Накрая Върховният представител ще внесе предложението съгласно разпоредбите на Договора.
<P>
С това искам да ви благодаря за възможността да говоря пред вас и очаквам с нетърпение конструктивното разискване, по време на което ще слушам много внимателно мненията в Парламента и ще отговоря на вашите въпроси, доколкото мога.
<SPEAKER ID="170" NAME="Бенита Фереро-Валднер" LANGUAGE="EN">
Г-н председател, ние, надявам се, сме на финалната права от процеса на влизане в сила на Договора от Лисабон, завършвайки един процес, който отне осем години на обсъждания и преговори. След решителния резултат от ирландския референдум всички се надяваме, че много скоро ще последва и ратификацията от страна на чехите. Ако го постигнем на 20-ата годишнина от обединението на Европа, това ще е велик ден за Европа и гражданите й - най-вече защото ще можем да насочим вниманието си изцяло към неотложните предизвикателства и политически опасения, пред които сме изправени.
<P>
Достигайки финалните етапи, позволете да поздравя Парламента, и в частност комисията по конституционни въпроси с Elmar Brok за докладчик, за представянето на становището относно ключовия елемент на Договора от Лисабон, а именно Европейската служба за външна дейност (ЕСВД). Създаването на ЕСВД предоставя на Европейския съюз и съставящите го институции възможността да постигнем това, за което отдавна се надяваме: да имаме единен глас в света и да разширим влиянието на ЕС по света.
<P>
Докладът на г-н Brok отразява този голям потенциал. Заедно с настоящето важно разискване и многобройните други консултации с представителите на Парламента, той ще има съществен принос към нашата работа с шведското председателство, с държавите-членки и със секретариата на Съвета през идните месеци. Доволна съм да потвърдя, че Комисията твърдо подкрепя цялостния подход на Парламента. Съгласна съм с принципите на прозрачност, демократичност и съгласуваност, които посочихте преди малко. Очевидно е важно всички институции да работят заедно, за да помогнат на новоизбрания Върховен представител/заместник-председател в неговата/нейната задача да изготви решението за създаването на ЕСВД - решение, което, както знаете, изисква съгласието на Комисията и консултация с Парламента.
<P>
Първо, статутът на ЕСВД. Наистина тя ще е единствена по рода си, тъй като нямаме модел, който да следваме. Създаваме нещо ново. Нито ще е междуправителствена, нито ще е основана изцяло на метода на Общността, но трябва да гарантираме, че новата система разполага с истински европейски подход, вдъхновен и обоснован от силните страни на политиките на Общността, както беше казано. Ключовият въпрос за всички нас е какво ЕСВД ще трябва да постигне. Това трябва да е нашата цел. Обединявайки различните участници в областта на външните отношения, можем да гарантираме, че отношенията ни с външния свят са ясни, последователни и управлявани от едни и същи политически цели. Службата трябва да притежава власт като същина на външната политика на ЕС - мястото, където се разработва и съгласува политиката. Трябва и да бъде считана за такава както вътре в Европейския съюз, така и извън него, и ще бъде ефективна само ако работи добре с другите институции и съблюдава изцяло междуинституционалния баланс.
<P>
Затова считам за много важно ЕСВД да бъде изградена по начин, който й позволява да работи в тясна връзка с Комисията и Съвета и да спази изискването да отговаря пред Европейския парламент. За Парламента обединяването на отговорностите в областта на външните действия в единна служба ще представлява според мен промяна в способностите на Парламента да следи за спазването на политиката на Съюза. Както Службата, така и начинът, по който Парламентът работи с нея и с Върховния представител/заместник-председател, ще трябва да е един вид единствен по рода си.
<P>
Създаването на ЕСВД ще изисква различни решения, включително вероятно и изменения на финансовия регламент и Правилника за длъжностните лица, за които е нужно предложение от Комисията и приемане чрез процедура на съвместно вземане на решение.
<P>
Върховният представител/заместник-председател се нуждае от правомощията да управлява Службата, но тя също така трябва да служи на системата на ЕС като цяло - най-вече на председателя на Европейската комисия и на председателя на Европейския съвет, както и на другите членове на ЕК, които участват във външните отношения. Службата трябва да може да предложи подкрепата си както в Брюксел и в трети страни, така и на Европейския парламент и официалните си делегации в чужбина.
<P>
Прякото участие на държавите-членки в новата Служба е едно от ключовите нововъведения. Посланиците от Корепер търсят най-добрия начин да гарантират, че в Службата ще бъдат привлечени висококачествени дипломати от държавите-членки от самото начало. В Комисията обмисляме как може да бъде направено това до изменението на Правилник за длъжностните лица, а назначаването в Службата трябва да е чрез процедури за подбор въз основа на заслуги и с подходящо отчитане на необходимостта от географски баланс и баланс по отношение на половете. Това до голяма степен отговаря на желанията, отразени в доклада.
<P>
Също така считаме, че всички членове на ЕСВД, независимо дали са длъжностни лица от институциите на ЕС или длъжностни лица от държавите-членки с временни договори, трябва да имат едни и същи права. Те ще бъдат равни във всяко отношение.
<P>
По отношение на обхвата на Службата, тя трябва да има цялостен поглед над отношенията на Съюза с останалия свят, така че й трябват географски бюра, както и хоризонтални служби, за да покрие въпроси като общата външна политика и политиката за сигурност (ОВППС), Европейската политика за сигурност и отбрана (ЕПСО), правата на човека и връзките със структурите на ООН. Целта е да предотвратим дублиране и да гарантираме, че всички, отговорни за външната политика на ЕС, работят ефективно заедно, а Комисията ще продължи също така да има служби, отговорни за търговията, политиката на развитие, финансовата помощ, хуманитарната помощ и разширяването. Тя, разбира се, ще продължи да ръководи и външните аспекти на ключовите вътрешни политики на Съюза, а централен въпрос в настоящото разискване е как да управляваме планирането на външната помощ.
<P>
Мога да уверя Парламента, че политиката на ЕС за развитие, включително изкореняването на бедността, ще заема централно място във външните действия на Комисията. Върховният представител/заместник-председател и членът на ЕК, отговарящ за развитието, ще работят по въпроса в изключително тясна връзка един с друг. Фактът, че новият Върховен представител ще бъде и заместник-председател на Комисията, отговорен за съгласуването на всички действия на ЕС в областта на външната политика, ще бъде от полза. Службата ще бъде отговорна и за управлението на делегациите, макар че членовете им ще дойдат не само от нея, но и от други служби - от службите на Комисията и вероятно от други институции и структури на Европейския съюз.
<P>
След влизането в сила на Договора делегациите на Комисията ще станат делегации на ЕС. Това ще им предостави нови отговорности, но няма да ограничи ролята им да представляват пълната гама от дейности на Комисията. Делегациите на ЕС трябва да отговарят за представителството, съгласуването и преговарянето от деня на влизане в сила на Договора. В повечето случаи процедурата ще протече гладко. Но в други, където обемът от работа е особено голям, ще бъде необходимо да организираме един вид споделяне на тежестта не само с ротационното председателство, но също така и с други държави-членки.
<P>
Създаването на изцяло нова служба в областта на външната политика е сериозно начинание. Тя, както сочи и докладът, ще се развива с времето. Ще се учим заедно. Първата ни цел трябва да бъде, в периода между влизането в сила на Договора и стартирането на ЕСВД, да гарантираме ефективното изпълнение на външните политики на ЕС. Ние и секретариатът на Съвета ще работим заедно с Върховния представител/заместник-председател, за да предотвратим прекъсвания. Но трябва да гледаме по-далеч. Ще съберем на едно място длъжностни лица и дипломати от различните институции и всички държави-членки. Както знаете, общата външна политика не е сборът на 27 национални политики. В ЕСВД са ни нужни хора, които едновременно запазват характерните си национални връзки и мислят по европейски. Затова трябва да създадем дипломатическа култура и дух на своеобразие в ЕС. А за това е важно обучението.
<P>
Докладът предлага обещаващата идея за създаването на Европейска академия по дипломация. Междувременно можем да се възползваме от академиите по дипломация на държавите-членки. Съвсем наскоро присъствах на 10-ата годишнина на Европейската дипломатическа програма, която беше очаквана и посочи пътя. Струва си да отбележим, че от седемдесетте години на 20 век насам Комисията е организирала обучителни семинари за повече от 5 700 дипломати. Една от задачите на ЕСВД ще бъде да изготви стратегия за обучението, за да гарантира, че всички членове, независимо от досегашния им опит, ще бъдат подготвени да изпълняват задачите си. Ръководителите на делегациите в частност ще трябва да могат не само да изпълняват политическата си роля, но и да се справят с всички дейности на Комисията, които са основна част от мандата на делегацията.
<P>
Докладът на г-н Brok повдига и въпроса дали ЕСВД може да обхване консулските услуги. Комисията е отворена за идеята, дори и да отнеме известно време да бъде развита. Това са въпроси, които ще разглеждаме в бъдеще. В настоящето за нас е предизвикателство да гарантираме, че ЕСВД функционира добре и в интерес на всички: европейските граждани, държавите-членки и Европейския съюз. Комисията подкрепя създаването на ЕСВД, иска тя да успее и ще я подпомогне по всеки възможен начин. Докладът показва, че същото ще стори и Парламентът.
<P>
Съжалявам, че отнех толкова много време, но считам въпроса за много важен. Извинете, г-н председател.
<SPEAKER ID="171" NAME="Председател">
Няма защо, г-жо член на Комисията, защото съм напълно съгласен с Вас. Темата е много важна.
<SPEAKER ID="172" NAME="Alojz Peterle" LANGUAGE="SL">
Г-жо действащ председател на Съвета, г-жо член на Комисията, бивши колеги от Европейския конвент, госпожи и господа, искам да поздравя докладчика Elmar Brok, че определи ясно становището на Европейския парламент по въпросите, свързани със създаването на ЕСВД.
<P>
Създаването на такава служба е логично и необходимо следствие от решението да съчетаем две роли на външната политика в една и е ключово за развитието на идентичността на външната политика на Европейския съюз. Общата дипломация ще представлява опростяване, по-единни и по-ефективни действия, както и по-голяма видимост и познаваемост.
<P>
Въпросът как да въведем общата Служба не е чисто технически. Той ще повлияе на осъществяването на политическата цел, която Европейският съюз желае да постигне, предоставяйки ролите на Върховен представител и на заместник-председател на Европейската комисия на едно лице. Развитието на новата Служба трябва да започне в същия дух, който обедини тези две външнополитически роли и който ще доведе до обединяване на усилията на Съвета и на Комисията в областта на външната политика.
<P>
Важно е Службата да бъде създадена с отчитане на ролите и сътрудничеството между Комисията, Съвета и Парламента и да бъде основана на взаимно доверие и воля за сътрудничество.
<P>
Макар и да считам, че в интерес на Европейския съюз общата Служба трябва да започне да работи възможно най-скоро, твърдо подкрепям препоръката за поетапното й въвеждане, за да й позволим да приеме най-подходящата и ефикасна форма. Считам за разумно Службата да бъде включена в административната структура на Комисията, както по отношение на организация, така и на бюджет.
<P>
За мен е абсолютно задължително бъдещата Служба да включва длъжностни лица от националните дипломатически служби, което несъмнено ще доведе до по-добра и по-достъпна служба за гражданите на Европейския съюз и в частност за държавите, които разполагат с ограничен брой дипломатически представителства.
<SPEAKER ID="173" NAME="Roberto Gualtieri" LANGUAGE="IT">
Г-н председател, г-жо министър, г-жо член на ЕК, госпожи и господа, с това разискване и с доклада, който ще одобрим утре, залата цели да покаже желанието си да помогне за създаването на ЕСВД, дори и на предварителния етап, провеждайки конструктивен диалог със Съвета и с Комисията. Считаме, че незабавното призоваване за междуинституционален диалог е преди всичко полезно и разумно, имайки предвид, че заложената в Договора процедура предвижда Парламентът да изкаже становището си относно предложението, което ще бъде направено от Върховния представител, и защото прерогативите на Парламента по отношение на бюджета изискват той да даде съгласието си и да окаже съдействие. И това е без да споменаваме съгласието на Комисията, както посочи г-н Brok, което осигурява по-голям обхват на действията на Европейския парламент.
<P>
Но също така считаме, че е наше задължение да призовем за диалог незабавно, тъй като ЕСВД е едно от най-важните нововъведения на Договора от Лисабон. Характеристиките му целят да окажат съществено влияние върху начина, по който ще се реорганизира европейското управление, и оттук върху начина, по който ще се осъществи на практика цялостният баланс между институциите на Съюза.
<P>
Групата на Прогресивния алианс на социалистите и демократите в Европейския парламент е съгласна със становището, прието в доклада на г-н Brok, в чието изготвяне взе дейно участие. Становището цели да развие ролята на Службата като мост между измерението на Комисията във външните действия на Съюза и междуправителственото измерение на общата външна политика и политиката за сигурност, съгласно дял V от Договора от Лисабон.
<P>
Естествено сме наясно с уникалния характер на Службата, който също така отразява и ролята на Върховния представител и заместник-председател на Комисията така, както сме наясно и с факта, че Службата не трябва да включва всички служби, използвани от Комисията при прилагането на многобройните аспекти на външните й действия - които не се ограничават само до ОВВПС - започвайки от сътрудничеството за развитие.
<P>
Считаме за изключително важно Службата да е в състояние да направи външната политика и политиката за сигурност на Съюза по-ефективна, а действията му в областта на външната политика като цяло - по-последователни. Считаме за изключително важно също така Службата да подлежи на демократичен контрол от страна на Парламента, а за тази цел смятаме, че включването й в административната структура на Комисията е вариантът, който отговаря в най-голяма степен на целите, които наистина сме взели присърце. Затова сме гласували в полза на доклада на г-н Brok.
<SPEAKER ID="174" NAME="Andrew Duff" LANGUAGE="EN">
Г-н председател, Комисията има право, като твърди, че Службата трябва да съчетае всичките инструменти и активи, необходими за провеждането на активна външна политика в целия свят. Съществено важно е всички партньори в този голям проект да започнат да имат доверие един в друг и в Службата, включително и държавите с най-голямо население и влияние.
<P>
Съществено важно е Министерството на външните работи в Обединеното кралство да изпрати в Службата най-добрите си хора, а не ненужните. Напълно съгласен съм, че за да има парламентарен и финансов контрол, Службата трябва да бъде включена в Комисията за административни и бюджетни цели. Трябва да кажа на Съвета, че е неприемливо Службата да бъде поставена в същия клас като Икономическия и социален комитет или омбудсмана като част от финансовия регламент. Считам доклада на г-н Brok за практически подготвителен етап в процеса на създаване на ЕСВД, но също така считам, че сега трябва да направим пауза преди да продължим с важните въпроси, преди да бъде избран Върховният представител/заместник-председател.
<P>
За Парламента е важно да имаме политически събеседник, с който да договорим създаването и бъдещата програма на ЕСВД, така че държави, моля ви, определете своите хора за всички постове.
<SPEAKER ID="175" NAME="Indrek Tarand" LANGUAGE="ET">
Г-н председател, госпожи и господа, беше значителен опит и много приятно да работим с някои достойни за уважение хора. Искам да поздравя г-н Brok и много други, които дадоха своя принос. Сега обаче искам да цитирам г-н Барозу, който сутринта мъдро заключи: "Дори и институциите не съществуват вечно; нужна ни е огромна политическа воля". Всъщност създаването на институция не е възможно без политическа воля. За да предотвратим ситуация, в която създаваме просто поредната институция, политическата ни воля трябва да е от първостепенно значение при създаването на ново учреждение. Целта е наистина европейска и в действителност единствена по рода си организация, която служи на общите интереси на всички европейски граждани. Ако искаме да избегнем дублирането или прахосването на ресурси, което е толкова типично, трябва да гарантираме, че разпределянето на бюджетните средства и разходването им се извършват под надзора на Европейския парламент.
<P>
Докладът определя в общи линии принципите, докладвани пред Европейския съвет, които ще ни помогнат да назначим Върховния представител и да изготвим план. След като имаме плана, всички ще бъдем в по-добра позиция и ще получим възможност да реализираме политическата си воля в действие. Тъй като всички са наясно с целите на Зелената партия - като например концепцията за установяване на мир, пълното прилагане на Хартата на основните права и, разбира се, равенството между половете - днес няма да ги коментирам, но обещавам да го направя отново скоро. В този смисъл според мен Съветът ще постъпи много мъдро, ако обмисли назначаването на жена за Върховен представител, тъй като всички знаем, председателят на Комисията не е жена. Всъщност никога не е избирана жена за лидер на Европа и затова, ако създаваме нова европейска институция, вероятно е добра идея да го обмислим.
<P>
При изготвянето на доклада обърнах внимание на негативните нагласи от някои зони. Изказано беше мнение, че Парламентът няма участие тук, а само се опитва да си придаде важност с доклада. Моят отговор на това е, че Парламентът е важен и че трябва да го имаме предвид. Докладът ни относно ЕСВД предоставя много добра възможност да покажем действително подобни факти. Затова призовавам всички да подкрепят приемането на доклада, отчитайки факта, че той не включва всички подобрения и желания. Най-важното е да приемем доклада сега.
<SPEAKER ID="176" NAME="Ashley Fox" LANGUAGE="EN">
Г-н председател, искам да изкажа разочарованието си от това, че за пореден път Парламентът обсъжда доклад, който предполага ратифицирането на Договора от Лисабон. Чудя се дали щяхме да го разискваме днес, ако немският конституционен съд все още обсъждаше Договора. Подозирам, че не, и питам защо отношението към Чешката република е различно. Както английският писател Джордж Оруел би отбелязал, всички държави са равни, но някои са по-равни от другите.
<P>
Искам да се изкажа против създаването на Европейска академия по дипломация. Във време, когато всички държави-членки са изправени пред голям бюджетен натиск, ЕС трябва да покаже сдържаност. Трябва да бъдем пазители на обществените средства. Целта ни трябва да бъде да харчим обществените пари разумно и да се стараем да връщаме пари на държавите-членки и на данъкоплатците, които представляваме, когато можем.
<P>
Предложението е необмислено. То е поредният пример за това как някои колеги в залата са твърде нетърпеливи да направят грандиозни жестове с чужди пари. Европейската академия по дипломация е загуба на пари и ще се превърне в допълнителна тежест за данъкоплатеца.
<P>
Искам да напомня на колегите, че всяко общо становище по отношение на външната политика ще се определя от държавите-членки, представени в Съвета, а не от Комисията и със сигурност не от Парламента. Допълнителният персонал, нужен на ЕСВД, трябва да дойде от държавите-членки и не изисква отделно обучение. Политиката, която ще представят пред света, ще бъде тази на Съвета на министрите, а не някаква отделна европейска политика.
<P>
Академия по дипломация ще е нужна, единствено ако ЕС трябва да поеме външните отношения без участието на държавите-членки. Надявам се, че този ден няма да дойде, и ще направя всичко по силите си да го предотвратя.
<P>
(Ораторът се съгласява да му бъде зададен въпрос съгласно член 149, параграф 8)
<SPEAKER ID="177" NAME="Andrew Duff" AFFILIATION="ALDE">
(EN) Г-н председател, мога ли да попитам оратора, дали ако остане разочарован и Договорът в действителност влезе в сила, ще подкрепи назначаването на Крис Патън за Върховен представител?
<SPEAKER ID="178" NAME="Ashley Fox" AFFILIATION="ECR">
(EN) Г-н председател, благодарен съм, че се интересуват от мнението ми, но силно се съмнявам, че решението ще зависи от мен.
<SPEAKER ID="179" NAME="Helmut Scholz" LANGUAGE="DE">
Г-н председател, г-жо член на Комисията, благодаря за възможността да се изкажа днес. Конфедеративната група на Европейската обединена левица - Северна зелена левица многократно изказва ясно в пленарните сесии основните си критики към насоката и характера на външната политика и политиката за сигурност на Европейския съюз и се противопоставя на следването на този курс, включително и в Договора от Лисабон. Настоящото общо разискване в началото на парламентарния мандат обхваща един от най-важните доклади в рамките на мандата. За съжаление, макар че разбирам мотивите на г-н Brok от гледна точка на парламентарната дейност, трябва да предприемем нещо в рамките на крайния срок, поради което е много трудно да обмислим добре и отговорно размерите и сложните въпроси, произтичащи от същността на новата структура.
<P>
По време на разискването стана ясно колко много, за съжаление, все още се витае във въздуха и следователно е предмет на политически покер между интересите на националната власт и правителство и структурите на ЕС. Групата GUE/NGL се противопоставя на това. Затова се надяваме, че Европейският парламент ще има възможността след преговорите да обсъди ЕСВД отново, в съответствие с очакванията, изразени сутринта в залата пред шведското председателство, по отношение на сдържаност при формирането на мандат за преговори. Ние в Парламента трябва да гарантираме и че гражданите на Европа са възможно най-добре информирани относно различните аспекти на ЕСВД, особено предвид съмненията и критиките по отношение на Договора от Лисабон и нуждата от по-голяма прозрачност и демократично съвместно вземане на решения в това отношение.
<P>
Обсъжданията относно създаването на ЕСВД текат от месеци зад закрити врати. Моята група иска да повтори, че неучастието на Европейския парламент, на организациите на гражданското общество, засегнати досега, или дори на националните парламенти поражда сериозни въпроси. Най-вече защото оживеното разискване и откритите и прозрачни обсъждания относно институционалните структури имат голямо значение за тяхната легитимност в бъдеще и за отчетността им пред обществото. В резултат приветствам подхода на г-н Brok, който се опитва чрез доклада си да постигне поне парламентарно съвместно вземане на решение за Европейския парламент. Някои от нашите искания целят да постигнат същия резултат.
<P>
Противопоставяме се на всякакви усилия - заявявам го недвусмислено и категорично - за включване на политико-военни структури в ЕСВД, независимо дали сега или в бъдеще, което неотдавна беше предложено от Франция и от някои други в Съвета. Евентуална комбинация от военно планиране, структури на тайни служби и общи дипломатически и политически задачи е недопустима според нас.
<SPEAKER ID="180" NAME="Morten Messerschmidt" LANGUAGE="DA">
Г-н председател, вчера поискаха от мен да изброя три причини за гласуване против доклада. Това е много лесно: демокрация, демокрация и демокрация.
<P>
Първо, абсурдно е даден парламент да иска да приеме доклад, основан на договор, чиято съдба е все още напълно неясна. Никой не знае какво ще е бъдещето на Договора от Лисабон и всеки, който зачита макар и в минимална степен демократичните структури - който зачита макар и минимално държавите-членки като Чешката република - ще се въздържи по този проект, докато има яснота по отношение на бъдещето на Договора.
<P>
Второ, докладът (и цялата външна служба, която сега се създава) напълно подкопава, отрича и не признава суверенното право на държавите-членки да провеждат своя собствена външна политика. Затова и докладът се опитва да направи Комисията отговорна за всичко. Комисията, разбира се, особено в ролята й на "държавен служител", съвсем очевидно не е общонародно избрана. С други думи, ако хората искат различна външна политика, нямат абсолютно никакъв шанс да променят провежданата политика, понеже имат възможност да сменят единствено Съвета, т.е. правителствата, които хората имат възможност да променят,но не и Комисията.
<P>
Това означава, трето, че е демократичен фарс това, че Парламентът иска да даде по-големи правомощия, някои абсолютно ключови области в рамките на суверенната държава, на Комисията, която няма общоизбран мандат. Парламентът се основава единствено на силата (kratos) - само на власт. Никога на народа (demos). Акцентът ни вместо това трябва да е на народа - трябва да се съсредоточим върху хората, а не върху властта. Затова ни трябва по-голяма демокрация. По тази причина докладът трябва да бъде отхвърлен.
<SPEAKER ID="181" NAME="Andrew Henry William Brons" AFFILIATION="NI">
(EN) Г-н председател, докладът се опитва да ни успокои по отношение на Службата, но според мен прави точно обратното. Твърди, от една страна, че Службата допълва дипломацията на държавите-членки и не я поставя под въпрос. Но останалата част от доклада, по мое мнение, категорично противоречи на това уверение.
<P>
В параграф 4 се казва, че Службата - т.е. правомощията й - не може предварително да бъде описана или определена в подробности. В параграф 8, буква г) се предполага, че делегациите, които са част от Службата, биха могли да поемат консулските услуги от държавите-членки. Ясно е, че със Службата се цели - не в краткосрочен план, а в дългосрочен - да се поемат и заменят дипломатическите представителства на държавите-членки, може би в крайна сметка дори и ветото на Обединеното кралство и Франция в Съвета за сигурност на ООН.
<P>
Когато чуете структура на ЕС да ви уверява, че няма да направи това и това, придобивате доста ясна представа какво възнамерява да свърши. С извинение пред Шекспир, аз мисля, че докладът протестира твърде много. Кой или какво всъщност ще упражнява контрол над тази структура? Не, мисля, че е Съветът. Той трябва да действа единодушно. Ако не може да реши, Службата просто ще продължава с дневния си ред. А Парламентът? Не, ограничава се до консултация. Тази структура ще провежда външна политика, без да се съобразява с ръководителите на държавите-членки и без ефективен контрол от страна на държавите-членки или на Европейския парламент. Националните парламенти ще бъдат понижени до статута на общински съвети.
<SPEAKER ID="182" NAME="Carlo Casini" AFFILIATION="PPE">
(IT) Г-н председател, госпожи и господа, преди всичко считам за мой дълг да благодаря на докладчика, който свърши чудесна работа, и като председател на комисията по конституционни въпроси трябва също така да благодаря на всички членове на комисията и на двете комисии - комисията по външни работи и комисията по развитие - които изготвиха становището, за голямата бързина, с която работиха.
<P>
Опитахме се, на практика, да изготвим документ - надявам се, че ще бъде приет - който може да бъде представен на Съвета на 29 и 30 октомври. Напълно наясно сме, че той не е окончателен. Целта му е просто да посочи някои насоки за действие, един вид път, който да следваме, на Съвета и оттам - на Върховния представител, който ще бъде избран.
<P>
Върховният представител ще изработи свой собствен организационен план, който, на свой ред, ще трябва да бъде разгледан от нас. Затова пред Парламента сега се представят само насоки. Също така знаем, че успехът на операцията по отношение на ЕСВД е свързан с ролята на Върховния представител, който ще трябва да е в състояние да организира и управлява всички. Чрез него искаме последователна и единна външна политика. Напълно наясно сме, че има проблеми, много се каза по въпроса, но проблемите са за това, за да се решават. Важното е, че границите, информацията, обхватът са ясни.
<P>
Докладът на г-н Brok прави някои интересни предложения в това отношение - трябва да съм кратък, защото времето ми за изказване изтича - но във всеки случай те включват интегрирането на Службата в административната структура на Комисията, решението за по-нататъшно развитие на общностния модел и предложението, което освен това е заложено в Договора от Лисабон, длъжностните лица да бъдат наети от секретариатите на Комисията и на Съвета, както и от делегациите на самата Комисия.
<P>
Две нововъведения според мен заслужават да бъдат споменати. Посолствата на Съюза, начело с длъжностни лица от ЕСВД, които ще включват също настоящите делегации на Комисията в трети страни и бюрата за връзка на Съвета, с възможност за командироване на експерти от генералните дирекции; и положените основи за създаването на Европейска академия по дипломация, което е интересна идея.
<P>
Времето ми за изказване изтече. Надявам се само, че докладът наистина ще бъде приет и то с преобладаващо мнозинство.
<SPEAKER ID="183" NAME="Zita Gurmai" AFFILIATION="S&amp;D">
(EN) Г-н председател, както всички знаем, ЕСВД е едно от основните нововъведения, предложени от Договора от Лисабон. Затова трябва да сме много внимателни и отговорни при създаването й.
<P>
Всички сме съгласни, че тя трябва да започне да функционира веднага щом Договорът от Лисабон влезе в сила. Комисията и Съветът вече работят по насоките, които се очаква да представят на заседанието на Европейския съвет в края на месеца. Затова е важно Европейският парламент да повлияе на процеса.
<P>
Днешното разискване и произтичащата от него резолюция имат много голямо значение, защото сега трябва да изпратим много ясно послание на Съвета и Европейската комисия в доказателство на политически консенсус по отношение на създаването на Службата.
<P>
Горда съм от работата на моя колега, която е резултат от междупартийни обсъждания в Парламента. Настояваме за запазване на общностния модел във външните отношения на Съюза. Колегите желаят Службата да бъде прикрепена към Европейската комисия и да бъде част от цялостния бюджет на Общността. ЕСВД трябва да е част от Комисията по отношение на администрацията и бюджета, както и формална част от Комисията, като единствена по рода си структура, прикрепена към структурата на Комисията.
<P>
Бюджетната комисия е изключително важна. Тя представлява лост, с който ЕП може да упражнява правомощията си. По този начин Парламентът трябва и ще упражнява бюджетен и демократичен контрол над Службата. Предстоят много въпроси за решаване например ясното разделение на задачите в ЕСВД и отговорните подразделения на Европейската комисия - като имаме предвид, че още не знаем каква ще е структурата на бъдещата Комисия - както и отношенията между Върховния представител и различните представители на Съюза в чужбина, но резолюцията ще бъде първото становище на Европейския парламент, след което ще последват следващите стъпки.
<P>
Не трябва да забравяме и човешкия фактор. Върховният представител трябва да е човек с лични качества, опит и постижения, подкрепен от Комисията, Съвета и националните дипломатически служби. Считам, че в институционалното създаване на ЕСВД структурата от гледна точка на половете трябва да отразява надлежно ангажиментите на Съюза по отношение на интегрирането на принципа на равенство между половете.
<P>
Не на последно място, като човек, който работи за равно политическо представяне на жените през последните 15 години, ще се радвам, ако Върховният представител е жена.
<SPEAKER ID="184" NAME="Annemie Neyts-Uyttebroeck" AFFILIATION="ALDE">
(NL) Г-н председател, някои колеги намериха за подходящо да използват изказванията си, за да ни предадат уроци по демокрация. Затова позволете да посоча, че и в комисията по конституционни въпроси, и в комисията по външни работи, чието становище изготвих, се уверихме, че обсъждането и гласуването на съответните ни текстове няма да се проведат, преди да е известен резултатът от ирландския референдум. Направихме го от уважение към решението на ирландския народ. За щастие те казаха "да", но можеха да кажат и "не". Искахме да се има предвид това, както и заседанието на Европейския съвет следващата седмица. Следователно трябваше да проведем нашето обсъждане и да изготвим текстовете за изключително кратко време. Същите колеги, които се опитват да ни учат на демокрация, разбира се, се оплакаха и от това. Отклонявам се от темата.
<P>
Днес сме свидетели на много важен момент. Текстовете ни, отразяващи нашето становище относно бъдещата ЕСВД, са предвестник на нова ера за Европейския съюз. Тези от нас, които следят развитието на Съюза от години и помнят първите скромни стъпки по отношение на външната политика, да не говорим за политиката за сигурност и отбрана, на Договорите - първо от Маастрихт, после от Амстердам - може да са си мислели, както и аз навремето, че няма да доживеем този ден, че няма да успеем да положим основите на обща европейска дипломация.
<P>
Тези от нас, които следяха внимателно, докато идеите в тази област се развиваха, помнят също така, че само преди няколко месеца някои от националните ни дипломатически служби категорично не желаеха да приемат един вид моментален "голям взрив", при който всички настоящи делегации да бъдат поставени под ръководството на бъдещия Върховен представител от самото начало. Категорично съм доволна от развитието.
<P>
Моите политически и държавни отговорности при предишните ми политически превъплъщения са ме научили, че нищо от това няма да е лесно. И все пак сме свидетели на важен момент и се надявам, че докладът ще бъде приет с много голямо мнозинство.
<SPEAKER ID="185" NAME="Franziska Katharina Brantner" AFFILIATION="Verts/ALE">
(DE) Г-н председател, нашата група подкрепя основната структура, предложена от г-н Brok в неговия доклад, и по-специално запазването на правото на Европейския парламент да осъществява контрол и запазването на задачите на Комисията като такива. Но за да гарантираме, че общата ни ЕСВД ще има голям успех и няма да представлява просто израстък към Комисията или Съвета, сега трябва да обсъдим същността и функциите й.
<P>
ЕС се нуждае от нова, единна външна политика, която ще му позволи да се изправи ефективно пред световните проблеми. ЕСВД трябва да позволи на ЕС да приложи цялостни, единни политически стратегии и кампании. Службата ни е нужна сега например по време на обсъжданията в Копенхаген относно изменението на климата. Трябва да се откажем от традиционната дипломация или в противен случай Службата ще има много малка добавена стойност.
<P>
Затова искам да посоча четири области, които според нас ще помогнат на Службата да изгради нова външна политика. Първо, искаме новата Служба да има дирекция за укрепване на мира и управление на кризи. Разполагаме със съответните финансови инструменти и мисии, но досега имаме само малки и разпокъсани организационни подразделения. Второ, искаме да бъде предоставено цялостно образование и обучение на персонала. Единствено посещаването на колеж по дипломация не е достатъчно. В допълнение, искаме да се гарантира, че членовете на персонала, които носят униформи, не са получили образованието си само в колежа по отбрана. Всички те трябва да получат поне част от образованието си заедно и затова призоваваме за европейска академия в областта на външната политика. Трето, не искаме дублиране на структурата от председателя на Съвета в рамките на секретариата на Съвета. Затова ЕСВД трябва да бъде подкрепена и от тази организация. По отношение на назначенията на високите постове, моят колега, г-н Tarand, вече каза, че твърдо считаме, че е време да бъде назначена жена.
<SPEAKER ID="186" NAME="Charles Tannock" AFFILIATION="ECR">
(EN) Г-н председател, тъй като Съюзът се стреми към по-голяма роля в международните отношения, вероятно трябва да разполага с инструментите да представи нашите общи ценности в целия свят, при условие, разбира се, че всичките 27 държави-членки са единодушни.
<P>
Но как ще се развие тази роля? Къде ще бъдат границите й? Ние от групата ECR считаме, като антифедералистка структура, че външната политика в крайна сметка трябва да остане в правомощията на отделните държави-членки. Затова сме загрижени, че Договорът от Лисабон, ако влезе в сила, изглежда ще даде начало на поредица от събития, които ще доведат до подкопаване на този прерогатив.
<P>
Предложената ЕСВД трябва да допълва, а не да конкурира или да подкопава двустранната дипломатическа дейност на държавите-членки, като правомощията й трябва да произтичат главно от Съвета, а не от Комисията. Парламентът трябва да упражнява правото си на контрол над ЕСВД и да оформи бюджета й. Тъй като в доклада на г-н Brok се говори нашироко за посолства на ЕС, искам Комисията още веднъж да повтори уверенията си, които ми даде преди година, че мисиите или делегациите на ЕСВД няма да бъдат наречени посолства. Ако наречем мисиите посолства, това ще засили страха, че ЕС цели да изземе всички функции на суверенната държава.
<SPEAKER ID="188" NAME="Willy Meyer" AFFILIATION="GUE/NGL">
(ES) Г-н председател, моята група - Конфедеративната група на Европейската обединена левица - Северна зелена левица - ще гласува против доклада, най-вече защото не подкрепяме Договора от Лисабон.
<P>
За нас Договорът от Лисабон не отразява духа на Европейския проект, предвиден от и за гражданите. А в действителност - точно обратното. Предоставя модел в криза, модел, който осуетява публичната намеса в икономиката.
<P>
Налице е желание да се движим с две различни скорости: бързаме да гарантираме, че Европа има единен глас в чужбина, но Европейският съюз не е способен да съживи отново икономиката, използвайки собствените си инструменти, тъй като няма хазна, нито активни промишлени политики. Не е в състояние да се намеси в лихвите, нито да контролира Европейската централна банка. Затова не споделяме тази философия.
<P>
Ако Договорът от Лисабон бъде приет, с одобрението на Комисията и последващи парламентарни консултации, в ЕСВД ще бъдат назначени пет хиляди длъжностни лица с решение на Съвета, на основата на предложение от страна на бъдещия заместник-председател.
<P>
Не сме съгласни с тази структура, защото й се предоставят също и правомощия да се справя с всякакъв вид военни кризи. Считаме, че липсва контрол. Според нас, контролът трябва да отговаря на най-демократичните изисквания, както във всяка държава-членка.
<P>
Затова считаме, че тази философия не е в духа на Европа, която нашата група иска да изгради, а именно Европа, която е в действителност способна да се намесва по въпроси, които основно ни засягат като настоящата рецесия и равнището на безработицата, което е най-високото от тридесетте години на 20 век насам.
<P>
Затова, госпожи и господа, ще гласуваме против доклада.
<SPEAKER ID="189" NAME="David Campbell Bannerman" AFFILIATION="EFD">
(EN) Г-н председател, докладът Brok е положително доказателство за възникването на супердържавата на Европейския съюз. Грешната лисабонска конституция вече налага на всички нас президент и външен министър, които не сме избрали. Сега докладът добавя нова европейска дипломатическа служба, т.нар. ЕСВД, но посолствата представляват националните интереси.
<P>
Така че чии национални интереси ще представляват новите дипломати и посолства на ЕС? Няма да са тези на нашите национални държави, търговия или дружества. А на Европейската комисия. Всички останали национални посолства ще станат излишни. Британските посолства в целия свят вече разпродават имуществото си.
<P>
Генералният план за супердържава на ЕС е построен на основата на измама, мошеничество и отричане, но федералистите не създават нови Съединени американски щати. Създават нова Югославия. Обединявайки на сила много различни нации, култури и икономики в твърда, недемократична бюрокрация в стил Съветски съюз, наистина навлизате в много опасни води.
<P>
Работих за британското правителство в мирния процес в Северна Ирландия. Видях какво се случва, когато няма демокрация. Не е красива гледка. Сега виждам провала на демокрацията тук, в Европа. Преструвате се, че държите на мира, но прокарвайки Договора от Лисабон и заграбвайки властта на нашите посолства, отново решително поставяте Европа обратно по пътя към войната.
<SPEAKER ID="190" NAME="Martin Ehrenhauser" AFFILIATION="NI">
(DE) Г-н председател, действията на Съвета не са прозрачни. Решенията всъщност се взимат в многобройните, до голяма степен непрозрачни работни групи и в Корепер. През 2008 г. едва 1% от въпросите от дневния ред на Съвета на външните министри са разисквани публично.
<P>
Точно на този фон европейската политика за сигурност и отбрана (ЕПСО) се разработва от края на деветдесетте години на 20 век без консултации или демократичен контрол. Точно на този фон ще бъде създадена и ЕСВД. Аз казвам ясно "не". Това не трябва да се случва. Нужен ни е истински демократичен парламентарен контрол и истинска прозрачност.
<P>
Учудвам се и че Вие в частност, г-н Brok, сега изведнъж сте за парламентарен контрол. Няма ли точно в областта на ЕПСО Договорът от Лисабон да премахне парламентарния контрол? Но Вие сте за Договора. По въпроса за контрола върху бюджета, освобождаването от отговорност на Съвета ясно показва как действа Вашата група. Не е ли вярно, че през следващите няколко седмици групата Ви ще гласува за освобождаване от отговорност на Съвета в комисията по бюджетен контрол, въпреки че Съветът не е отговорил задоволително?
<P>
Жалко е, че проектът Ви, макар и да има добър старт, в действителност е лицемерен, не е надежден и в крайна сметка е признание на недостатъците на Договора от Лисабон.
<SPEAKER ID="191" NAME="Rafał Kazimierz Trzaskowski" AFFILIATION="PPE">
(EN) Благодаря, г-н председател, г-жо член на Комисията, г-жо министър, трябва да започна с бележките под линия. Колкото и наистина да се възхищавам на реторичната дарба на нашите приятели от Партията за независимост на Обединеното кралство (UKIP), ми е много интересно, като човек, идващ от Централна Европа, че с такава готовност споделяте своя житейски опит от режима на Тито в Югославия или съветския режим. Наистина интересно.
<P>
Първо, нека поздравя Elmar Brok за това, че изготви доклад, който толкова добре отразява преобладаващата насока, повтарям, преобладаващата насока в Парламента.
<P>
С влизането в сила на Договора от Лисабон и новата Служба ще засилим способността си да говорим с един глас. Съгласни сме, че новата Служба трябва да е максимално близо до Комисията, защото единствено общностният метод гарантира съгласуваността на действията ни и най-важното гледните точки на всички нас ще бъдат отчетени в еднаква степен.
<P>
За да бъде надеждна новата Служба, тя трябва да има възможно най-голяма демократична легитимност. Затова трябва да приветстваме всички усилия да се погрижим за контрола от страна на Парламента.
<P>
Най-важното е да направим всичко, за да гарантираме, че новата Служба е от най-добро качество и че всички й се доверяват. Трябва да дадем всичко от себе си, така че Комисията, Съветът и 27-те държави-членки да изпратят най-добрите си хора да работят в ЕСВД. Затова те трябва да имат един и същи статут. Работата в Службата трябва да се счита за неразделна част от кариерата им в собствените им държави. Хората, работещи в Службата, трябва да бъдат избрани въз основа на лични качества, но също и с оглед на географския баланс, за да отстраним неоснователните опасения, че Службата може да бъде превзета от някои.
<P>
Договорът от Лисабон е важен и различен от всички останали договори, защото от неговото прилагане зависи толкова много. Надявам се, че проницателността на Парламента ще помогне на Съвета и на Комисията да приложат на практика Договора по такъв начин, че да засилим способността си да говорим с един глас.
<SPEAKER ID="192" NAME="Proinsias De Rossa" AFFILIATION="S&amp;D">
(EN) Г-н председател, искам да приветствам доклада Brok и настоятелно да призова за бърз напредък по отношение на създаването на ЕСВД като демократично отговорна служба. Силно се надявам, че Службата ще доведе до по-голяма съгласуваност между целите на политиката ни и нашите решения, особено защото те влияят в световен мащаб относно устойчивото развитие, правата на човека и изкореняването на бедността.
<P>
Досега не успяхме да гарантираме съгласуваност на нашите политики. Често нашите търговски политики са в пряк конфликт с политиката ни за сътрудничество за развитие. Искам и да ви предупредя да не си помисляте да включите политиката ни за развитие в рамките на външната ни политика. Необходима ни е самостоятелна служба за развитие, отговорна пред отделен член на Комисията, отговарящ за развитието и хуманитарната помощ. За да постигнем съгласуваност, са ни нужни показатели, проверка и оценка на въздействието за предложените решения, тъй като те влияят на целите на политиката за развитие.
<SPEAKER ID="193" NAME="Louis Michel" AFFILIATION="ALDE">
(FR) Г-н председател, госпожи и господа, поздравявам г-н Brok и му благодаря за отличния доклад - дори мога да кажа забележителния доклад - който ни представи.
<P>
Създаването на новата външна служба е възможност, която не трябва да изпускаме. Парламентът трябва да има думата не само относно бюджета, но и относно цялостната й структура. Както беше посочено, Службата ще трябва да има вътрешни работни правила, които са единствени по рода си. Не можем без такива правила, които са в съответствие с духа на Договора. Обратното би причинило недоверие от страна на някои държави-членки. Имам предвид в частност най-малките и най-новите държави-членки.
<P>
Също така трябва да се съсредоточим върху същината на мандата на външната служба, да определим стратегията и политическите приоритети и да съгласуваме външните действия. Съществено важно е да не попадаме в капана на дублиране на външната служба и делегациите на Комисията, а вместо това да разработим специфична служба, създаваща добавена стойност за общите ни външни действия. Външната служба трябва да е изцяло в крак с Комисията. Не трябва да се отклонява от курса и да се превърне или да насърчава междуправителствени действия. Искам да добавя, че профилът на Върховния представител/заместник-председател е наистина ключов за добавената стойност на Службата.
<P>
И накрая, г-н председател, докато и двамата сме съгласни, че сферата на развитие си има собствена цел, в същото време тя е и инструмент на външната политика. Би било наивно да го отричаме. Едно от възможните решения е да запазим планирането в компетенциите на члена на ЕК, отговарящ за развитието, в съгласие с Върховния представител.
<P>
И последно, не можем да отделим това разискване от разискването за бюджета на Европейския фонд за развитие.
<SPEAKER ID="194" NAME="Bastiaan Belder" AFFILIATION="EFD">
(NL) Г-н председател, сега, когато ирландският референдум е зад гърба ни, Европейският парламент отново се осмелява да покаже какво представлява и то с голяма енергия и ентусиазъм. Докладът рисува утопията да имаме външна служба, която да приложи общата външна политика и политиката за сигурност (ОВППС), която до момента не функционира.
<P>
Една поразителна черта на доклада е геройският му опит да призове Комисията да балансира институционалната си тежест. Каква е причината за това становище? Считам, че много от колегите искат да използват външната служба като троянски кон, за да получат контрол над ОВППС чрез Комисията.
<P>
Позорно е, че Европейският парламент и останалите институции все още нямат представа как точно ще функционира Службата. Плавният процес, описан в параграф 4, е рисковано институционално начинание, ясно и просто, което със сигурност ще приключи с институционални сълзи, ако позволите играта на думи.
<SPEAKER ID="195" NAME="György Schöpflin" AFFILIATION="PPE">
(EN) Г-н председател, искам да се присъединя към тези, които подкрепят доклада Brok, и да изкажа интереса си от параноята на онази страна от залата.
<P>
ЕСВД е несъмнено потенциален, важен елемент от насърчаването на съгласуваността във външните отношения на ЕС с останалия свят. Отношенията често са с широк обсег, сложни и имат значително влияние върху света извън Европа. Затова е от съществено значение дейностите да бъдат съгласувани изцяло, за да гарантираме, че политиките на ЕС оказват влиянието, което целят. Наистина след като ЕСВД бъде създадена и започне да функционира, тя ще се отрази на позицията на ЕС например по отношение на ОВППС, както вече беше отбелязано, насърчаването на демократичния дневен ред, правата на човека, насочването на финансовата помощ и справянето с многобройните проблеми пред развитието.
<P>
Въпросът за съгласуваността заема централно място в този контекст. Ако различните части на Европейския съюз поставят различен акцент върху политическите въпроси, ефектът ще бъде заглушен и много вероятно ще има нежелани последствия. Затова последователността е от основно значение. ЕСВД, с оглед на казаното, ще носи голяма отговорност в съвместната си работа с всички останали институции на Европейския съюз, които имат външно измерение. Очевидно ефективността на Службата ще структурира задължително работата на Върховния представител, но в средносрочен план работата й ще резонира във всички институции на Европейския съюз. Процесът е двупосочен.
<P>
От тази гледна точка, съществено важно е Службата да отговаря очевидно пред Върховния представител, но също така, в по-широк аспект, пред Парламента. Службата в крайна сметка ще представлява Европейския съюз във всичките му аспекти и оттук акцентът върху отчетността, прозрачността и съгласуваността.
<SPEAKER ID="196" NAME="Wolfgang Kreissl-Dörfler" AFFILIATION="S&amp;D">
(DE) Г-н председател, госпожи и господа, една Европа, един глас. Предприехме поредната важна стъпка към обща външна политика за държавите-членки. Решаващ фактор е да гарантираме, че постът на Върховния представител ще бъде зает от силен, независим, компетентен човек, който да разполага с необходимите компетенции и свобода да оформи и структурира Службата в съответствие с изискванията и, разбира се, в съответствие с принципите на Европейския съюз, които включват спазване на основните права на човека. Това е единствена по рода си служба.
<P>
От съществено значение е това да се извърши прозрачно, Парламентът да изиграе подходящата роля, а бюджетният орган да запази правомощията си и контрола по отношение на бюджета. От съществено значение е също така обаче националните правителства веднъж завинаги да поставят по-нисък приоритет на собствените си интереси и да окажат пълна подкрепа на Службата и задачите й, както и да не се месят постоянно, когато им скимне, както, за съжаление, сме свикнали да правим.
<P>
Трябва да е ясно - това е много важно за нас - че политиката за развитие трябва да остане независима, защото не можем да комбинираме нещата произволно. Нека гледаме на новата Служба и портфейла, за който се борим от няколко години, като на възможност за бъдещето и да не я омаловажаваме и разкъсаме на парчета от самото начало. Една Европа, един глас - това е нашата задача и върху нея трябва да се съсредоточим: ни повече, ни по-малко.
<SPEAKER ID="197" NAME="Alexander Graf Lambsdorff" AFFILIATION="ALDE">
(DE) Г-н председател, какво искаме да постигнем с европейската дипломатическа служба? Искаме да определим политическите приоритети на Европейския съюз за 21 век. Много държави и народи извън Европа очакват от нас да изиграем голяма роля в опазването на мира и предотвратяването на конфликти, а в областите, в които това не действа - да възстановим мира и да помогнем за възстановяването на въпросната държава. Затова е разумно да създадем служба за укрепване на мира.
<P>
Но в преговорите някои от представителите на държавите-членки в Съвета категорично спират процеса, включително и представители на държави-членки, които по принцип са считани за проевропейски. В най-добрия случай единият крак натиска газта, а другият - спирачката. Това води до загряване, но не и до задвижване. Затова се надяваме, че преговорите за наистина силна ЕСВД, контролирана от Европейския парламент, ще бъдат успешни. Гражданите на Европа искат тя да говори с един глас. Хората извън Европа очакват същото. ЕСВД няма да е в състояние да го постигне сама. Но това е стъпка в правилната посока. Нека направим така, че да проработи.
<SPEAKER ID="198" NAME="Lorenzo Fontana" AFFILIATION="EFD">
(IT) Г-н председател, госпожи и господа, считам, че предвид важността на обсъжданата тема, Парламентът трябваше да разполага с повече време да обясни становището си пред Съвета. Вместо това процесът в комисията продължи само няколко дни и сега водим разискване в Парламента, два дни след приемането на разпоредбата в комисията по конституционни въпроси.
<P>
Предложението за създаване на европейска дипломатическа служба е голям скок, в сравнение със заложеното в Договорите. Освен това ЕСВД, както е описана в доклада, изглежда трудно ще се съчетае с външните министерства на държавите-членки. Какво ще се случи с министерствата? Ще бъдат ли премахнати? Това изглежда малко вероятно.
<P>
И още, как правомощията на новите посолства например по отношение на визите ще се съчетаят с работата, извършвана от националните посолства понастоящем? Кой ще назначи т.нар. посланици на Европейския съюз? Комисията, както изглежда вероятно, или държавите-членки ще могат да назначат собствени? Нещо повече, идеята да наречем бъдещите представители "посланици" е провокираща, имайки предвид, че европейската конституция, която предвижда поста на европейски външен министър, не е приета. Не можем да се престорим, че европейската конституция не е отхвърлена от французите и нидерландците.
<SPEAKER ID="199" NAME="Andrzej Grzyb" AFFILIATION="PPE">
(PL) Г-н председател, нашият Европейски проект е, разбира се, уникален и сме изтъквали това многократно. Влизането в сила на Договора от Лисабон, което, надявам се, ще се осъществи ефективно, ще създаде и нови институции. Един от резултатите ще бъде създаването на ЕСВД, която цели основно да гарантира, че външните отношения са съгласувани и ефективни.
<P>
Както членът на Комисията Фереро-Валднер каза, Службата ще бъде единствена по рода си, но в същото време си заслужава да си припомним думите на г-н Brok, че основните принципи, които трябва да приложим при създаването й, освен ефективност са още прозрачност и демократичен мандат. Ефективността следва да се гарантира от консенсус относно създаването на ЕСВД както сред институциите - като съм доволен от изявленията на Съвета и на Комисията - така и чрез включване на въпроси, свързани с помощта за развитие, хуманитарната помощ, разширяването и международната търговия. ЕС се нуждае от силен глас и по въпроси, като например енергийната политика и солидарността.
<P>
По отношение на прозрачността, очаквам да бъде постигнат баланс при създаването на ЕСВД. Имам предвид не само баланс между институциите, но и географски баланс, когато се назначават лицата в ЕСВД. Това е от ключово значение - нямам достатъчно думи да го опиша. Сегашното представителство не отговаря на това изискване, ако например погледнем Генерална дирекция "Външни отношения" (RELEX) или делегациите на Комисията извън ЕС. Службата трябва да бъде създадена в съответствие с демократични стандарти и очаквам Парламентът да изиграе важна роля тук както в процеса на учредяване, така и впоследствие при изслушването на кандидатите за ръководители на делегации, заедно с комисията по външни работи.
<P>
По отношение на обучението на персонала, има предложение за създаване на Европейска академия по дипломация. Това е важно начинание, но в същото време искам да се възползвам от възможността да подчертая, че в действителност има национални центрове и много европейски колежи с опит в обучението на персонал. Трябва да почерпим от този опит. Говоря за Брюж, Натолин, Флоренция и Маастрихт.
<SPEAKER ID="200" NAME="Cristian Dan Preda" AFFILIATION="PPE">
(FR) Г-н председател, аз също искам да приветствам създаването на ЕСВД като стъпка в правилната посока, напредък към по-последователна и по-ефективна Европа на международната сцена.
<P>
Считам, че създаването на Службата ще добави важно политическо измерение към европейския проект и ще даде на Европа по-политически профил.
<P>
Искам също така да подчертая необходимостта от съгласуване на действията на Службата по отношение на административните и бюджетни отговорности и оттук, разбира се, отношенията с Комисията, от една страна, и с Парламента, от друга, са от съществено значение.
<P>
По отношение на Парламента считам също така, че Службата трябва да си сътрудничи пряко и тясно с Парламента, за да държи постоянно информирани членовете на ЕП за действията си, както и за назначенията на най-важните постове. Освен това Върховният представител ще бъде добре известна личност, но считам, че и останалите членове на службата също трябва да са хора, които вдъхват голямо доверие.
<P>
Искам да наблегна и на въпроса за попълненията. Както някои колеги казаха, считам, че географското представителство е важно и трябва да се намери баланс за малките страни и новите държави-членки.
<P>
В заключение, искам да спомена накратко значението на общата европейска култура, която се гради в различни училища и институции, като считам, че една съгласувана инициатива за създаване на структура на европейско ниво ще е добра идея.
<SPEAKER ID="201" NAME="Mário David" AFFILIATION="PPE">
(PT) Г-н председател, от съществено значение е главната цел на създаването на ЕСВД да е обединяване на усилията на европейските институции, гарантирайки създаването на ефективна служба, способна да изрази, формулира и приложи европейски отговор на настоящите международни предизвикателства.
<P>
Тя също така трябва да представлява повече от събирателност на частите й; трябва да притежава добавена стойност към съществуващите усилия на държавите-членки и Европейския съюз. В този контекст считам за съществено важно това, което прави европейския проект специален - с други думи общностният метод - да заеме централно място в новата действителност. Затова напълно подкрепям доклада Brok, който пропагандира и защитава тясното сътрудничество между Комисията и бъдещата служба.
<P>
Предвид това искам да посоча две неща. Първо, нужна е тясна съгласуваност между председателя на Комисията и Върховния представител, който ще бъде и заместник-председател на Комисията, за да се гарантира ефективността и безпроблемната работа на Службата. Второ, нужен е съюз между Парламента и Комисията, за да се преборим с очакваните междуправителствени тенденции, които могат да компрометират ефективното функциониране на Службата.
<P>
Парламентът следователно трябва да е бдителен и да гарантира, че ЕСВД ще е отличен център, представлявайки най-високата компетентност във външната политика.
<SPEAKER ID="203" NAME="William" AFFILIATION="The Earl of) Dartmouth  (EFD">
(EN) Г-н Preda, в изказването си използвахте фразата "обща европейска култура". Считате ли приемането на Турция в Европейския съюз за напълно съвместимо с общата европейска култура, която споменахте?
<SPEAKER ID="204" NAME="Cristian Dan Preda" AFFILIATION="PPE">
(RO) Говорих за обща култура от гледна точка на дипломацията като част от политическата култура. Лично аз считам, че в този смисъл Турция също е част от европейската политическа култура, която включва напълно уважаваната традиция на дипломацията. Благодаря за въпроса. С това трябваше да започна.
<SPEAKER ID="205" NAME="Ingeborg Gräßle" AFFILIATION="PPE">
(DE) Г-н председател, като член на комисията по бюджетен контрол, аз съм загрижена за начина, по който Комисията и Съветът изключват Европейския парламент по отношение на Европейската служба за действия в областта на външната политика. Нямаме документи, само пред нас няма документи, единствено ние не участваме, а сме принудени да приемем това, което се договаря. Това е възмутително.
<P>
По време на разискването и след изявленията на двамата представители разбрах, че инструментите на Общността се унищожават. Ще станем свидетели и на отказ от инструментите, които включват парламентарните права, като например регламента относно бюджета. Ние, в Европейския парламент, трябва да обърнем внимание на това. Отговорът на въпроса кой какво решава не ми стана ясен по време на разискването. Считам, че това е открит въпрос. Също така считам, че ако нашите правомощия по отношение на бюджета и контрола и участието ни в процедурата на съвместно вземане на решение по темата не се зачитат, за нас ще е много трудно да работим със Съвета и Комисията през следващите няколко години.
<SPEAKER ID="206" NAME="Richard Howitt" AFFILIATION="S&amp;D">
(EN) Г-н председател, подкрепям силна ЕСВД с географски бюра в целия свят, отговорна за европейската политика за сигурност и отбрана и съчетаваща функциите на Съвета и на Комисията по отношение на планирането, предотвратяването на конфликти и управлението на кризи.
<P>
Но искам да се съглася с г-жа Малмстрьом, че Службата няма да пострада от запазването на отговорността по отношение на развитието на търговията и разширяването в компетенциите на Комисията, поради което работихме с колегата г-н Gualtieri по изменение на параграф 6, буква в), за да подкрепим съгласуването на планирането и прилагането на политиката на ЕС за развитие.
<P>
Критиците трябва да разберат, че в съществуващата система има проблеми - Върховен представител без пряка отговорност пред нас, Парламента, дублиране на функции между Съвета и Комисията, разминаване между специалния представител на ЕС и ръководителите на делегации на Комисията, пренебрегване на правата на човека в някои случаи заради търговски и геополитически интереси и т.н.
<P>
Съществената реформа, заложена в Договора от Лисабон, трябва и ще се осъществи.
<P>
В заключение, към г-жа Фереро-Валднер, знам, че тя ще овладее вълнението си след намесата на Партията за независимост на Обединеното кралство и че разбира, че британските посолства не са за продан.
<SPEAKER ID="207" NAME="Ivo Vajgl" AFFILIATION="ALDE">
(SL) Г-н председател, днес даваме зелена светлина на Европейския съюз да продължи с голямо постижение усилията си да поеме по-голяма и по-важна роля в световната външна политика. Искам да поздравя г-н Brok за подробния и изключително съществен доклад. Считам за жизненоважно новата служба да допълни съществуващите услуги на Европейския съюз, които ще продължат да се предоставят. Важно е също така представителствата на Европейския съюз в света да не се дублират. Струва ми се, че съществува реален риск от това.
<P>
В заключение искам да добавя, че трябва да подчертаем ролята на консулските служби на новите представителства. Малките държави не разполагат с много средства и нямат представителства в цяла Европа и в целия свят, поради което имат големи надежди за Службата. Ние, в Словения, имаме добър опит от сътрудничеството с австрийски дипломати. Г-жо член на Комисията, искаме сътрудничеството да продължи да служи като пример.
<SPEAKER ID="208" NAME="Heidi Hautala" AFFILIATION="Verts/ALE">
(FI) Г-н председател, г-жо Фереро-Валднер, искам да посоча на Вашето внимание факта, че Европейският съюз върши всичко, съблюдавайки правата на човека, а очевидно тук се включват и правата на жените, както вече беше споменато. Аз лично считам, че общата ЕСВД определено ще подобри възможностите ни винаги да зачитаме правата на човека в нашата работа, макар че това няма да стане от само себе си.
<P>
Желая да обясните как възнамерявате да гарантирате поддържането на правата на човека и стремежа към равенство в предстоящата ЕСВД. Ще Ви дам пример: не всички делегации на ЕС понастоящем се съобразяват със седемте насоки по отношение на правата на човека, за които се споразумяхме. Сега имаме възможност например чрез програми за обучение да обърнем по-голямо внимание на подобни важни въпроси. Докладът на г-н Brok също споменава обучението. Затова ще ми е интересно да чуя Вашето мнение.
<SPEAKER ID="209" NAME="Zoltán Balczó" AFFILIATION="NI">
(HU) Г-н председател, въпросът, който си задаваме в момента, и това, за което на практика говорим, е дали напредвайки по пътя, начертан от Договора от Лисабон, ще стигнем до инициатива за супердържава или 27 държави ще имат тясно институционално сътрудничество. Конституционните съдилища понастоящем също разискват въпроса и искат да вземат решение. В Страсбург преди първото заседание беше вдигнато знамето на ЕС и прозвуча химнът на ЕС заедно с военен парад. Държавата има национален химн и знаме, сътрудничеството - не. Тук чухме, че искате да изпратим посланик, който да ни представлява в света. Слушаме и за Европа, която говори с един глас. Не сме съгласни, предвиждаме друго бъдеще за Европа. Това не ни прави параноици, както твърдят проповядващите толерантност. Все още искаме Европа, но всъщност тя се оказва различна от това, което повечето хора желаят.
<SPEAKER ID="210" NAME="Íñigo Méndez de Vigo" AFFILIATION="PPE">
(EN) Г-н председател, тъй като ораторът беше така любезен да се съгласи да отговори на въпрос, ще му го задам. "Реал Мадрид" - испански футболен клуб - има знаме и химн. Считате ли го за държава?
<P>
(Смях и ръкопляскания)
<SPEAKER ID="211" NAME="Zoltán Balczó" AFFILIATION="NI">
(HU) Знаме, принадлежащо на други държави, обичайно не се издига насред военен парад, както в случая, докато звучи националният химн. Ако считате, че Европа функционира като футболен отбор, това означава, че имате собствено, индивидуално мнение по въпроса. Европа не трябва да бъде клуб на фанатици, сплотени около едно знаме, макар че може да сте пламенен привърженик, а вместо това трябва да е отбор, представляващ различни гледни точки.
<SPEAKER ID="212" NAME="Danuta Maria Hübner" AFFILIATION="PPE">
(EN) Г-н председател, обсъждането относно ЕСВД тече по време, когато е особено важна необходимостта от дългосрочна стратегия на ЕС за взаимодействие с останалите части на света в драматично променящите се условия. Нужни са ни смели стратегии, проницателност и действия, тъй като възникващите световни сили се модернизират по-бързо, отколкото Европа изобщо някога е могла и стават все по-самоуверени.
<P>
Геополитическите и стратегическите ни цели във външната политика не могат да бъдат ограничени единствено до изменението на климата и енергийната сигурност. Една от трите институции, които на практика ще действат в областта на външната политика - председателят на Съвета, председателят на Комисията и Върховният представител - трябва да разполага с геополитически и стратегически компетенции, а не само да се занимава с решаване на възникващи въпроси в краткосрочен план, което води до външна политика на основата на най-малкия общ знаменател. Според мен логичният кандидат за стратегическите компетенции е Върховният представител, който черпи от компетенциите и опита на ЕСВД.
<SPEAKER ID="213" NAME="Андрей Ковачев" AFFILIATION="PPE">
Създаването и успешното започване на работа на Европейската служба за външна политика ще бъде голям етапен политически успех в Европейския съюз по пътя за постигане на целта да има Европа една истинска обща европейска политика за сигурност и външна политика. Така Европа би могла наистина да говори с един глас. Знаменитият въпрос-анекдот на Хенри Кисинджър, "кажете ми моля телефонния номер на Европа", ще се напълни със съдържание, защото телефонният номер на Европа ще бъде телефонният номер на върховния представител на Европейския съюз по външната политика. В момента, за да научим каква е позицията на Европа, ние трябва да знаем 27 телефонни номера на всяка от страните-членки.
<P>
Разбира се, за да може да започне функционирането на тази служба, бъдещият върховен представител трябва тук в нашия парламент да представи неговото предложение за съставянето на службата и аз се надявам то да вземе под внимание доклада нa г-н Brok, а също така и да има равнопоставено представителство, справедливо, на всички страни-членки, особено нa новите страни-членки.
<SPEAKER ID="214" NAME="Krisztina Morvai" AFFILIATION="NI">
(EN) Г-н председател, наистина е интересно как някои колеги много се дразнят, когато известният единен глас и изобщо статуквото се оспорват. Призовавам и приканвам гражданите на Европа, които ни избраха, да присъстват тук, да чуят разговора чрез интернет и да изкажат мнението си за всичко, което обсъждаме.
<P>
Искам да повдигна друг въпрос обаче, който си спомних по време на обсъждането, за посещението на г-жа Фереро-Валднер в израелското правителство по време на ужасните кръвопролития във войната с Газа. Никога няма да забравя, г-жо член на Комисията, как прегръщахте и целувахте членовете на израелското правителство в онези ужасни времена.
<P>
Как мога да съм сигурна, че ако резолюцията бъде приета, никой няма да прегръща и целува военни престъпници от мое име?
<SPEAKER ID="215" NAME="Elena Băsescu" AFFILIATION="PPE">
(RO) Преди всичко искам да поздравя Elmar Brok за изготвянето на доклада. Както предишния оратор каза преди малко, изминаха три десетилетия, откакто държавният секретар на САЩ Хенри Кисинджър попита: "На кого да се обадя, ако искам да говоря с Европа?". Създаването на поста Върховен представител и на външна служба ще позволи на Европейския съюз да отговори на въпроса.
<P>
Считам, че с тези функции европейската дипломация ще е в състояние да играе по-активна и решаваща роля в защитаването на основните интереси на ЕС, които касаят и енергийната сигурност.
<P>
Приветствам факта, че Върховният представител и ръководителите на дипломатическите мисии трябва да поддържат постоянен диалог с Европейския парламент.
<P>
По отношение на състава на персонала в Службата за външни действия считам, че освен факта, че съответните служители трябва да имат отлични познания и умения, трябва да се помисли и за гарантиране на подходящо, пропорционално представяне на държавите-членки.
<SPEAKER ID="216" NAME="Piotr Borys" AFFILIATION="PPE">
(PL) Г-н председател, аз също искам да изразя искрената си благодарност за чудесния доклад. Благодарение на създаването на Европейската служба за действия в областта на външната политика Европейският съюз ще може да присъства активно на международната сцена като създател на международна политика. Това е изключително важно. Разбира се, всички сме съгласни, че въпросът за качеството на службите е отговорност на Комисията и държавите-членки и че е необходимо сътрудничество между Европейския парламент, Съвета и Комисията.
<P>
Но искам да попитам члена на Комисията дали на основата на връзките й с ЕП предвижда практическата възможност да използва работата ни под формата на активно сътрудничество например в междупарламентарни делегации. Считам, че има много форуми, на които Върховният представител и Европейската служба за действия в областта на външната политика могат да си сътрудничат активно с Парламента, включително и с помощта на делегации. Съществува ли подходяща подготовка в това отношение?
<SPEAKER ID="217" NAME="Riikka Manner" AFFILIATION="ALDE">
(FI) Г-н председател, г-жо член на Комисията, първо също искам да благодаря на докладчика за отличния доклад. Искам да подчертая обаче, че за да накараме ЕСВД да работи, трябва да обърнем наистина внимание и на малките държави-членки и на специфичните характеристики на всяка държава в областта на външната политика и политиката за сигурност. Само по този начин и с настоящето разискване ще можем да направим ЕСВД жизнеспособен субект.
<P>
Важно е, че докладът споменава и значението на прозрачността и демокрацията. Освен това според мен трябва да подчертаем значението особено на въпросите на "гъвкавата" сигурност във връзка с ЕСВД. Европейският съюз беше създаден на основата на мира и стабилността, които можем да насърчим на световно равнище, в частност с помощта на хуманитарната помощ, сътрудничеството за развитие, управлението на кризи и международната търговия.
<SPEAKER ID="218" NAME="Сесилия Малмстрьом" LANGUAGE="EN">
Г-н председател, стори ми се интересно, че някои от уважаемите колеги, които говорят толкова разгорещено за демокрация, не могат да приемат, че Договорът от Лисабон е демократично приет от 26 парламента и един референдум.
<P>
(Ръкопляскания)
<P>
Остава подписът на един човек, съгласна съм, но съм сигурна, че Договорът ще влезе в сила много скоро и че трябва да сме готови с ЕСВД. Тя е нещо добро. Подкрепена е от държавите-членки, от националните парламенти и, уважаеми колеги - ако погледнете изследванията на Евростат например - и от граждани в целия Европейски съюз. Така е, защото те считат - като нас, като мен, като повечето хора тук - че за Европейския съюз е важно да може да действа по по-съгласуван и енергичен начин, ако искаме да насърчим ценностите и работата ни по отношение на мира и демокрацията в целия свят.
<P>
Трябва, разбира се, да избегнем бюрокрацията и дублирането, но както г-жа Фереро-Валднер каза, ние създаваме нова структура. Тя е единствена по рода си, така че трябва да намерим начин да я разработим. Това, което Корепер обсъждат съвместно със Съвета, Комисията и членове на Европейския парламент - г-н Brok и други, а аз лично също съм провела няколко разговора с г-н Buzek в опит да държа Парламента информиран - е общата рамка и задачите на ЕСВД. Това сега трябва да бъде обсъдено политически, а задачата на Върховния представител ще бъде да изготви детайлите. Това ще бъде направено в тясно сътрудничество и в диалог с Европейския парламент. Напълно убедена съм.
<P>
Разбира се, има още въпроси за решаване. Важното е Върховният представител да разполага с инструментите да изпълнява задачите си по най-ефективния начин. Това означава, че той или тя трябва да отговаря за административния бюджет на ЕСВД, но също и за назначенията. Очевидно правното решение, което ще изберем - като тук предстоят обсъждания - трябва да съблюдава всички съществуващи бюджетни разпоредби, гарантирайки по този начин нужната отчетност.
<P>
Съветът може да не е съгласен с всичко в доклада Brok, но аз го считам за много ценен принос към обсъждането. Надявам се, че ще получи широка подкрепа в Парламента. Искам да благодаря на г-н Brok за свършената от него работа и за разискването в Парламента.
<SPEAKER ID="219" NAME="Бенита Фереро-Валднер" LANGUAGE="EN">
Г-н председател, още веднъж искам да повторя, че не решаваме дали ще имаме или не ЕСВД: тя е заложена в Договора от Лисабон. Както колегата току-що каза, аз също съм сигурна, че Договорът от Лисабон ще е в сила много скоро.
<P>
Сега ще коментирам някои неща, които възникнаха по време на обсъждането и които считам, че си заслужава да бъдат обсъдени. Преди всичко, ние, Комисията, сме решени да превърнем ЕСВД в успех. Тя трябва да представлява общо начинание с участието на всички институции на ЕС и държавите-членки от самото начало. От личния ми опит като член на Комисията, отговарящ за външните отношения, считам, че много неща ще се вършат по различен начин в бъдеще. Разбирам необходимостта Върховният представител/заместник-председател да има управленска и бюджетна самостоятелност в определена степен.
<P>
В същото време е ясно, че ЕСВД ще се нуждае от много тесни връзки с голям брой служби на Комисията и затова е важно да работим заедно. Подкрепям целите на Парламента за гарантиране на прозрачни и отчетни бюджетни разпоредби за ЕСВД. Това също е ясно, така че считам, че очакваме с нетърпение да работим по посока на правилната формула.
<P>
Второ, съгласно Договора, политическата отговорност за Европейския парламент е основно на председателя на Комисията, на Върховния представител/заместник-председател и на други членове на Комисията. Приветстваме категоричния сигнал в доклада на г-н Brok, че Върховният представител/заместник-председател трябва да отговаря за назначенията в ЕСВД и на висшите служители в делегациите.
<P>
В новата система ръководителите на делегации и останалите висши служители в ЕСВД ще бъдат длъжностни лица на ЕС съгласно Правилника за длъжностните лица и ще подлежат на определени процедури по назначаване и задължение да бъдат независими. Така ще възникнат въпроси относно заключенията, ако изберем само една група за изслушване пред ЕП. Дори ако ставаше дума за изслушване за по-политически пост, пак щяхме да се сблъскаме със същото. Считам, че това със сигурност не е практика на държавите-членки.
<P>
Още веднъж, разбираме, че Парламентът е заинтересуван от задълбочен обмен, формален или неформален, с ключови висши служители в ЕСВД и делегациите. Считам, че това ще е възможно, след като бъдат назначени лицата; тогава те ще трябва да дойдат и да обсъдят въпросите с Парламента.
<P>
Също така забелязах с интерес и удоволствие, че бяха споменати въпросите за правата на човека и правата на жените. Мога само да ви кажа, че институциите на ЕС са ангажирани с прилагането на принципа на равенство между половете. Това важи и за ЕСВД, но назначенията трябва да се основават и на лични качества, така че личните качества и прилагането на принципа за равенство между половете трябва да вървят ръка за ръка.
<P>
Искам набързо да коментирам израелското правителство и посещението ми в Близкия изток. След конфликта в Газа беше много важно да постигнем прекратяване на огъня. Опитах се да допринеса за първото прекратяване на огъня и считам, че моята намеса в частност направи възможно отварянето на хуманитарни коридори и определянето на време за доставка на хуманитарни стоки в онзи много труден и решаващ момент.
<P>
В заключение, по въпроса за делегациите, както казах преди, те вече са отворени. Европейските парламентарни делегации, които споменахте, вече са отворени за членове на Комисията или на Съвета, но зависи и от времевия график. Така трябва да е и в бъдеще.
<SPEAKER ID="220" NAME="Elmar Brok" LANGUAGE="DE">
Г-н председател, г-жо Малмстрьом, г-жо член на Комисията, госпожи и господа, атаките, отправени тук по отношение на ОВППС, са отживелица. В проучванията на общественото мнение 70% от гражданите на Европа казват, че искат по-решителна ОВППС, тъй като знаят, че това е единственият начин да запазим мира в Европа и да се грижим за интересите на Европа в целия свят. Изказванията ви принадлежат на миналото. Такива изказвания доведоха Европа до война и ние искаме да ги прекратим.
<P>
Също така искаме да заявим, че желаем външната политика да засили способността на Европа да действа. Искам изрично да кажа, и че външната политика не е задача на парламентите. Оперативната външна политика трябва да бъде отговорност на изпълнителната власт. Така е във всички национални държави. Но това означава, че парламентите - и в случая Европейският парламент - трябва да имат пълно право да извършват контрол. Трябва да стане ясно каква е връзката с бюджета, в кои области имаме право на информация и къде има реална отчетност.
<P>
Искам да приканя Съвета и Комисията да включат в документите си по-малко информация за структурата на Службата и членовете на националните делегации, които ще бъдат назначени на специфичните постове. Вместо това трябва да обяснят правомощията на Парламента в документите на Корепер, а не просто да кажат, че правата на Парламента трябва да се запазят и точка. Считам, че тук трябва да бъдат предприети действия. Освен това съм на мнение, че Върховният представител и заместник-председател, който предстои да бъде назначен, трябва да участва в изготвянето на предложенията, а не да бъде поставен пред свършен факт. Това също трябва да бъде взето под внимание. Г-жо Малмстрьом, ще породите голямо доверие, ако в бъдеще говорите за Върховния представител като Върховен представител и заместник-председател на Комисията. Тогава всички ще говорим за едно и също нещо, като това ще ни помогне да се разберем, че наистина говорим за едно и също.
<P>
(Ръкопляскания)
<SPEAKER ID="221" NAME="Председател">
Разискването приключи.
<P>
Гласуването ще се състои в четвъртък, 22 октомври 2009 г.
<P>
Писмени изявления (член 149)
<SPEAKER ID="222" NAME="Gabriele Albertini  " LANGUAGE="IT">
Текстът, който се готвим да гласуваме утре, е отлична основа за предстоящите преговори.
<P>
Благодарен съм на г-н Brok и г-жа Neyts-Uyttebroeck за отличната работа, която свършиха, въпреки краткото време, с което разполагаха. На основата на работата им комисията, която имам честта да председателствам, ще може да проведе конструктивен и решителен диалог с бъдещия Върховен представител и да защити общностния характер на новата ЕСВД. Посланието, което искаме да изпратим на Комисията и Съвета, е в общи линии следното: искаме служба, която да има разширени правомощия и да отговаря на амбициите ни да превърнем Европейския съюз в световен политически участник, и искаме това да се осъществи на основата на консенсус, т.е. с участието и подкрепата и на трите институции - Парламента, Комисията и Съвета.
<P>
Затова настоятелно призовавам Комисията да прояви решителност в преговорите и да защити общностния модел и приканвам Съвета още веднъж да включи Парламента, и в частност комисията, която председателствам, в преговорите от самото начало, за да завършим този ключов етап от създаването на истинска европейска външна политика.
<SPEAKER ID="223" NAME="Cristian Silviu Buşoi  " LANGUAGE="RO">
Създаването на ЕСВД е задължително условие за подобряване на ефективността на външните действия на ЕС. Целта е да насърчим много по-съгласувана външна политика и да повишим значението на ЕС на международно ниво. Но постигането на тези цели зависи от това как ще изградим Службата.
<P>
Докладът съдържа някои особено важни предложения. Нужна ни е организация, която е максимално рационализирана и която не допуска дублиране. Затова подкрепям сливането на делегациите на Комисията в трети страни, на бюрата за връзка на Съвета и на офисите на специалните представители на ЕС, както и създаването на "посолства на ЕС". От гледна точка на ефективността намирам за интересно и предложението за поемането от делегациите на някои консулски функции, като например шенгенските визи.
<P>
Искам да подчертая необходимостта от стандартно обучение на персонала, за да можем да имаме наистина професионална служба, която да отговаря на нуждите на ЕС. Създаването на Европейска академия по дипломация ми изглежда идеално решение за обучение на дипломатическите служители на основата на общи стандарти с цел да гарантираме последователност на ЕСВД. В действителност в бъдеще европейската дипломатическа кариера може да стане също толкова привлекателна, както и дипломатическата кариера за държава-членка.
<SPEAKER ID="224" NAME="Ilda Figueiredo  " LANGUAGE="PT">
Това е поредният заслужаващ съжаление документ на Европейския парламент, който цели да повлияе, в отрицателния смисъл на думата, на начина, по който функционира Европейският съюз като цяло, действайки като юридическо лице съгласно Договора от Лисабон, макар че той още не е влязъл в сила, тъй като все още чакаме Чешката република да го ратифицира.
<P>
Докладът е показателен за военния характер на Европейския съюз. Целта на доклада е да гарантира, че външната политика служи на интересите на военното разширяване на основните сили в Европейския съюз, които се възползват от заложеното от тях в Договора от Лисабон, за да засилят властта си при взимането на решения, въпреки че някои държави-членки имат друго мнение.
<P>
Един пример е следното изречение в доклада:
<P>
"отделите за военно и гражданско управление на кризи трябва да бъдат поставени под ръководството на Върховния представител, въпреки че може да се наложи командната и организационна структура да се различава от тази за цивилния персонал; обменът на анализи в областта на разузнаването между действащи лица в рамките на ЕСВД е от първостепенно значение за подпомагането на Върховния представител при изпълнението на неговия мандат за провеждане на съгласувана, последователна и ефективна външна политика на Съюза".
<SPEAKER ID="990" NAME="Anneli Jäätteenmäki  " LANGUAGE="FI">
Г-н председател, госпожи и господа, миналата пролет Европейският парламент прие доклада на г-н Dehaene относно въздействието на Договора от Лисабон върху институционалния баланс на ЕС. В него Парламентът поиска бъдещите номинации за високи постове в ЕС да отчитат и равенството между половете. Сега, само няколко месеца по-късно, Европейският парламент приема още по-твърда позиция в полза на прилагането на равенството. Следователно мнението на Парламента относно равенството е ясно. Заместник-председателят на Европейската комисия, Маргот Валстрьом, работи по въпросите за равенството. Жозе Мануел Барозу, преизбраният председател на Комисията, също обеща да обърне внимание на равенството, когато формира новата Комисия. Държавите-членки обаче имат ключово значение тук. Убедена съм, че ще намерим подходящи кандидати за Комисията в държавите-членки на Европейския съюз, както мъже, така и жени. Благодаря.
<SPEAKER ID="225" NAME="Andreas Mölzer  " LANGUAGE="DE">
Договорът от Лисабон обеща да доведе до най-различни промени. ЕС трябваше да стане по-отговорен и по-демократичен, Европейският парламент трябваше да има по-големи правомощия за съвместно вземане на решения, а гражданите трябваше да имат референдум за ЕС. Обаче държавите-членки в действителност са поставени под натиск от заплахата, че ще им се отнемат членовете на Комисията. Сега е времето ЕС да покаже добрата си воля и най-накрая да попита хората за присъединяването на Турция. Но референдумите изглежда се провеждат, само за да бъдат пренебрегнати. Трудно е за разбиране и как ЕС ще стане по-отговорен, когато отговорностите на новосъздадените постове само са очертани в Договора. Конфликтите в това отношение са също толкова неизбежни, колкото и при новата ЕСВД, чиито права за достъп все още не са изяснени. Извънредният ни бюджет става все по-скъп и покрива все по-гъста мрежа от агенции на ЕС, което неизбежно води до дублиране на усилия и припокриване на правомощия. Затова е важно да запазим баланса, така че новата система, от една страна, да не води до дублиране, а да позволява взаимодействие, и от друга, да не се заобикаля парламентарният контрол, държавите-членки да не бъдат блокирани и националните правомощия да останат непроменени. Освен всичко това новата структура трябва да има нужните правомощия да изпълнява задачите си и да работи ефективно със стратегическите партньори на Европа.
<SPEAKER ID="989" NAME="Czesław Adam Siekierski  " LANGUAGE="PL">
Госпожи и господа, създаването на ЕСВД е изключителен проект и определено заслужава подкрепа. Целта й е да подпомага Върховния представител на ЕС, но в същото време трябва да й гарантираме подходящо ниво на квалификация, както и характер, който е представителен за институциите и нациите. Назначаването на хората в Службата трябва да се извършва, като се следи внимателно за съблюдаване на принципите на прозрачност и равенство. Заслужава си също така да отбележим факта, че ЕСВД ще увеличи възможността за получаване на дипломатическа помощ, защото всеки гражданин на ЕС ще може да кандидатства за нея. Това всъщност е разширяване на сегашната възможност за предоставяне на помощ на външната служба на друга държава-членка, ако държавата-членка по произход няма дипломатическа или консулска служба в дадена държава. ЕСВД също така трябва да има добавена стойност заради взаимодействието на трите й основни компонента - услуги, произлизащи от настоящата Европейска комисия, Съвета и държавите-членки. Според мен ЕСВД трябва да набере кандидати и от трите. Това ще гарантира нейния професионализъм, ефективност и уникален характер. Ефективността също ще бъде постигната и с големия брой представителства на Европейския съюз, които ще възникнат от трансформирането на настоящите представителства на Комисията. По отношение на изказването на г-н Grzyb, съгласен съм с него, че създаването на Европейска академия по дипломация може да бъде избегнато чрез използване на националните и регионални центрове, вече прочути в Европа с професионалното обучение, което предоставят на бъдещите дипломати.
