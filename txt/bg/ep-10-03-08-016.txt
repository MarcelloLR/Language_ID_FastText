<CHAPTER ID="016">
Преразглеждане на директивата за пакетните туристически пътувания (разискване) 
<SPEAKER ID="110" NAME="Председател">
Следващата точка от дневния ред е изявлението на Комисията относно преразглеждането на Директивата за пакетните туристически пътувания.
<SPEAKER ID="111" NAME="Джон Дали" LANGUAGE="EN">
Г-н председател, благодарен съм за възможността да ви запозная с актуална информация за работата на Комисията по преразглеждането на Директивата за пакетните туристически пътувания. По времето, когато директивата беше приета (през 1990 г.), пакетните почивки бяха най-често срещаният вид туристически услуги. Оттогава насам положението на пазара се е променило значително. Развитието на интернет даде възможност потребителите да правят резервации пряко от туроператорите, въздушните превозвачи и хотелите. Освен това бързото развитие на нискотарифните въздушни превозвачи доведе до революционни промени в предлагането на въздушен транспорт. То стимулира и конкуренцията, и избора на потребителите на пазара за туристически услуги.
<P>
Днес повечето граждани на ЕС организират почивките си сами, а не купуват предварително формирани пакети. Тези промени доведоха до намаляване на броя на потребителите, които са защитени, когато отиват на почивка. Знаем също, че съществуващата директива доведе до неравни условия в областта на ваканционната индустрия, като някои са регулирани от директивата, а други - не, дори и да продават сходни продукти.
<P>
Освен това минималното хармонизиране на директивата причини правно фрагментиране в държавите-членки, което означава, че сегашното законодателство може би не е актуално.
<P>
Поради тази причина миналата година Комисията задейства процес за оценка на въздействието, за да подготви преразглеждане на Директивата за пакетните туристически пътувания. В хода на работата по изготвяне на оценка на въздействието Комисията публикува проучване на вредите за потребителя в областта на така наречените "динамични пакети" през ноември 2009 г.
<P>
В същото време Комисията започна и публична консултация относно преразглеждането на директивата. Те приключиха на 7 февруари 2010 г. Сега Комисията разглежда над 170 доклада, които ще бъдат включени в оценката на въздействието. Обхватът на евентуалния преглед ще зависи от резултата от оценката за въздействието.
<P>
Позволете ми обаче да обясня ръководните принципи на тази работа. Първо, от ключово значение е високото ниво на защита, ако искаме да сме уверени, че потребителите имат сигурност при закупуването на почивки. Второ, трябва да подобрим по-конкретно функционирането на вътрешния пазар за туристически пътувания, тъй като презграничните покупки в тази област са много чести. Следователно е налице сериозно основание за по-голяма степен на хармонизация на съответното законодателство в държавите-членки. В заключение считам, че е необходимо да се създадат по-равностойни условия за дружествата, продаващи туристически пакети.
<P>
Комисията планира да представи предложението си в началото на 2011 г. Основното предизвикателство за преразглеждането ще бъде да се определи приложното поле на директивата. Комисията ще разгледа възможностите за разширяване на приложното поле на директивата, за да обхване по-широк кръг пътнически договорености, включително "динамичните пакети". Това може да допринесе за промяна на тенденцията към намаляване на броя на защитените потребители по време на туристически пътувания.
<P>
Ще трябва да актуализираме редица изисквания за информацията и да изясним задълженията на професионалните страни по договорите. В заключение, за да се повиши осведомеността на потребителите, Комисията ще проучи разходите и ползите от въвеждането на стандартизиран етикет при продажбата на туристически пакети.
<P>
Успоредно с тази работа Комисията проучва възможностите за подобряване на защитата от банкрут на пътници, които купуват самостоятелно самолетни билети, както наскоро поиска Европейският парламент.
<P>
В началото на 2009 г. Комисията публикува независим доклад, който разглеждаше различните начини за справяне с последиците от банкрутите. На 15 декември 2009 г. започнахме и публична консултация относно бъдещето на правата на пътниците на въздушния транспорт. Тези елементи ще послужат за основа на оценката на въздействието. Целта ни е да представим най-подходящите мерки за защита от банкрут пред Парламента до края на 2010 г.
<SPEAKER ID="112" NAME="Andreas Schwab" LANGUAGE="DE">
Г-н председател, от името на моята група първо бих искал да благодаря на г-н Дали за поетите ангажименти и разясненията във връзка с това, че планира през 2011 г. да предприеме преразглеждане на Директивата за пакетните туристически пътувания от 1990 г. Моментът е подходящ и сега трябва да използваме тази възможност, защото в областта на пакетните туристически пътувания възникват редица проблеми, когато потребителите не са добре информирани за правата си. Например на много уебсайтове ги изкушават да резервират други оферти чрез допълнителни връзки, въпреки че за тези предложения не важат същите механизми за защита като оригиналните. Тук конкретно става дума за нискотарифните авиокомпании.
<P>
Второ, в повечето държави-членки на Европейския съюз тези нискотарифни авиокомпании правят обслужването на юридически документи невъзможно, като по този начин сериозно затрудняват защитата на потребителите, особено в случаите, когато последните всъщност искат да бъдат правно защитени. С новото предложение за директива това задължително трябва да бъде променено.
<P>
Трето, трябва също така да се запитаме дали в дългосрочна перспектива правата на пътниците на въздушния транспорт и правата, които са в сила съгласно действащата в момента Директива за пакетните туристически пътувания, не трябва да бъдат обобщени в един документ, за да се отстранят противоречията между компонентите на двете законодателства.
<P>
Четвърто, считам - и това е нещо, което и Вие посочихте, - че оценката на работата на туристическите агенти, която е различна за отделните държави, означава също, че презграничното предоставяне на стоки и услуги за туристическите агенти до голяма степен е затруднено. В някои държави туристическите агенти носят същата отговорност като туроператорите, предлагащи пакетни услуги; в други, като моята например, туристическите агенти са само посредници. Добре би било, ако в цяла Европа успеем да постигнем съгласие за принципи, които да улеснят презграничната дейност на тези туристически агенти.
<P>
Заради нарастващото използване на интернет от потребителите в бъдеще сделките за пакетни пътувания също следва да бъдат етикетирани като такива, за да няма възможност за злоупотреби.
<SPEAKER ID="113" NAME="Alan Kelly" LANGUAGE="EN">
Г-н председател, това разискване е много навременно за туризма, въздухоплавателната индустрия и защитата на потребителите.
<P>
Преживяхме едно лято, когато сякаш половин Европа попадна в затруднително положение във ваканционния период в резултат на повсеместните банкрути на авиокомпании и туристически агенти, много потребители се оказаха изоставени в чужди държави, далеч от близките си. Беше ясно, че законодателствата ни не успяха да защитят потребителите както трябва. Беше ни съобщено за редица случаи с пътници, оставени без информация кога могат да се приберат у дома, без яснота относно това, кой е технически отговорен за положението, в което се намират, без телефонен номер, на който да се обадят, за да получат някаква информация, и без никаква представа как да потърсят обезщетение, когато се приберат у дома.
<P>
Ето защо одобрявам този навременен дебат и усилията на Комисията да реши този проблем, тъй като всички ние бяхме изоставили тази област прекалено дълго. Много от проблемите, свързани с Директивата за пакетните туристически пътувания, бяха установени в парламентарен доклад още преди 10 години, но почти нищо не се е променило оттогава. Знам, че предложената Директива за правата на потребителите ще реши някои от проблемите, но за презграничния въздушен транспорт са необходими повече европейски закони за защита на потребителите.
<P>
Самият факт, че законът все още се нарича Директива за пакетните туристически пътувания показва колко е остарял. Ако са открили по-евтини начини да отидат на почивка или да видят света, повечето потребители не използват пакетни туристически пътувания. Четиридесет процента от пътниците в моята страна - Ирландия, не използват подобни пакети. Зная, че това се отнася и за много други държави-членки. Повечето хора сега действат като туристически агенти сами за себе си и се превръщат в такива, когато правят онлайн резервации на уебсайтове като Tripadvisor. Законите ни трябва да отразяват тази промяна в поведението на потребителите.
<P>
Едно от най-важните неща, които трябва да постигнем при някакво преразглеждане, е да покажем ясно на потребителя кой носи отговорност в случай на такива закъснения и анулирания. Пътническите компании трябва да бъдат задължени да предоставят много точна информация. Необходимо е да се съобщава на потребителите къде могат да получат информация и да бъдат запознати с техните права при подобни обстоятелства.
<P>
(Председателят се обръща към оратора да говори по-бавно заради преводачите)
<P>
Съгласно сега действащото законодателство няма ясно очертани отговорности. Не е ясно кой носи отговорност в случай на произшествие - дали това е авиокомпанията или туристическият агент, летището или железниците. От кого потребителят трябва да поиска информация? Обикновено в тези ситуации всичко се свежда до объркана информация от различни източници и никой не е сигурен за тръгването или пристигането.
<P>
Ако се опитваме да изградим европейска икономика на базата на презгранична търговия, потребителите трябва да са запознати с правата си и с начина, по който те се прилагат и съобщават. Аз например знам, че е изключително трудно да откриеш отдел "Жалби" в дадена авиокомпания. Как можете да получите обезщетение, ако не знаете къде да отидете или кого да попитате?
<P>
Това, за което ще призова - и се надявам Комисията да го вземе предвид - са основните принципи за грижа за клиентите да бъдат включени в ясно представено законодателство, което да е еднозначно и просто. Актуализирането на този закон не е достатъчно. Държавите-членки трябва да бъдат задължени да уведомят гражданите за новото законодателство веднага след приемането му.
<P>
В заключение, един друг въпрос, който Комисията може да обсъди, е цената на полетите. Всички знаем, че рекламираните цени не включват данъци и такси: има такси за чекиране, за свръхбагаж, буквално за всичко. Преразглеждането на тази директива дава благоприятна възможност пътническите компании и авиокомпаниите да бъдат принудени да осигурят по-голяма прозрачност и ние трябва да използваме тази възможност.
<SPEAKER ID="114" NAME="Gesine Meissner" LANGUAGE="DE">
Г-н председател, г-н Дали, преди всичко искам да Ви приветствам сърдечно от името на групата на Алианса на либералите и демократите за Европа. Вече казахте, че планирате преразглеждане на директивата, която обсъждаме.
<P>
Наистина можем да бъдем доволни, че живеем в Европа, тъй като в Европейския парламент можем да обсъждаме дори как да пътуваме с порове или други домашни любимци. Това беше темата на предишното разискване и почувствах задоволство и гордост от това, че съм европейка, защото можем да регулираме дори неща като защитата на потребителите и животните.
<P>
Сега обаче говорим за хората, които пътуват. В Европа техните права са важни. Искаме мобилност и свободно движение на хора и обсъдихме как да ги осигурим. Преди двадесет години имахме директива, уреждаща пакетните туристически пътувания, така че човек можеше да тръгне да опознава други държави, да види красотите на други страни в Европа и със сигурност да знае, че правата му са гарантирани. Ще бъде информиран предварително за това, какво да очаква, няма да бъда подведен, информацията трябва да е точна, а ако нещо не е както трябва, ще получи компенсации. Така беше преди 20 години.
<P>
Както споменахте, г-н Дали, оттогава много неща са се променили. Сега хората често сами правят резервации в интернет, а това води до пробойни в системата. Преди шест месеца в комисията по транспорт поставихме въпроса на члена на Комисията, отговарящ за транспорта, защото във връзка със SkyEurope в Словакия имахме случай с пътници с нискотарифни полети, които бяха изоставени и не бяха превозени до местоназначението. Тук всъщност става въпрос за малък пропуск, който засяга само онези, които са направили резервации по интернет без кредитна карта, но ние наистина искаме хората да могат да се движат свободно в Европа, за да прекарат приятно почивката си и в същото време да бъдат защитени.
<P>
Това означава, че ако имаме пропуски в системата по отношение на защитата на потребителите и ако искаме да има висок стандарт за защита на потребителите за хората в Европа, е необходимо да преразгледаме тази Директива за пакетните туристически услуги и, както моят уважаван колега вече спомена, където това е необходимо, да обмислим изготвянето на специален регламент за пътниците, ползващи въздушен транспорт. Обсъждането на този въпрос все още предстои и аз с нетърпение го очаквам, тъй като искаме да можем да пътуваме спокойно и безопасно не само с домашните си любимци, но, разбира се, и с нашите семейства.
<SPEAKER ID="115" NAME="Frieda Brepoels" LANGUAGE="NL">
Г-н председател, г-н член на Комисията, госпожи и господа, както нашият нов член на Комисията вече каза, законодателната рамка вече не съответства на днешната реалност с изключително променен пазар на туристически пътувания, което поражда редица проблеми и неудобства както сред потребителите, така и сред пътническите агенти и туроператорите. Ясно е, че броят на хората, които все още се радват на ефективна защита при сега съществуващата директива, рязко се е понижил, въпреки че пътуват повече хора.
<P>
Всъщност Европейският парламент призовава за преразглеждане на директивата от години. Както казахте, причините за проблемите и възможните решения са добре известни. Току-що приключи поредната консултация. Според мен наистина е крайно време да направим решителна стъпка. Приветствам изявлението на Комисията, но искам само да очертая няколко конкретни въпроса, които са много важни за нас.
<P>
Първо, приложното поле на директивата със сигурност трябва да бъде изяснено и дори разширено. Както вече чухме, все повече и повече потребители обединяват динамични пакети за туристически пътувания или резервират отделни услуги за туристически пътувания. Наскоро, вследствие на проблеми с Eurostar, станахме свидетели как хиляди туристи се сблъскват с проблеми, защото не са им изплатени никакви компенсации за хотели или за билети за театър, които са резервирали. Подобно нещо е неприемливо.
<P>
Според мен правата на пътниците категорично трябва да намерят своето място в директивата. Трябва да вземем предвид разликите в пазарите на туристически пътувания и разнообразните ваканционни практики на потребителите в отделните държави-членки и в националната съдебна практика, разбира се, но хармонизиране е необходимо, тъй като някои концепции се различават съществено, като например тези за туроператор, агент и форсмажорни обстоятелства. В текста на проведените през 2007 г. консултации с Комисията прочетох, че всъщност от страна на сектора и заинтересованите лица се получава много подробна информация и се запитах какъв е проблемът и защо не вземем решение веднага. Имаше и призиви за някакъв вид етикет за защита при пътувания. Бих желала да чуя становището на Комисията по въпроса.
<P>
Второто нещо, на което искам да обърна внимание, е ролята и отговорността на туристическите агенти. Те трябва да бъдат по-ясно определени, тъй като потребителите биват заливани от информация чрез интернет, която съвсем не е надеждна и дори може да нанесе значителна вреда. В някои крайни случаи хората са заплатили за наем на апартаменти, които дори не съществуват. Ето защо ролята на туристическите агенти трябва да бъде регулирана много по-точно.
<P>
Вече обсъдихме банкрутите. В резолюция на Парламента беше отправен много ясен призив за по-добра защита на засегнатите пътници. Тъй като живея в граничен район между Фландрия и Нидерландия, бих искала да призова да се отдели особено внимание на презграничните продажби, тъй като много често защитата е ограничена само до договора за туристически пакет, сключен в конкретна държава-членка.
<P>
На последно място, бих искала да обърна внимание на въпроса за информацията, която потребителите получават, за цените. В повечето сектори цените за на предлаганите услуги трябва да бъдат фиксирани и да включват всичко и това трябва да важи и за транспортните услуги. Бих искала да знам дали споделяте това становище и да чуя Вашата позиция по въпроса. Правата на потребителите трябва да бъдат уточнени и трябва да се прилагат по-строги и специфични изисквания, също и в случай на форсмажорни обстоятелства и на промяна на обхвата на предлаганите услуги, свързани с пътувания. Вероятно трябва да се разгледа възможността да се включат санкции в новата директива. Надявам се Комисията много скоро да се заеме с този въпрос и да представи ново предложение за обсъждане в Парламента.
<SPEAKER ID="116" NAME="Adam Bielan" LANGUAGE="PL">
Г-н председател, Директивата за пакетните туристически пътувания на ЕС, която обсъждаме днес, датира от 1990 г. - от преди 20 години. Това е времето, когато най-популярната форма на почивка беше двуседмичен туристически пакет, резервиран обикновено в туристическа агенция и избран сред останалите оферти в брошурата.
<P>
Директивата предвижда фундаментални средства за защита на потребителите при този вид пакети, които принципно включват ясна информация относно пакетите, които се предлагат, правото на отказ от пътуването, обезщетение за услуги с по-нисък стандарт от договореното и проблемите, свързани с несъстоятелност на пътнически агенции. Проблемът е, че през последните 20 години имаше пълна промяна както в бизнес модела, така и в поведението на потребителите. Самият аз резервирам повечето от ваканционните си пътувания чрез интернет, много хора в Полша и в Европейския съюз като цяло правят същото, процентът на хората, които резервират пътуванията си по този начин, е стигнал 23%. Има държави като Ирландия и Швеция, в които техният дял е 40%, докато близо две трети от хората, които купуват ваканционни продукти по този начин, не осъзнават, че интересите им са защитени в много по-малка степен, отколкото тези на потребителите, които все още използват традиционния начин. Трябва да се борим за това. Радвам се, че Европейската комисия най-накрая повдигна въпроса. Считам, че 20 години са прекалено много.
<P>
Надявам се, че днес ще чуем от Комисията кога по-специално ще бъде преразгледана директивата и в каква посока ще бъде направено това. Защото не трябва в Европейския парламент или друга институция на ЕС да насърчаваме гражданите на Съюза да използват услуги на електронната търговия, както и да купуват услуги при презгранична търговия, като в същото време не предлагаме същата защита на хората, които правят това.
<SPEAKER ID="117" NAME="Andreas Mölzer" AFFILIATION="NI">
(DE) Г-н председател, със сигурност не само различията в защитата на потребителите, но и езиковите различия затрудняваха пакетните туристически пътувания до други държави-членки до този момент. Изминаха близо 15 години, откакто Европейският съюз създаде фундаментална защита и общи процедури. Според мен преразглеждането на тези процедури не трябва да излиза извън контрол и да подлежат на всеобща стандартизация в името на свободата на предоставяне на услуги. Нуждите от туристически пътувания сами по себе си варират в отделните държави. Като цяло считам за опасно да има едно мерило за всичко и да провеждаме кампании за налагане на уеднаквяване навсякъде.
<P>
Ако искаме туристическите агенти да поемат по-голяма отговорност като посредници при туристически пътувания, трябва да знаем, че това може да има сериозни икономически последици. Ако желаем да избегнем унищожаването на малките местни туристически агенти чрез едновременния неконтролиран растеж на онлайн пътуването, отговорността трябва да бъде основно на туроператорите.
<P>
Да се надяваме, че относително задоволителната защита на пакетните почивки ще успокои почиващите, които се безпокоят от лошите новини за Гърция в момента. Съобщения за други стачки и протести могат да ускорят тенденцията към избягване на други средиземноморски държави и да доведат до ценови колапс в Гърция. Кризата с държавния дълг гарантира, че годината ще бъде критична за туризма в Гърция и ние знаем това. Можем да очакваме стачките и протестите да продължат. Да се надяваме, че няма да ни се наложи да видим как функционира защитата при туристически пътувания в случай на национален банкрут.
<SPEAKER ID="118" NAME="Ádám Kósa" AFFILIATION="PPE">
(HU) Бих искал да привлека вниманието на уважаемите колеги към отличните цели, споменати по време на изслушването от новия член на Комисията, отговарящ за транспорта, г-н Сийм Калас. Това, което чух, остави у мен впечатлението за един отличен принцип. Свободното движение на хора е една от най-важните свободи. Във връзка с това е необходимо да интегрираме правата, отнасящи се до различните видове транспорт, и да ги включим в една интегрирана харта. Нуждаем се от прозрачни системи. Бих искал да отбележа, че тази тема е включена сред приоритетите на испанското председателство. Някой би попитал защо е толкова важна. Отговорът на този въпрос е - защото директивата отпреди 20 години не успява да обхване правата на лицата с увреждания, когато пътуват, дори това да става на групи. Хората с увреждания нямат никакви възможности. Ето защо ще се върна към забележката, отправена от мен в самото начало. Една интегрирана харта на правата на пътниците би дала възможност на всички, включително на лицата с увреждания, да се възползват от транспортните услуги, сред които и услуги за групови пътувания. Когато това стане реалност, наистина ще можем да кажем, че в Европейския съюз всеки може да пътува свободно.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Директивата за пакетните туристически пътувания обхваща услуги за превоз и настаняване, наред с други свързани услуги, предоставяни чрез туристическите пакети. Тя също така определя правата на потребителите и отговорностите на дистрибуторите и доставчиците на туристически услуги.
<P>
Директивата от 1990 г. не обхваща нови тенденции, като закупуването на пакетни почивки и извършването на плащания чрез интернет. В резултат от повишаването на нивото на използване на интернет и появата на евтини оператори 23% от европейските туристи и 20% от европейските домакинства купуват индивидуални пакетни почивки чрез специализирани уебсайтове.
<P>
Ето защо директивата трябва да бъде преразгледана и да включи в приложното си поле и доставчиците на динамични туристически пакети. Потребителите трябва да бъдат подробно информирани за техните права и за това, как тези права са гарантирани от всяка възможна оферта - както за пълния туристически пакет, така и за всеки отделен компонент.
<P>
Считам също, че е важно уебсайтовете, които предлагат услуги за пътувания, да бъдат акредитирани. Това ще помогне да се гарантира, че идентичността на доставчика на туристически услуги може да бъде установена и съответно ще има ясна презумпция за това, че се носи отговорност за информацията и услугите, които се предоставят.
<P>
Публикуваното през януари 2009 г. проучване на Комисията, организирано по искане на потребители, относно пакетните почивки, познати като "динамични пакети", посочва, че делът на закупените онлайн пакетни почивки се е повишил с 12% през 2009 г., въпреки че стойността им е едва 25% от всички продадени туристически услуги. Шестдесет и шест процента от транзакциите, извършени онлайн, включват покупки чрез уебсайтове на оператори на авиокомпании, туристически агенти и чрез специализирани уебсайтове, предлагащи сключване на договори за пътувания "в последната минута".
<P>
Туристите предпочитат динамичните пакети, защото те предлагат по-голяма гъвкавост, по-ниски цени в сравнение с традиционните пакетни почивки и по-високо качество на обслужване или защото не могат да намерят традиционни пакетни почивки, които да отговарят на техните изисквания. Освен това динамичните пакети могат да бъдат заплатени единствено посредством използване на електронни методи за разплащане.
<P>
Приблизително 70% от получените от Мрежата на европейските потребителски центрове оплаквания през миналата година, свързани с туристически услуги, са вследствие на предоставяне на неточна и непълна информация преди и по време на пътуването, като услугите, които се предоставят, са под рекламирания стандарт, има отмяна или закъснения на полети и дори случаи, в които закупените услуги не се предоставят.
<P>
Ето защо считам, че е важно и необходимо да преразгледаме тази директива.
<P>
Благодаря ви.
<SPEAKER ID="120" NAME="Malcolm Harbour" AFFILIATION="ECR">
(EN) Г-н председател, бих искал да благодаря на г-н Дали от името на нашата група и в качеството си на председател на комисията по вътрешен пазар и защита на потребителите за навременната му поява пред нас тази вечер и за това, че отговори бързо и много изчерпателно на зададения му от комисията на 3 декември 2009 г. устен въпрос във връзка с редица области.
<P>
Считам, че сега разполагаме с известно време, докато Комисията обобщава идеите си, през което моята комисия и, убеден съм, и комисията по транспорт, чиито представители също присъстват тук, ще искат да помислят заедно върху много от въпросите, които повдигнахте и върху това, какви ще бъдат следващите ни стъпки.
<P>
Предвид естеството и цялостната промяна на сектора на пътуванията за отдих и развлечение, наред с много от въпросите, поставени от моите колеги тази вечер, новата директива трябва да бъде съобразена с бъдещето, но това не означава липса на гъвкавост в стремежа да се предвидят нуждите на потребителите.
<P>
Считам обаче, че това, върху което Комисията наистина трябва да помисли, е, че има други аспекти, на които потребителите на онлайн услуги трябва да обръщат внимание, когато закупуват пътувания, а това са именно въпроси като този за сигурността на хотела, ако имат малки деца - дали например плувният басейн е безопасен, или за противопожарната безопасност на хотела; все въпроси, по които нашата комисия вече е работила сериозно. Необходими са ни някои подходящи показатели и маркери, които могат да бъдат определени чрез доброволно споразумение, но наистина считам, че е нужно да се направи широкообхватно и амбициозно предложение. Имам чувството, че и Вие бихте искали да направите това и считам, че моята комисия ще ви окаже пълна подкрепа, ако излезете с подобно предложение.
<SPEAKER ID="121" NAME="Philip Claeys" AFFILIATION="NI">
(NL) Г-н председател, това е един от онези въпроси, при които Европейският съюз всъщност би могъл да има осезаем принос, като осигури някаква защита на милиони хора в ЕС, които прекарват почивката си в Европа и купуват услуги, свързани с пътувания. За презграничните проблеми е необходимо да се изготвят презгранична стратегия и подход.
<P>
Всички сме съгласни, че директивата от 1999 г. е безнадеждно остаряла. Преди двадесет години повечето хора избираха пътувания от туристически брошури и след това отиваха в местната туристическа агенция, за да направят резервация. Днес все повече и повече хора сами организират почивката си и резервират пътуванията си по интернет. Освен това съществуват и сравнително нови явления, каквито са появата на нискотарифни въздушни превозвачи и растежът на круизната индустрия.
<P>
Във връзка с това искам да споделя кои според мен трябва да бъдат основните компоненти на тази нова директива. Първо, трябва да се определи приложното поле на директивата - накратко, какви видове туристически пакети покрива. Второ, трябва да има ясно определена правна отговорност и не на последно място, всеобхватна защита на потребителите в случай на изпадане на оператора в несъстоятелност. Преразглеждането на директивата ще бъде успешно единствено ако има неоспорими правила и ако се осигури по-добра защита на милионите потребители от ЕС.
<SPEAKER ID="122" NAME="David Casa" AFFILIATION="PPE">
(MT) Бих искал да използвам възможността да поздравя г-н Дали с първото му участие на заседание на Парламента. Всъщност, както вече беше посочено, през последните години се наблюдава значителен спад на резервациите за туристически пътувания чрез пътнически агенции и нарастване на пакетите, закупени онлайн. Това, което потребителите не разбират, е фактът, че закупените онлайн туристически пакети предлагат много по-ограничена защита от тази, която осигуряват туристическите агенции. От друга страна, предлаганите от агенциите пакети са свързани с допълнителни разходи за гарантиране на съответствие с директивата, а закупените по интернет не включват такива. Поради тези причини считам, че директивата не осигурява необходимата защита на потребителите и също така поражда дисбаланс между операторите в туристическата индустрия. За да се гарантира, че ще придвижим нещата напред, призовавам Комисията да осигури еднаква защита за всички пакетни услуги независимо откъде се купуват, за да защити правата на потребителите, които, убеден съм, са изключително важни за г-н Дали. Ето защо в контекста на преразглеждането на директивата трябва да се гарантира, че определенията и терминологията са уточнени и актуализирани. Става въпрос за определенията за потребител, продавач, оператор и основните термини, свързани с договора, както и споменатото по-рано приложно поле на самата директива. Според мен единствено операторът трябва да спазва изискванията на директивата, независимо от това какъв пакет се предлага, дали това става пряко или чрез агенция. Операторът трябва да бъде субектът, който продава или предлага за продажба поне една от услугите, включени в пакета, от свое име и който предоставя достъпа до другите услуги от въпросния пакет независимо от това, какви средства използва. Считам, че това е нагледен пример за начина, по който г-н Джон Дали трябва да работи през следващите години; имаме ясен пример за това, как да се дадат на потребителите правата, които заслужават.
<SPEAKER ID="123" NAME="Olga Sehnalová" AFFILIATION="S&amp;D">
(CS) Г-н Дали, госпожи и господа, преразглеждането на Директивата за пакетни туристически пътувания трябва да отговори на редица нови предизвикателства в областта на туризма, особено във връзка с развитието на новите технологии, които повлияха на начина на предлагане и продажба на услуги. Това се отнася основно до продажбите по интернет, които, наред с другото, допринесоха за драматичния растеж на нискотарифните авиокомпании. Всяко предизвикателство е свързано с възможности и рискове. Възможностите включват по-голяма гъвкавост и достъп до услуги за потребителите, като в същото време съществува риск от недостатъчно ниво на защита на потребителите.
<P>
Преди няколко месеца комисията по транспорт и туризъм отправи някои въпроси към Комисията в отговор на редица случаи на изпадане в несъстоятелност на нискотарифни авиокомпании. При тези обстоятелства станахме свидетели на ситуация, при която пътниците бяха изоставени по летищата без пари и борещи се да си уредят алтернативни полети за връщане. Това е само един от примерите за недостатъчна защита за клиентите на авиокомпаниите. Комисията трябва да намери решение, което ефективно да се справи със ситуацията в близко бъдеще, да помогне на потребителите и да повиши доверието в този сектор. Туристическият сезон ще започне след няколко месеца и със сигурност не искаме отново да изпитаме проблеми като тези при колапса на дружеството SkyEurope през миналата година.
<P>
При консултациите с Комисията във връзка с тази директива обаче се разкриха и други проблеми. Общият им знаменател е необходимостта от увеличаване на защитата на потребителите, по-конкретно чрез по-добра осведоменост на клиентите във връзка с реалните условия и цените на услугите.
<P>
В заключение бих искала да отправя една забележка, която като цяло се отнася до публичните консултации с Европейската комисия по различни теми. Считам за важно тези консултации да бъдат провеждани на езиците на всички държави-членки, ако наистина искаме да открием широк спектър от възгледи по дадена тема. В този смисъл гражданите на Европейския съюз са потребители, които имат право на информация и в името на които искаме да преработим Директивата за пакетните туристически пътувания.
<SPEAKER ID="124" NAME="Jacqueline Foster" AFFILIATION="ECR">
(EN) Г-н председател, първо бих искала да се спра на третата точка от въпроса с искане за устен отговор тази вечер относно несъстоятелността на авиокомпаниите.
<P>
В наскоро взето решение на Парламента се призовава за учредяването на гаранционен фонд, който да се използва за изплащане на обезщетения на пътници в случай на банкрут на авиокомпания. Учредяването на такъв фонд обаче неизбежно ще трябва да бъде финансирано от потребителя, което означава, че пътниците ще трябва да плащат още по-скъпи билети. На този етап това е ненужна стъпка и просто ще се удължи огромният списък от съществуващи летищни такси, таксите, свързани със сигурността и други задължения, които вече им се налага да плащат.
<P>
Освен това Комисията трябва да гарантира, че националните авиационни власти и регулаторни органи изпълняват съществуващите задължения, като например редовното провеждане на проверки на финансовото състояние на авиокомпаниите и упражняването на правото да откажат лицензи за извършване на въздушни превози, преди да се започне процес на ликвидация. Настояваме Комисията убедително да следва този курс на действие.
<P>
В заключение приканвам Комисията да потърси други възможности, с които да защити пътниците в този контекст, включително чрез задължително предоставяне на информация относно рисковете, възможностите за застраховане и други предпазни механизми.
<SPEAKER ID="125" NAME="Jim Higgins" AFFILIATION="PPE">
(EN) Г-н председател, струва ми се, че всички аплодирахме изказването на бившия член на Комисията, отговарящ за защитата на потребителите, когато на 29 август 2009 г. обяви, че директивата е напълно остаряла и не отговаря на предизвикателствата или на потребностите на пътуващите в днешно време.
<P>
Защо е остаряла? Причините за това бяха изброени при разискването тази вечер, но си заслужава отново да се върнем към тях. Директивата е подходяща за времето, в което е създадена, но сега със сигурност не отговаря на съвременните предизвикателства на пътуващите.
<P>
Тя не отчита самостоятелното организиране на туристически пакети от потребителите, а това е все по-често срещана тенденция. Директивата не обхваща потребители, които се намират в една държава и купуват от доставчици, които са извън юрисдикцията на Европейския съюз. В приложното й поле не са включени редовните авиолинии и все повече и повече хора сега сами уреждат пакетните си почивки поради факта, че имат лесен достъп до интернет.
<P>
Всъщност през последните няколко години процентът на защитените почивки се е понижил от 90% на 60%. С други думи сегашните мерки не засягат дружествата за туристически пътувания, които продават презгранични туристически услуги по интернет, като полетите и хотелското настаняване са отделни компоненти - практика, която отрасълът нарича "динамични пакети".
<P>
Гордеем се, че имаме много постижения в рамките на ЕС и заслужено се хвалим с тях, но когато погледнем ситуацията относно защитата при туристически пътувания в момента, Европейският съюз има най-слабо интегриран пазар на туристически услуги от всички съвременни търговски съюзи.
<P>
Има и значително объркване относно това, кой поема задълженията и кога клиентът е защитен. Например ако човек използва кредитна карта, може да си осигури допълнителна защита, но не и ако плащането се извършва например в моята страна, Ирландия.
<P>
Поради разнообразието на продуктите, които днес се предлагат на пазара, се разми границата между авиокомпании, туроператори, агенции и други. Следователно спешно се нуждаем от ново законодателство.
<P>
Нуждаем се от много по-усъвършенствана, модерна технология, която да предвижда прилагането на нова директива, включваща всички извънредни ситуации. Нужна е яснота и със сигурност е необходима защита за потребителите.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Подкрепям преразглеждането на Директивата за пакетните туристически пътувания. Директивата е от преди 20 години и не отразява съвременните условия.
<P>
Днес повече от половината от всички потребители сами организират туристическите си пътувания, като често използват интернет и офертите на нискотарифни авиокомпании. Колегите, които се изказаха преди мен, вече говориха за това. Не всички обаче се спряха на факта, че приложното поле на директивата трябва да бъде ясно определено. Не можем да си позволим да не знаем какво ще бъде включено в тази директива. Това няма да е от полза нито за потребителите, нито за отрасъла.
<P>
Освен това не считам за необходимо да разширяваме приложното поле на директивата, за да включваме индивидуални продукти или пакети, съставени от продукти, предоставяни от различни доставчици, тъй като разширяването на изискванията, за да се обхванат динамичните пакети и свързаните продажби в крайна сметка би означавало, че потребителят ще плаща за това под формата на по-скъпи билети. Не си представям например, че един престой в хотел, закупен след щракване на WIZZ Hotels веднага след като сте си закупили самолетен билет от WIZZ Air, би могло да бъде пакет, който да попадне в обхвата на изискванията на директивата. Потребителите трябва да знаят в случай на конкретно пътуване дали и до каква степен са защитени от правото на ЕС. Всичко останало е проблем, засягащ свободния пазар.
<P>
Би било добра идея пътуванията, попадащи в обхвата на директивата, да носят специално европейско лого.
<SPEAKER ID="127" NAME="Hella Ranner" AFFILIATION="PPE">
(DE) Г-н председател, аз съм от Австрия - държава, в която туризмът и икономиката на туризма продължават да играят много важна роля. Почти всеки от нас по един или друг начин е свързан с туризма. Ето защо този въпрос е изключително важен за нашата страна и съм много доволна, че Комисията се заема с него още в самото начално на законодателния период. Във връзка с това бих желала да благодаря на г-н Дали.
<P>
Свободата на пътуване и възможностите за това означават, че в чисто количествено измерение има различна степен на важност, отколкото преди двадесет или повече години. Възможностите, които предлага интернет, също доведоха до появата на напълно различно поведение на пътуване. По-важно е обаче, че ако по време на криза могат да си позволят прилична почивка, нашите граждани могат и да се върнат от нея доволни. Ако имат проблем, тогава трябва да могат поне да си върнат част от трудно спечелените пари.
<P>
Разбира се, съблазнително е да се правят резервации по интернет. Знаем това, както и факта, че е по-евтино. Въпреки това нито един пътник няма да бъде убеден, че ако си резервира хотел чрез туристически агент, отношението към него ще се различава напълно от отношението към онзи, който е направил резервация по интернет, и че освен това исканията за компенсации ще се уреждат по напълно различен начин.
<P>
И накрая още един малък проблем. Очевидно никой не може да види, че има различия в гаранциите, които третират туроператорите напълно различно от авиокомпаниите. Последните са отговорни само ако вината им бъде доказана. Всеки, който вече е имал проблем, знае, че това е огромен проблем, справянето с който обикновено може да се осъществи само при наличието на много добра законова норма.
<P>
Ето защо се надявам Комисията да ни представи предложение, в което тези проблеми са взети предвид и което преди всичко е насочено към нашите граждани, които имат право да почиват безпроблемно, особено при сегашните условия.
<SPEAKER ID="128" NAME="Georgios Papanikolaou" AFFILIATION="PPE">
(EL) Г-н председател, вярно е, че широко разпространеното използване на интернет в днешно време позволява на потребителите да променят начина, по който планират нещата, дори и по отношение на почивката си. С други думи чрез интернет разполагат с улеснение да купуват не готови пакети, както бяхме свикнали да правим в миналото, а да рискуват и да изберат как да планират почивката си според своето желание. Разбира се, сега, когато участват няколко страни, възниква въпросът кой носи отговорност, в случай че възникне проблем с услугата и към кого в крайна сметка потребителите трябва да предявят исковете си за компенсации. Уважаемите колеги вече повдигнаха въпроса и трябва да намерим отговори и да актуализираме директивата, която прилагаме към момента.
<P>
Това е от изключително значение, защото Гърция, както знаете, е туристическа дестинация и колкото по-ясно определим кой носи отговорност във всяка инстанция (гръцкият хотелиер или туристическата агенция, или друг участник в процедурата), толкова по-голямо ще бъде доверието ни към всеки, чиято дейност е в сектора на туризма,
<P>
В заключение бих искал да кажа, че правната защита е от ключово значение за европейските граждани. В същото време, г-н Дали, имаме задължението да информираме всеки, който избере да прекара почивката си в европейска държава, за правата, които е имал до момента и, още по-важно, да го информираме за пропуските и за подобренията, които искаме да направим. Всичко това е важно, но гражданите трябва да го знаят, за да упражняват тези права.
<SPEAKER ID="130" NAME="Sylvana Rapti" AFFILIATION="S&amp;D">
(EL) Г-н председател, беше казано почти всичко. Все пак бих искала да се спра на четири въпроса. Директивата е на двадесет години. За една жена това е прекрасна възраст, но за директива това означава, че има нужда от лифтинг на лицето.
<P>
Това се дължи на факта, че четири неща навлязоха в живота ни. Първото е интернет. Сега, когато той е част от живота ни, можем да изберем да прекараме почивката си на най-отдалечения край на света, без да се замисляме. Когато отидем там обаче, може да открием, че вероятно е трябвало да се замислим.
<P>
Второто нещо са цените. Потребителите имат задължението и правото да знаят дали цените, между които трябва да избират, са законни или има нелоялна конкуренция.
<P>
Третият въпрос засяга качеството. Настаняването, което в една държава се счита за извънредно добро, може да бъде считано за средно ниво от граждани на друга държава-членка.
<P>
И накрая, въпросът със сигурността. Тъй като хората се трудят усърдно, за да спестят за почивка, трябва да ги накараме да се чувстват сигурни. Ето това искаме от новата директива.
<SPEAKER ID="131" NAME="Seán Kelly" AFFILIATION="PPE">
(EN) Г-н председател, много мои колеги посочиха, че е необходимо да направим такова преразглеждане и колкото по-рано, толкова по-добре. Те споменаха по-конкретно какво ще е значението за потребителя и това е абсолютно точно, но ползите за потребителите не означават, че това ще засегне отрасъла. Това може да донесе ползи и за двете страни.
<P>
По-специално имам предвид факта, че през следващите няколко години над 2 милиона души в Европейския съюз ще бъдат над 60-годишна възраст. Това е огромна възможност за отрасъла да се възползва от предпочитанията на тези хора във връзка с туристическите пътувания, и най-вече от желанието им да пътуват безпроблемно. Ако тази директива включва всичко и предлага пълна защита, това би било огромна възможност за отрасъла да се възползва в максимална степен от хората над 60 години в Европейския съюз, което ще им бъде от голяма полза. Ето защо считам, че подобно на Директивата относно временното ползване на недвижима съсобственост, и тази директива може да бъде разглеждана като печеливша и за двете страни - за потребителите, и за отрасъла.
<SPEAKER ID="132" NAME="Karin Kadenbach" AFFILIATION="S&amp;D">
(DE) Г-н председател, г-н Дали, моето семейство е голямо и в продължение на много години се научих да проучвам брошурите. Това е голямо предизвикателство, с което понякога и хората, работещи в туристическите агенции, не могат да се справят. Ето защо бих искала новата директива да ми даде истинска свобода на избор като потребител, а такава ще имам единствено когато стане възможно да се прави сравнение и когато има критерии, по който да сравняваме различните оферти.
<P>
За мен един от критериите е възрастта на децата. Независимо за кой туроператор говорим, за децата има фиксирани цени. Понякога те се отнасят за децата до 6-годишна възраст, друг път за тези до 10- или 12-годишна възраст. При някои оператори за първо дете не се заплаща толкова, колкото за второ, а трето и четвърто изобщо не присъстват. За защитата на потребителите, както и за защитата на туристическите агенти и оператори, е важно ние като потребители да знаем какво купуваме, да се чувстваме наистина добре информирани предварително и да имаме критерии за съпоставяне.
<SPEAKER ID="133" NAME="Catherine Stihler" AFFILIATION="S&amp;D">
(EN) Г-н председател, бих желала и аз да се присъединя към казаното от г-жа Kadenbach за децата и към изказванията на моите колеги относно правата на пътниците с увреждания, въпроса за противопожарната безопасност в хотелите и по-специално въпроса за използването на пожарни водоразпръсквачи във всички хотели в ЕС, както и относно необходимостта да съобразим новото предложение с бъдещите потребности. Кой би могъл да предвиди темпа на промените, на които станахме свидетели през последните 20 години? Съществуват обаче два конкретни въпроса, на които бих желала да се спра.
<P>
Чухме изказвания по въпроса за таксите при използването на кредитни карти и имаше и обсъждане във връзка със скритите такси. Авиокомпаниите и пътническите компании обаче се възползват от факта, че все повече и повече хора използват кредитните си карти, за да направят резервации поради защитата, която се предлага при използването им, като начисляват двойни такси за кредитни карти за всяка от посоките на пътуването и за използването от пътниците на кредитни карти при резервации чрез интернет. Може да сте направили една резервация онлайн, но четири пъти ви начисляват такси за използване на кредитната карта, защото пътниците са четирима. Г-н Дали, моля да обърнете внимание на този въпрос, за да защитим хората.
<P>
И накрая, стои въпросът с банкрутите. В Шотландия станахме свидетели на рухването на Globespan и трябва да гарантираме, че хората ще бъдат обезщетени и никой няма да е ощетен. Все пак става дума за най-големия годишен разход в бюджета на много семейства и те очакват от нас да ги защитим. Трябва да полагаме повече усилия в тази посока и за това Ви благодаря, г-н член на Комисията.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) През последните две десетилетия пазарът на туристически пътувания се разви много динамично. Все повече и повече хора сами организират пътуванията си, като закупуват услуги от различни оператори и доставчици на услуги. Разпоредбите на сега действащата директива обаче не се прилагат към тези нови пакети, а това означава, че нашите граждани пътуват без подходяща защита. Считам, че при преразглеждане на директивата е необходимо по-точно да определим приложното й поле и да не позволяваме лишени от гъвкавост правила да са причината нашите граждани да останат без необходимата защита. Освен това е необходимо да решим въпроса за отговорността в случаите, когато авиокомпаниите и доставчиците на туристически услуги банкрутират. През последното десетилетие това се случи с над 70 авиокомпании, като пътниците останаха в неведение. Ето защо считам, че този проблем трябва да получи специално внимание при преразглеждането на разпоредбите на директивата.
<SPEAKER ID="135" NAME="Джон Дали" LANGUAGE="EN">
Г-н председател, с голям интерес изслушах становищата на уважаемите членове на ЕП. Много от вас потвърдиха посоката, която е поела Комисията. Други акцентираха върху редица въпроси, за които сме отбелязали, че трябва да се вземат предвид по време на обсъжданията, които ще проведем във връзка с преразглеждането на директивата. Бих искал да ви уверя, че Комисията приема всички тези въпроси сериозно и е решена да намери най-доброто решение за бъдещето.
<P>
В момента се намираме по средата на процеса на провеждане на консултации. Анализираме информацията, която събрахме при проведените наскоро публични консултации по интернет, за които допринесоха всички - потребители, предприятия, организации и държавите-членки. Освен това мога да ви информирам, че Комисията ще проведе работен семинар за заинтересованите страни на 22 април 2010 г., който ще се фокусира върху възможните варианти на политиката за преразглеждане на Директивата за пакетните туристически пътувания, както и всички въпроси, споменати по време на разискването. Трябва да подчертая, че все още е твърде рано да определим какви ще са перспективите за развитие. Важно е да вземем предвид процедурата за оценката на въздействието. Въпреки това съм убеден, че всички действия трябва да са насочени към гарантиране на високо ниво на защита за гражданите на Европейския съюз.
<P>
Преди да приключа, бих искал още веднъж да благодаря на всички присъстващи за участието в разискването. Благодаря ви.
<SPEAKER ID="136" NAME="Председател">
Разискването приключи.
