<CHAPTER ID="004">
Предоставяне на гаранция от ЕС на Европейската инвестиционна банка за загуби по проекти, осъществявани извън Европейския съюз (разискване) 
<SPEAKER ID="008" NAME="Председател">
Първа точка е доклад на г-н Калфин, от името на комисията по бюджети, относно предложението за решение на Европейския парламент и на Съвета за предоставяне на гаранция от ЕС на Европейската инвестиционна банка в случай на загуби по заеми и гаранции за проекти, осъществявани извън Европейския съюз - C7-0110/2010-.
<SPEAKER ID="009" NAME="Ивайло Калфин" LANGUAGE="EN">
Г-н председател, настоящият мандат на Европейската инвестиционна банка за операциите й извън Европейския съюз изтича в края на октомври. Европейският парламент и Съветът се споразумяха относно условията за удължаването му след тази дата.
<P>
Парламентът обсъди въпроса подробно в продължение на няколко месеца. През този период обсъдихме редица идеи и се опитахме да изслушаме становищата на много от заинтересованите страни. Проведохме множество срещи както извън, така и в рамките на Парламента между политическите групи, работещи по текста.
<P>
Бих искал да се възползвам от възможността, за да изразя огромна благодарност към колегите от политическите групи и администрацията за готовността им, за работата, основана на най-високите професионални стандарти, и за непрекъснатите усилия за постигане на широк консенсус относно мандат за Европейската инвестиционна банка, който ще се окаже решаващ за изпълнението на целите на ЕС. Искам да благодаря и на Европейската инвестиционна банка и Комисията за непрекъснатата им подкрепа и съвети, които бяха много ценни за нашата работа.
<P>
Сега имаме проект на решение, по което предстои да се проведе гласуване в Парламента и което предвижда по-добра координация между Европейската инвестиционна банка и другите органи на ЕС, по-голяма прозрачност и по-широко участие на заинтересованите страни, както и по-добра система за наблюдение и отчетност: решение, което ще допринесе за по-голяма яснота относно въздействието от дейността на Банката.
<P>
Това решение ще ни позволи да започнем изготвянето на обща позиция на ЕС със Съвета. Проектът на решение запазва изключително успешния профил на Европейската инвестиционна банка на финансова институция с най-висок рейтинг и инвестиционна банка. В същото време, тъй като тя е европейска институция, се очаква Европейската инвестиционна банка да даде по-голям принос за постигане на целите на Съюза чрез своите специфични средства и инструменти.
<P>
Предложените промени се основават на натрупания опит на разбирането, че профилът на Европейската инвестиционна банка като инвестиционна банка с най-висок рейтинг може да бъде застрашен.
<P>
Парламентът предлага много по-добра координация между Службата за външна дейност, Комисията и Банката при изпълнение на целите на външната политика на ЕС. Европейската инвестиционна банка ще трябва да определи параметри на въздействието върху развитието и околната среда и да се отчита за тяхното изпълнение. Това косвено ще допринесе за изкореняване на бедността и намаляване на изменението на климата в развиващите се държави и ще стимулира малките и средните предприятия и развитието на местните общности.
<P>
Системите за мониторинг и отчитане гарантират по-голяма прозрачност, по-добър достъп до информация и повече възможности за заинтересованите страни да изразяват становищата си на ранен етап от разглеждането на проектите. За проекти, свързани с околната среда, ще бъде отпусната допълнителна сума в размер 2 милиарда евро. Тя би следвало да допринесе за усилията на страните партньори на Европейския съюз за финансиране за въвеждане на политики, свързани с климата. Да се надяваме, че този нов инструмент ще създаде стимули потенциалните страни бенефициери да поемат по-сериозен ангажимент към целите на Европейския съюз, свързани с климата.
<P>
Парламентът предлага също и да бъде вдигнат таванът на гаранциите на ЕС, които ще се използват от Банката. На пръв поглед това е много трудно решение, защото въпросът е много чувствителен за държавите-членки. Всяко увеличение на праговете означава 9% ефективна вноска в Гаранционния фонд, но от друга страна, това е един изключително добър инструмент за създаване на влияние и за привличане на повече институции към финансирането на проекти на ЕИБ.
<P>
Предложеното увеличение на таваните възлиза на близо 1,7 млрд. евро и ще даде възможност на Банката поне да поддържа темпа на дейността си в държавите в процес на присъединяване и най-вече в тези от Средиземноморския регион. През последните години по искане на Съвета това финансиране беше увеличено. Следователно ЕС трябва да положи допълнителни усилия, за да подкрепи икономиките на страните от Западните Балкани и Северна Африка, особено в тези времена.
<P>
Това означава значителни разходи, като в същото време ползите от постигане на целите на ЕС в тези региони ще бъдат много големи. Приканваме Европейската инвестиционна банка да разгърне по-голям капацитет за оценка и отчитане на аспектите на развитието, околната среда и правата на човека от техните проекти.
<P>
Тя ще трябва да поиска от лицата, оказващи съдействие за получаване на кредити, да проведат консултации със заинтересованите страни, преди да вземат решение по даден проект. Потвърждаваме използването на добрите практики на банката за избягване на работата с контрагенти, включени в юрисдикции, които не оказват съдействие, както и използването на данъчни убежища. Предлагаме от средата на 2012 г. да се създаде работна група, която ще предложи по-добро сътрудничество и участие на различни донори.
<P>
Тя ще анализира съществуващите практики на изплащане на помощта за развитие от ЕС и държавите-членки с цел повишаване на ефективността и прозрачността на Европа като основен хуманитарен донор в света. (разискване)
<SPEAKER ID="010" NAME="Сийм Калас" LANGUAGE="EN">
Г-н председател, бих искал да благодаря на докладчика, г-н Калфин, и на другите членове на Парламента за конструктивния им подход към предложението, което подчертава значителния интерес, който Парламентът проявява към дейността на Европейската инвестиционна банка.
<P>
Считам, че сега Парламентът получи балансиран доклад, който ще осигури солидна основа за предстоящите преговори с Комисията и Съвета.
<P>
Миналия април Комисията издаде законодателно предложение за изменение на Решение 633/2009/ЕО след междинния преглед на приложението на външния мандат на ЕИБ.
<P>
Сега е важно своевременно да вземем решение, което да позволи на ЕИБ да извършва външната си дейност до 2013 г., като в същото време укрепим мандата, за да гарантираме, че инвестициите на ЕИБ извън ЕС са в голяма степен съобразени с целите на политика на ЕС и по-специално с тези в областта на измененията на климата и развитието.
<P>
Що се отнася до днешния вот някои от внесените изменения са приемливи за Комисията. Те са свързани на първо място с искането да се засилят аспектите от дейността на ЕИБ, свързани с развитието и второ, с призива за увеличаване на регионалните тавани на общия мандат. Това, между другото, може да позволи на ЕИБ да поддържа разумно ниво на активност в някои региони особено в периода преди присъединяването. То ще бъде от решаващо значение, тъй като ще помогне ЕИБ да се включи в нашите съвместни усилия за осигуряване на подкрепа за Тунис и Египет при процеса на преход към демокрация. Трето, общото искане за по-голяма прозрачност, по-добра отчетност и по-голяма ефективност.
<P>
От една страна, за другите изменения ще бъде необходимо да се водят допълнителни преговори в контекста на тристранния диалог. Тези въпроси засягат, първо, ограничаването на кръга на допустимите държави съгласно Мандата за борба срещу изменението на климата, като не се допускат страните, за които Съветът счита, че не се ангажират с постигането на подходящи цели, свързани с изменението на климата.
<P>
Второ, има някои изменения, които целят създаване на регионални оперативни насоки като делегирани актове, които няма да им позволят да бъдат оперативни и гъвкави общи операции, както предвиждахме първоначално в предложението на Комисията.
<P>
Трето и последно, има някои изменения, свързани с по-дългосрочни въпроси като създаването на платформа на ЕС за сътрудничество и развитие или отраженията върху дългосрочните перспективи за финансиране за сътрудничество и развитие, които не са строго свързани с изпълнението на настоящия мандат.
<P>
Трябва да бъдем внимателни, защото преговорите за тези изменения могат да доведат до отлагане на приемането на решенията и ние можем да обмислим дали да не се ангажираме с дълги и сложни преговори в рамките на това решение.
<P>
Тристранните преговори между институциите ще започнат на базата на приетия днес доклад. Общата цел е да приемем решение преди лятото, за да може да предотвратим риска от това, да не се вземе решение до октомври 2011 г., което би довело до забавяне на външната дейност на ЕИБ след тази дата.
<SPEAKER ID="011" NAME="Vincent Peillon" LANGUAGE="FR">
Г-н председател, бих искал преди всичко да благодаря на г-н Калфин за отличната работа, която имахме възможността да свършим заедно, и от името на комисията по външни въпроси, за която съм докладчик, да благодаря на колегите г-жа Hautala, г-н Lambsdorff и г-жа Giannakou.
<P>
Също като г-н Калфин няма да правя обзор на положителните страни на доклада и дефинираното от него предложение относно мандата за борба с изменението на климата, увеличаването на човешките ресурси, вниманието, което се отделя на социалния аспект и развитието, околната среда, човешките права, изместването на фокуса от гаранциите към държавите, които имат най-голяма нужда от тях и по-силната връзка с политиките на ЕС.
<P>
По всички тези въпроси Парламентът е единен - нека това да бъде ясно - и трябва да остане единен и по време на трудните преговори, които ни предстоят със Съвета, както чух току-що.
<P>
На този етап бих искал да насоча вниманието ви към два недостатъка. Съжалявам, че не бяха взети предвид нито необходимостта сега да подготвим ЕИБ за микрокредити, нито необходимостта от това, да започнем разискване относно праговете за периода след 2013 г., въпреки че комисията по външни въпроси гласува и за двете, като беше постигнат консенсус между всички политически групи. Ето защо групата на Прогресивния алианс на социалистите и демократите в Европейския парламент взе решение, със съгласието на г-н Калфин и останалите докладчици, на пленарно заседание да внесе изменения по тези два въпроса.
<P>
И накрая, има един въпрос от съществено значение, към който бих искал да привлека вашето внимание в политически план, и който беше предмет на разисквания в продължение на години. При падането на Берлинската стена реагирахме не само с проект за разширяване - чието практическо организиране може да се поставя под въпрос от някои, но който несъмнено беше необходим - но и преди това ние създадохме ЕБВР, за да може да подкрепим необходимия икономически и демократичен преход.
<P>
Европейският съюз, както и ЕИБ, като сила зад него, е най-големият източник на средства от другата страна на Средиземноморския регион. В същото време обаче ние знаем, че изплащането на тези средства няма да продължи след програмния период, т.е. след 2013 г., както беше споменато преди малко, и обсъжданията, които провеждаме днес, показват, че може да има трудности в бъдеще.
<P>
Има проект - който вече е приет от Европейския парламент и е включен в доклада "Съюзът за Средиземноморието" - за който се споменава в обсъждания днес доклад на г-н Калфин, и това е създаването на Евросредиземноморска банка за инвестиции и съвместно развитие. Това би бил практичен начин, освен риторичните изявления, да се признае волята на Европейския съюз да подкрепи основното демократично движение, което се случва от другата страна на Средиземно море, и се надявам, че то ще бъде разгледано сериозно и през следващите месеци ще бъдат предприети стъпки, за да се насърчи създаването на такава банка.
<SPEAKER ID="012" NAME="Thijs Berman">
докладчик по становище на комисията по развитие. - (NL) Г-н председател, огромна част от населението не може да изпита благоприятното въздействие на бързия темп на икономически растеж. Дори в африканските държави понякога той е с двуцифрени стойности, което може да се види в големите градове като Адис Абеба. Неравенството обаче нараства също толкова бързо.
<P>
Жените и земеделските стопани са хората, които не получават достатъчно възможности да развиват дейността си. Една от основните пречки е достъпът до финансови услуги. Частните банки просто имат повече доверие в търговците, които реализират бърза печалба, отколкото в жените и земеделските стопани.
<P>
Тук публичните банки могат да изиграят незаменима роля. С тази законодателна резолюция ЕИБ предприема важна стъпка. Банката вече няма да предоставя средства само за диги и пътища, а за големи инфраструктурни проекти на европейски дружества Това направление от дейността на банката трябва да се запази, разбира се, като се въведат процедури, които ще позволяват всички местни заинтересовани страни да бъдат чути в унисон с ясните критерии за устойчивост и социална справедливост. Не бива да се дава възможност на данъчните убежища при тези проекти.
<P>
Новото е, че сега ЕИБ също ще работи в подкрепа на собствениците на малките предприятия в развиващите се страни, като отвори вратите си за кредитиране. Това може да се направи чрез местни банки, институции за микрофинансиране, въпреки че тук се нуждаем от допълнително изменение, и чрез сътрудничество с банките за развитие на държавите-членки. ЕИБ трябва да получи допълнителна възможност да натрупа вътрешен експертен опит с достатъчно персонал. С това ново изменение на операциите на ЕИБ обаче тя се превръща в задължителен инструмент на политиката за развитие на Европейския съюз и поема ясен ангажимент за равни възможност в развиващите се страни и за устойчив икономически растеж.
<P>
Бих искал да благодаря на ЕИБ, на моя колега, г-н Калфин и на всички докладчици за отличното сътрудничество.
<SPEAKER ID="013" NAME="William  Dartmouth" LANGUAGE="EN">
Г-н председател, до момента професионалистите начело на Европейската инвестиционна банка управляваха дейността й с култура на финансова почтеност.
<P>
Заемите и гаранциите се предоставяха благоразумно и поради това Европейската инвестиционна банка има много малко лоши кредити в счетоводните си книги.
<P>
Целта на доклада е да "размие" професионалната култура на Европейската инвестиционна банка и да разшири обхвата на дейността й, за да включи редица политически цели. Членът на комисията заяви това много ясно.
<P>
Облекчаването на търговските критерии, съгласно които Банката функционира до момента, неизбежно ще доведе до искане на гаранции. Сега за това ще трябва да платят данъкоплатците и аз отново искам да попитам дали затруднените данъкоплатци на Европа и Обединеното кралство наистина искат средствата им да бъдат използвани за постигане на напредък по чисто политически цели извън Европейския съюз.
<SPEAKER ID="014" NAME="George Sabin Cutaş" LANGUAGE="RO">
Г-н председател, целта на предлаганата гаранция за Европейската инвестиционна банка на базата на доклада е да се развият социални и икономически структури и да се ограничи изменението на климата в трети страни, като в същото време се насърчават демокрацията, принципите на правовата държава и правата на човека. Ето защо считам, че предложението за удължаване на обшия мандат, предложен на Банката, е положително, предвид факта, че сред държавите, за които е предназначена тази гаранция, са също страни кандидатки за членство и такива, подписали споразумения за партньорство с Европейския съюз.
<P>
За да може по-успешно да изпълнява отговорностите си в трети страни обаче, Банката се нуждае от значителни ресурси и по-голям специализиран персонал. В този контекст ЕИБ трябва да помисли за насърчаването на някои проекти от стратегическо значение за Европейския съюз като газопровода "Набуко" и други големи проекти за пътна, морска и енергийна инфраструктура.
<P>
И накрая, бих искал да подчертая необходимостта от това, Банката да упражнява известен контрол върху финансираните проекти както по време на изпълнението им, така и при приключването им, за да провери съответствието им със социалните и екологични критерии.
<SPEAKER ID="015" NAME="Giovanni Collino" LANGUAGE="IT">
Г-н председател, госпожи и господа, преди всичко искам да поздравя докладчика, г-н Калфин, за свършената работа. Днешният вот подновява гаранцията от ЕС на Европейската инвестиционна банка за загуби по заеми за инвестиционни проекти, осъществявани извън Европейския съюз Тази мярка има дори още по-голямо значение в условията на сегашната икономическа криза, която се характеризира със сериозни изменения не само на пазарите, но и при методите на производство и подходите към икономиката.
<P>
От една страна, ЕИБ играе важна роля за Европейския съюз, а от друга, Съюзът увеличава нейното политическо и икономическо присъствие извън границите на 27-те държави-членки. Беше постигнат компромис с останалите политически групи оригиналният текст да бъде изменен. Дискусиите, при които бяха разгледани редица операции, бяха конструктивни както в рамките на комисията по бюджети, така и по време на подготовката за днешното заседание.
<P>
Темите, с които се характеризират преговорите и политическите разисквания, бяха следните: подкрепа за местните малки и средни предприятия; постигане на максимално взаимодействие в областта на сътрудничеството за развитие, за да се избегне дублиране на усилията в южните държави и пропиляването на ресурси; същността на ЕИБ - тя остава инвестиционна банка, която предоставя заеми, конкурира се на международните пазари и не предоставя необезпечено финансиране; географският обхват на инвестициите на ЕИБ, който беше разширен към държави като Либия и Ирак, но не и за страни като Беларус, в които зачитането на правата на човека, определени в Европейската конвенция за правата на човека, трябва да бъде задължително условие за планиране на каквито и да било действия.
<P>
Много е вероятно благодарение на свършената от Парламента работа много бързо да получим съгласие от страна на Съвета и Комисията. Във връзка с това докладчикът ще внесе устно изменения за увеличаване на бюджетните кредити за гарантиране на инвестициите на ЕИБ в Средиземноморския регион. Подобни инвестиции могат да допринесат за стабилизиране на Средиземноморието и не на последно място за преодоляване на проблемите, свързани с потоците от мигранти през последните седмици.
<P>
(Ораторът приема да зададе въпрос с вдигане на "синя карта" на основание член 149, параграф 8 от Правилника за дейността)
<SPEAKER ID="016" NAME="William  Dartmouth" LANGUAGE="EN">
Г-н председател, бих приканил оратора да отчете какво ще струва това на данъкоплатеца.
<SPEAKER ID="017" NAME="Giovanni Collino" AFFILIATION="PPE">
(IT) Г-н председател, какво по-точно има предвид вносителят на въпроса - цялата операция или нещо конкретно?
<SPEAKER ID="018" NAME="Göran Färm">
от името на групата S&D. - (SV) Г-н председател, бих искал да изкажа искрена благодарност на докладчика, г-н Калфин, който свърши безупречна работа. Той работи съвместно с Европейската инвестиционна банка и с докладчици в сянка от пет различни комисии в Парламента. Наистина считам, че постигнаха отличен резултат.
<P>
Финансовата криза показва, колко е важно да има стабилни публични институции, отговорни за кредитиране на инвестиции в области от съществено значение при наличие на колебания на частния финансов пазар. Ето защо в момента обсъждаме създаването на нови финансови инструменти в много различни области, но и развитието на вече съществуващите инструменти - в този случай това е дейността на ЕИБ извън Европа.
<P>
Много бих искал да подчертая три неща, които, надявам се, ще намерят гласност както в Парламента, така и в Съвета. Първото се отнася до по-голямата степен на съответствие между дейността на ЕИБ и насоките на ЕС за развитие и външна политика. Второто е свързано с повишаването на таваните за проекти за борба с изменението на климата, а третото - за повишаването на праговете на кредитите, което налага повишаване на гаранциите от държавите-членки.
<P>
Повечето от дейностите на ЕИБ са насочени към Европа, но ако преброим броя на държавите, които получават заеми, всъщност преобладаващата част са развиващи се страни. Ето защо днес ние гласуваме, освен другото, за необходимостта от по-строга оценка на проектите и за провеждане от страна на ЕИБ на предварителна задълбочена оценка за реалния принос на инвестицията за постигане на нашите цели за развитие. Наистина призовавам всички да подкрепят тези искания. За да постигнем това, ние трябва да повишим прозрачността на дейността на ЕИБ в страните, попадащи в обсега на външния мандат. При това положение често имаме дълги, сложни вериги от финансови транзакции, което затруднява съществено прозрачността. Също така настояваме за по-голямо внимание върху правилата на ЕИБ срещу дейности в данъчни убежища.
<P>
Стабилната финансова система е задължително условие за работеща икономика в уязвимите части на света. Следователно съм доволен, че сега можем да дадем подкрепата си за устното изменение, което, надявам се, ще получи подкрепата на всички и ще осигури повече средства, които ще можем да предоставим на страни като Египет и Тунис.
<P>
Този доклад е важна стъпка в посока, която, надявам се, дори Съветът ще подкрепи при предстоящите преговори.
<SPEAKER ID="019" NAME="Carl Haglund">
от името на групата ALDE. - (SV) Г-н председател, преди всичко искам да благодаря на докладчика за отличната професионална работа по този доклад. Групите си сътрудничиха много добре и считам, че и резултатът е добър.
<P>
Моите колеги от другата страна на залата изразиха опасения, че сме на път да застрашим добрата работа, която Европейската инвестиционна банка е свършила до момента. Считам тези опасения за напълно неоснователни. Всъщност в момента ние изготвяме оценка на средносрочния мандат, с който разполагаме, и ще поведем Банката в по-добра посока.
<P>
Въпреки че е добре да не забравяме новите и разумни идеи, които са рядкост и на този етап трябва да се възползваме от тях, от друга страна, би било добре също така да не забравяме, че рано или късно ще трябва да стартираме преговори за мандата на ЕИБ за следващата финансова рамка, т.е. за тази, която ще започне през 2014 г. На този етап ще трябва да решим в каква посока искаме да поеме Банката, какви нови задачи предвиждаме да й поставим и по какъв начин ще бъдат изпълнявани, като се използват новите финансови ресурси, които евентуално ще й бъдат предоставени. Това е важно и не бива да се забравя.
<P>
Във връзка с това бих искал да посоча две подробности. Първата е нещо, което спомена г-н Färm, а именно, че изглежда сякаш ще успеем да се споразумеем за увеличаване на ресурсите, които ЕИБ може да използва в Северна Африка, което според мен е нещо положително с оглед на политическата ситуация там. Точно поради това ЕИБ трябва да има външен мандат, а именно за да ни даде възможност да действаме в съответствие с целите на Съюза.
<P>
Бих искал да подчертая нещо, което, сигурен съм, г-н Lambsdorff също ще спомене, а именно, че групата на Алианса на либералите и демократите за Европа искаше да можем да използваме външния мандат на ЕИБ, за да отпуснем заем на Беларус. Това е част от политиката, която искаме да следваме, и от принципите, които отстояваме в Европейския съюз и които трябва да се зачитат от нашия важен инструмент - ЕИБ.
<P>
Накратко, считам, че работихме добре с политическите групи и че докладчикът свърши прекрасна работа, като намери решения, което означава, че има голяма вероятност да получим широка подкрепа за доклада, когато след малко повече от час проведем гласуване по него. Това е добра основа за преговори със Съвета. Надявам се, че Европейският съвет ще бъде склонен да разгледа добрите идеи на Европейския парламент и да предложи положителни изменения.
<SPEAKER ID="020" NAME="Helga Trüpel">
от името на групата Verts/ALE. - (DE) Г-н председател, госпожи и господа, преди всичко искам да благодаря на г-н Калфин за амбициозния му доклад и отново да ви напомня, че Съдът на Европейския съюз поиска външният мандат да бъде одобрен съгласно процедурата за съвместно вземане на решение. С други думи става въпрос за по-големи права за Парламента - и като самоуверени членове на Европейския парламент, разбира се, ние приветстваме този факт.
<P>
Европейският съюз си е поставил пълен набор от достойни за похвала цели в Договора от Лисабон: да съхрани природните ресурси, да се бори с бедността, да работи за демокрация, да се спазват принципите на правовата държава и правата на човека. Следователно е редно ЕИБ да действа като инструмент за постигане на тези цели, да не работи срещу тях, а вместо това да бъдат създадени всички необходими условия, за да се гарантира постигането им с нейна помощ. По-конкретно ние говорим за екологична инфраструктура, за по-добро водоснабдяване и канализация и за повече средства за здравеопазване и обучение, защото знаем със сигурност, че тези неща допринасят за борбата с бедността.
<P>
От екологична гледна точка евентуалният мандат в областта на изменението на климата също е много положителен. Допълнителни два милиарда евро ще бъдат мобилизирани и ако се заемем сериозно със собствените си цели в областта на политиката за климата. Тогава естествено трябва да работим с ЕИБ в тази област. Считам за също толкова добро и предложението на г-н Калфин ЕИБ да помага за икономическото развитие и демократичните промени в Средиземноморския регион - сега най-вече в Тунис и Египет. Следователно считаме тези изменения, по които след малко ще се проведе гласуване, за удачни.
<P>
Ние сме изключително заинтересовани от по-голямата прозрачност в Европейската инвестиционна банка. Сега Комисията ежегодно трябва да представя доклад. Само това обаче не е достатъчно. Ние искаме прозрачност. Бихме желали също така да видим, че преди да се вземат решения, те се обсъждат с участието на неправителствени организации и други квалифицирани органи. Според нас тази прозрачност ще допринесе за одобряването на дейността на ЕИБ, а не за подкопаването й.
<P>
С всички добри идеи, изложени тук - в Парламента, се надяваме, че Съветът няма да изостава и че ще подкрепи тази амбициозна политическа позиция на ЕИБ и Парламента. Ето защо се надяваме, че процедурите ще приключат бързо, за да можем заедно да провеждаме политики за благото на гражданите и на трети страни.
<SPEAKER ID="021" NAME="Kay Swinburne">
от името на групата ECR. - (EN) Г-н председател, при гарантиране на заеми от този вид за проекти във - или всъщност извън ЕС, не трябва да забравяме, че това не остава без финансови последици. Макар да изглежда като добър начин за увеличаване на средствата на ЕС, трябва да бъдем много внимателни и да гарантираме, че ще има подходящи контролни механизми за управление на риска, за да се управляват такъв вид кредити и произтичащите от тях последици за баланса.
<P>
Като парламентаристи трябва да сме напълно наясно със задълженията, на които излагаме бюджета на ЕС и следователно бюджетите на държавите-членки. Системите за надзор и прозрачност ще бъдат от решаващо значение, когато балансът се използва за ливъридж, както стана ясно от финансовата криза, при която банките не винаги бяха добре запознати с размера на пасивите си.
<P>
Трябва да си извадим поуки от финансовата индустрия и да сме сигурни, че знаем точно какво гарантира ЕС и какви подходящи равнища на демократичен надзор се упражняват.
<P>
По принцип трябва да сме сигурни, че лицата в ЕИБ и Комисията, натоварени с управлението на тези финансови продукти и вземащи такъв широк кръг от решения, притежават подходящия експертен опит за това.
<P>
Това са пари на данъкоплатците и ние трябва да ги харчим внимателно.
<SPEAKER ID="022" NAME="Miguel Portas" LANGUAGE="PT">
Г-н председател, считам, че това, което обсъждаме днес, е разширяване и изясняване на мандата на Европейската инвестиционна банка, свързан със система за гаранции, необходими за финансовите й операции.
<P>
Считам предложеното удължаване и изясняване на мандата за правилно. Това ще даде възможност на ЕИБ по-успешно да постигне своите цели в областта на сътрудничеството и помощта за развитие. Що се отнася до желанието на ЕИБ и Европейския съюз да останат под въздействието на агенциите за кредитен рейтинг, проблем с гаранциите ще има. Поне това е ясно.
<P>
Някои казват, че вероятно това повишава риска и следователно трябва да внимаваме, когато инвестираме в здравеопазване, образование, борба с бедността и Целите на хилядолетието за развитие, защото всички те не са особено печеливши. Вместо това трябва да се каже нещо друго, а именно, че трябва да обсъдим отношенията си с агенциите за кредитен рейтинг. Моментът е подходящ да обсъдим и още нещо. Как е възможно да бъдем толкова внимателни с гаранциите, които данъкоплатците ще трябва да предоставят за борба с бедността, и така лесно да забравим, че Европейският съюз не се и опита да регулира частните банки или да предотврати финансовите престъпления, в които тези банки участваха през всичките тези години и за които сега плащат милиони безработни. Всъщност това е актуалният въпрос.
<P>
Във всеки случай има един проблем, по който аз имам резерви. Те са свързани с конкретни неща: първо, имаме Европейски съюз, който прилага двойни стандарти в международната политика. Всъщност от гледна точка на правата на човека няма причина, поради която ЕИБ да финансира проекти в Либия, а в Беларус не.
<P>
Какви са критериите, когато става въпрос за това? Трябва да бъдем пределно ясни, защото аз изпитвам резерви и по още един въпрос. Европейската служба за външна дейност има много широк мандат, който включва военни операции. Въпросът ми е: тези аспекти припокриват ли се и как така ЕИБ не може лесно да бъде отклонена от своите цели и от мандата, в името на който беше създадена?
<SPEAKER ID="023" NAME="Marta Andreasen">
от името на групата EFD. - (EN) Г-н председател, Европейската инвестиционна банка използва публични средства от европейските нации, за да гарантира заеми или за финансови посредници, или за крайни получатели в 74 държави. Ако я сравним с останалите международни институции с подобни функции, ЕИБ се слави като не много прозрачна институция, а политиката на публичното оповестяване все още не включва докладите за оценка на дейността.
<P>
По-конкретно, в случая на ЕИБ обществеността все още не знае къде отиват средствата, предназначени за кредитиране на МСП чрез банки-посредници. В този доклад не се изисква оповестяване на информация от страна на тези банки-посредници. Като се има предвид, че ЕИБ отпуска земи, гарантирани от ЕС, чийто бюджет се финансира от европейските данъкоплатци, аз ви приканвам да гласувате срещу доклада, който не отразява правилно интересите на данъкоплатците.
<SPEAKER ID="024" NAME="Lucas Hartong" AFFILIATION="NI">
(NL) Г-н председател, ЕИБ подкрепя външната политика на Европейския съюз и по-конкретно политиката за развитие. Така пише и в доклада на г-н Калфин, мой уважаван колега от Групата на Прогресивния алианс на социалистите и демократите в Европейския парламент. Делегацията на нидерландската Партия за свобода (PVV) обаче не иска ЕС да има каквато и да е външна политика и определено не желае нито една банка да играе ролята на политик.
<P>
ЕИБ е активна извън Европа, незнайно защо, но бюджетът на ЕИБ се гарантира от бюджета на ЕС и се финансира от данъкоплатеца. Има някои наистина прекрасни страни, които получават тези средства на ЕИБ като Палестинските територии, ивицата Газа, Либия, Куба, Венецуела, Туркменистан и Малдивите. Нито една от тях не е блестящ пример за демокрация.
<P>
Сега обаче Комисията иска да увеличи финансовите прагове на ЕИБ. Разбира се, това също така означава, че ще инвестираме в борбата срещу изменението на климата в тези страни. Представяте ли си? В Газа, в Куба? Това е материал за нов филм на Мистър Бийн, но се случва в действителност!
<P>
Нидерландската партия за свобода ще се бори срещу това предложение със зъби и нокти и следователно на драго сърце ще гласува срещу него.
<P>
(Ораторът приема да зададе въпрос с вдигане на "синя карта" на основание член 149, параграф 8 от Правилника за дейността).
<SPEAKER ID="025" NAME="Thijs Berman" AFFILIATION="S&amp;D">
(NL) Г-н председател, докато г-н William (Графът на) Dartmouth не е разбрал каква е разликата между заеми и субсидии, a г-жа Andreasen се нуждае от още един прочит на годишния доклад на ЕИБ, то г-н Hartong не е разбрал, че Европа не е един остров в света и че ако искаме мир и стабилност на нашия континент, трябва да инвестираме и в други страни.
<P>
Финансирането за целта не е само чрез субсидии, а предимно - и това е по-доброто решение - чрез заеми. Убеден съм, че ще ме подкрепите по този въпрос, нали, г-н Hartong?
<SPEAKER ID="026" NAME="Lucas Hartong" AFFILIATION="NI">
(NL) Г-н председател, несъмнено г-н Berman е наясно, че политика означава да се прави политически избор. Следователно ние избираме да инвестираме парите на нашите данъкоплатци по-разумно, във външната политика на държавите-членки, а не във външната политика на Европейския съюз.
<SPEAKER ID="027" NAME="Barbara Matera" AFFILIATION="PPE">
(IT) Г-н председател, госпожи и господа, бих желала да поздравя докладчика за свършената работа във връзка с външния мандат на Европейската инвестиционна банка (ЕИБ). Финансовото рамо на Съюза днес играе много важна роля по отношение на политическия ангажимент, който Европа иска да поеме във връзка с държавите по южните крайбрежия на Средиземно море. Създаването на демократични институции изисква огромно усилие от страна на хората, а Европа, която работи с ЕИБ в тези региони в продължение на години, може да им окаже ценна подкрепа по време на този преходен период при изграждане на инфраструктура и укрепване на местните предприятия.
<P>
Докладът, по който ще гласуваме днес, предлага увеличаване на таваните, с които Банката оперира извън Съюза, с близо 2 милиарда евро. Това решение ще й даде възможност да реализира някои много важни проекти, застрашени от липсата на средства, но от стратегическо значение за стабилизирането на Средиземноморския регион, както и за подготовката на страните за присъединяване към Съюза. За да се постигнат тези цели обаче, е необходимо високо равнище на сътрудничество между Европейската комисия, Европейската служба за външна дейност и ЕИБ.
<P>
Считам, че е много важно да се разработи съвместно управление за тези три фактора в държавите от Съюза, в които функционира ЕИБ, и следователно очаквам Комисията и ЕИБ да създадат платформа и заедно с Парламента и Съвета да проучат как най-добре да се справят с предизвикателствата на външната политика на Съюза чрез използване на финансови инструменти и иновативни методи.
<SPEAKER ID="028" NAME="Edit Herczog" AFFILIATION="S&amp;D">
(HU) Г-н председател, г-н член на Комисията, госпожи и господа, като докладчик в сянка за освобождаването на Европейската инвестиционна банка, аз и моят колега, г-н Audy, разглеждаме гаранциите на Европейския съюз за Европейската инвестиционна банка като изключително важен въпрос. Европейската инвестиционна банка е ключов фактор при финансирането на проекти от огромно значение, както във, така и извън Европейския съюз, и ролята й ще продължи да нараства. Същевременно на базата на действащите разпоредби не една европейска институция има право да упражнява надзор над ЕИБ и бихме искали да променим това в бъдеще, за да не се превърне това в пречка за растеж на по-късен етап.
<P>
Необходимо е да се отделя по-голямо внимание и грижа за кредитите, отпускани за страни извън ЕС, отколкото за проекти, които ще се реализират в рамките на ЕС, не само поради казаното току-що, но и защото степента на контрол, който може да се упражнява над външните тенденции, е много-по-малка, отколкото тази за инвестициите в рамките на ЕС. Решението за това е, че за тези проекти е необходима много повече подготовка. В същото време външните проекти са насочени главно към стратегически важни, но не винаги политически стабилни региони.
<P>
Като член на комисията по промишленост, изследвания и енергетика бих искала да хвърля светлина по въпроса за енергията сред проектите, които се реализират в тези региони. Над 50% от външните инвестиции, финансирани от ЕИБ, са насочени към държави от Източното партньорство и към Русия. ЕС е пряко заинтересован от сигурността и напредъка в тези държави, тъй като оттам идва съществена част от вноса на природен газ и на електричество за държавите от Централна и Източна Европа и Балтийските страни. Ето защо е задължително ЕИБ да се концентрира върху подкрепата на проекти, които пряко или косвено водят до повишаване на сигурността и сигурността на доставките.
<P>
Следователно аз съм съгласна с докладчика, г-н Калфин, когото бих желала да поздравя, че в областта на заемите извън ЕС трябва да се насърчава тясно сътрудничество между ЕИБ и Европейската банка за възстановяване и развитие и Световната банка. Трябва да се постигне значително взаимодействие.
<SPEAKER ID="029" NAME="Alexander Graf Lambsdorff" AFFILIATION="ALDE">
(DE) Г-н председател, Договорът от Лисабон поставя нови искания към външната политика и политиката за развитие на Европейския съюз. Едно от тях беше споменато: съгласуваност. С други думи нашите различни инструменти: Европейската служба за външна дейност, Европейската инвестиционна банка и Комисията трябва да действат последователно. Договорът от Лисабон също така предвижда по-голям парламентарен контрол, повече прозрачност и съвместно вземане на решения по тези въпроси. Всичко това ще повиши качеството на разискването относно външната политика, особено ако имаме по-голяма прозрачност в резултат от участието на различните комисии и най-вече на комисията по външни работи и комисията по развитие в Парламента.
<P>
Един резултат от тази прозрачност е, че Парламентът взе решение да отстрани Беларус от списъка на държавите, в които Европейската инвестиционна банка може да развива дейност, без да се проведе допълнително разискване в Парламента. Спазват ли се правата на човека? Освободени ли са политиците от опозицията? Държавата уважава ли собствеността на своите граждани? Има ли свобода на словото? Могат ли предприемачите да развиват дейност свободно? Има ли свободни профсъюзи? При отношенията ни с такъв важен съсед, разположен точно на границата на Европейския съюз, тези въпроси първо трябва да бъдат обсъдени, а след това Европейската инвестиционна банка може да започне своята работа. Много се радвам, че Парламентът одобри предложението и призовавам Съвета да стори същото.
<P>
Вчера проведохме разискване за Египет. Обсъждахме инструментите и какво можем да направим. Баронеса Аштън призова за вдигане на таваните за Европейската инвестиционна банка. Парламентът с радост ще направи това. Трябва да подобрим метода си на работа с Египет и Тунис, със Северна Африка. Така е редно. Това е и добър пример за способността на Парламента да реагира бързо. Сега същото се изисква и от Съвета, който трябва да предприеме съответните действия.
<P>
Считам, че инструментите на външната ни политика, особено ако са пазарно ориентирани, наред със заемите от Европейската инвестиционна банка биха могли да направят много, за да спомогнат за развитието и икономическия прираст в Северна Африка. Точно от това има нужда. Ако там има растеж, ако там има демокрация, тогава по-малко мигранти ще пресичат нашите граници. Ако мога да се обърна специално към нашите колеги - членове на ЕП от крайно дясно, бих казал, че вашите аргументи наистина са твърде рудиментарни и елементарни, да не кажа примитивни.
<SPEAKER ID="030" NAME="Heidi Hautala" AFFILIATION="Verts/ALE">
(FI) Г-н председател, Европейската инвестиционна банка има отлични цели, сред които намаляване на бедността и идеята, че операциите на Банката трябва да бъдат в унисон с целите на външната политика на ЕС. За да може това наистина да се провери, е много важно дейността на банката да бъде прозрачна. Като има предвид това, групата на Зелените/Европейски свободен алианс внесе изменения 6 и 7, в които се подчертава, че всички документи за оценка трябва да бъдат публични и в допълнение всички документи, свързани с различни проекти, трябва да бъдат на разположение на обществеността. Бих искала да посоча, че след влизането в сила на Договора от Лисабон Европейската инвестиционна банка, както всички останали агенции на ЕС, е задължена с регламент да предоставя публичен достъп до документите си.
<SPEAKER ID="031" NAME="Ryszard Czarnecki" AFFILIATION="ECR">
(PL) Г-н председател, Европейската инвестиционна банка de facto е институция на Европейския съюз, защото в крайна сметка тя се финансира с пари на данъкоплатците на държавите-членки на Европейския съюз. Ето защо е задължително дейността й да бъде напълно прозрачна, както и да разкрива информация за операциите си възможно най-конкретно и подробно. Бих искал да подчертая много силно, че като представител на държава, която граничи с Беларус, лично аз подкрепям това, че Европейската инвестиционна банка блокира всички възможности за предоставяне на заеми или кредити, които да подкрепят режима на Лукашенко. Трябва да покажем, че правата на човека на изток от Европейския съюз са важни за нас, така както и правата на човека в Африка и Азия. Аз обаче съм съгласен с колегата, който каза, че не трябва да прилагаме двойни стандарти към Либия и Беларус.
<SPEAKER ID="032" NAME="Claudio Morganti" AFFILIATION="EFD">
(IT) Г-н председател, госпожи и господа, целта на доклада е да се постигне споразумение за гаранции на Съюза за външните инвестиции на Европейската инвестиционна банка (ЕИБ). Много от инвестициите на ЕИБ са в държави, които през последните няколко седмици са в центъра на исторически промени, в които се събарят авторитарни режими чрез народни въстания.
<P>
Целта на доклада е гаранции на Съюза да се предоставят и на други страни, за които изпитваме опасения поради липсата на демокрация в тях. Считам, че не е уместно да се движим в тази посока и се чудя дали вместо това не би било по-полезно ЕИБ да увеличи инвестициите си в Европа, като например финансира в по-голяма степен малките и средните предприятия - надежда, която самият член на Комисията, г-н Таяни, изрази в Парламента в понеделник.
<P>
И накрая, много съм разочарован да видя Турция сред държавите в процес на присъединяване. Потвърждавам, че ние от Северната лига никога - и наистина имам предвид никога, няма да се съгласим на каквито и да е отстъпки в това отношение или по друг повод.
<SPEAKER ID="033" NAME="Димитър Стоянов" AFFILIATION="NI">
От пръв поглед се вижда, че е кипял много усилен труд за изготвянето на този доклад, за да може да бъдат пръснати парите на европейските данъкоплатци по най-различни държави, включително една от тях, чудесно, и Турция. Ако г-н Калфин, когато беше министър, и неговите колеги други министри бяха толкова усърдни в отстояването на правата на българските граждани, аз мисля, че тяхната партия може би още щеше да продължава да управлява България.
<P>
Колкото по съществото на доклада, аз искам да се присъединя изцяло към това, което каза лорд Dartmouth. Оказа се, че у един английски лорд има повече социална отговорност, отколкото у социалиста Калфин. Колеги, ние сме избрани от европейските граждани и трябва да използваме техните пари, събрани от данъци, за да решаваме първо техните проблеми и когато решим техните проблеми, тогава да даваме пари на Турция и на други държави извън Съюза.
<SPEAKER ID="034" NAME="Georgios Stavrakakis" AFFILIATION="S&amp;D">
(EL) Г-н председател, аз също бих искал да поздравя докладчика, г-н Калфин, за отличния му доклад. Няма съмнение, че сегашната икономическа криза открои силно значението на дейността на Европейската инвестиционна банка в Европейския съюз. Ролята на Европейската инвестиционна банка извън ЕС също е важна, макар и не толкова добре позната, тъй като чрез външната си мисия, предмет на днешното разискване, тя подкрепя външната дейност на Съюза.
<P>
Предложенията в доклада са следните: първо, да се повиши прозрачността; второ, да се въведе клауза за гъвкавост за евентуално преразпределение на регионални ресурси; трето, дейността на ЕИБ да бъде съобразена с външната политика на ЕС; четвърто, да се разшири списъкът с допустими държави и пето, да се увеличи таванът за финансирането. Това са положителни и много полезни и необходими предложения. Съгласен съм тези предложения да бъдат подкрепени, защото те подобряват и ефективността на работата на Европейската инвестиционна банка и в същото време подобряват положителния облик и политиката на вмешателство на Европейския съюз в света.
<SPEAKER ID="035" NAME="Jan Mulder" AFFILIATION="ALDE">
(NL) Г-н председател, ако нещата са такива, каквито изглеждат, ролята на Европейската инвестиционна банка ще стане много, много по-важна. Най-важното нещо според мен е, че рейтингът (ААА) на тази банка никога не трябва да се излага на риск чрез задачите, които ще предприема.
<P>
Ако погледнем разискванията относно финансовите перспективи, ще видим, че размерът на средствата, които ще предоставят държавите-членки, няма да е много по-висок от този в момента. Следователно считам, че ние трябва да обмислим по-конкретно как можем да използваме Европейската инвестиционна банка, за да постигнем целите на Европа. Всъщност ние сме правили това в миналото. Това, което винаги намирам за особено важно, е какъв е мултиплициращият ефект от гаранциите, които издаваме на Европейската инвестиционна банка.
<P>
Ето защо считам, че ще бъде полезно, ако банката изготви доклад, в който да посочи кои са били най-успешните гаранции и към какво мултиплициращият фактор се прилага най-добре. Това ще ни даде възможност да направим по-добър избор, когато подготвяме финансовите перспективи по отношение на средствата, които трябва да използваме като гаранции за Европейската инвестиционна банка.
<SPEAKER ID="036" NAME="Tomasz Piotr Poręba" AFFILIATION="ECR">
(PL) Г-н председател, оптимизмът е застрашен от факта, че през последните години политиката на Съюза и подкрепата за външните отношения се разшириха и задълбочиха от нови финансови инструменти като Инструмента за предприсъединителна помощ и Европейския инструмент за добросъседство и партньорство. Няма съмнение, че в дейността си Европейската инвестиционна банка трябва да отдели специално внимание на интегрирането на транспортните и енергийни мрежи, като например проекта за газопровода "Набуко" и други проекти за газопроводи, които са от особен интерес за Европейския съюз. В работата ни като част от Източното партньорство ние не трябва да забравяме, че принципите на демокрация, правова държава и зачитане на правата на човека трябва да се зачитат във всички държави от партньорството, включително от Беларус. Докато властите там не разберат, че зачитането на правата на човека е нещо, което трябва да бъде една от на-важните им отговорности обаче, Беларус просто няма да получава финансиране от Европейската инвестиционна банка.
<SPEAKER ID="037" NAME="Seán Kelly" AFFILIATION="PPE">
(EN) Г-н председател, не ме притесняват инвестициите на Европейския съюз в проекти извън Европейския съюз, особено в области като борбата с изменението на климата. Като член на ЕП от Ирландия обаче намирам за ироничен факта, че тази сутрин обсъждаме как ЕС може да осигури гаранции срещу загуби от кредити и гаранции за проекти извън Европейския съюз, а в същото време ЕС се опитва да спечели от заемите за Ирландия със системата за спасяване на банки - печалба от близо 3% или 5 млрд. евро.
<P>
Това не е основателно, не е справедливо и мисля, че не е законно. Невероятно трудно е да се разбере и как така ни определят лихва от 5,8%, когато заемите за другите държави в рамките на Европейския съюз се отпускат при 3,2%.
<P>
Искам само да кажа, че с новото правителство ще искаме предоговаряне...
<P>
(Председателят отнема думата на оратора)
<SPEAKER ID="038" NAME="Jaroslav Paška" AFFILIATION="EFD">
(SK) Г-н председател, удължаването на мандата на Европейската инвестиционна банка потвърждава, че съществуващото партньорство между Европейския съюз и Европейската инвестиционна банка води до положителни резултати при изпълнение на политическите цели на ЕС чрез инструментите на ЕИБ.
<P>
Една част от новия мандат е увеличаване на бюджетните гаранции на ЕИБ, покриващи рискове от публично или политическо естество, свързани с операциите на ЕИБ извън Европейския съюз. За дейности като тези е изключително важно да се осигури фискална и вътрешна дисциплина, за да се гарантира, че средствата за дейности в подкрепа на политически цели на Европейския съюз ще доведат до подходящи резултати по отношение на фискалните обеми.
<P>
Ето защо е необходимо да има добър и прозрачен механизъм за непрекъснато наблюдение на дейностите, за които се предоставя помощ. Прозрачност при справяне с финансовите...
<SPEAKER ID="039" NAME="Sidonia Elżbieta Jędrzejewska" AFFILIATION="PPE">
(PL) Г-н председател, според мен дейността на Европейската инвестиционна банка извън Европейския съюз трябва да се извършва в съответствие с ценностите, на които държи Съюзът, и с принципите, които са част от европейската политика на добросъседство. Считам, че при сегашните обстоятелства Европейският съюз не може да позволи Беларус да бъде включена в групата на потенциалните бенефициери на заеми от Европейската инвестиционна банка. Ако режимът в Минск иска да използва средствата на Европейската инвестиционна банка, той трябва да зачита принципите на демокрацията, правовата държава и правата на човека. Европейският съюз трябва да представи единна позиция по въпроса, като въведе както политически, така и финансови санкции.
<SPEAKER ID="040" NAME="Jean-Pierre Audy" AFFILIATION="PPE">
(FR) Г-н председател, Европейската инвестиционна банка е междуправителствен инструмент. Държавите-членки предоставят гаранции в рамките на Съюза, а Европейският съюз извън него. От изключително значение за Банката е тя да запази своя рейтинг (ААА). Тази гаранция е много полезна. Освен това, един ден Съюзът ще трябва да стане акционер или партньор на Банката, така че междуправителствените аспекти трябва да са в унисон с тези на Общността.
<P>
Моето предложение е да съсредоточим разискването върху изплащането на тази гаранция - 29 млрд. Изплащането ще възлезе на близо 100 млн. евро и в същото време ние можем да предоставим субсидия на ЕИБ в зависимост от проектите, които ще ни представи. По отношение на гаранциите искам да привлека вниманието ви към факта, че с Фонда за стабилност - 60 млрд. евро - и 30 млрд. евро, ние на практика даваме като гаранция един годишен бюджет на Европейския съюз.
<SPEAKER ID="041" NAME="Jan Kozłowski" AFFILIATION="PPE">
(PL) Г-н председател, бих искал да поздравя докладчика, г-н Калфин, за изключителния доклад, който според мен е изцяло в унисон с позицията на Парламента. Удължаването на мандата за гаранция за Европейската инвестиционна банка е много важно и се надявам на пълен успех при помирителната процедура. Приветствам също така и предложението за увеличаване на сумите, използвани за покриване на гаранцията от Съюза за Средиземноморския регион. Що се отнася до последните събития в региона - в Тунис и Египет или например съвсем наскоро в Либия - считам, че трябва да подкрепим възникващата там демокрация. От друга страна, считам също, че би било добро решение да не предоставяме заеми на Беларус - предишните оратори се спряха на този въпрос - държава, в която, както стана ясно от президентските избори и свързаните с тях събития, демокрацията и правата на човека не се зачитат.
<SPEAKER ID="042" NAME="Ingeborg Gräßle" AFFILIATION="PPE">
(DE) Г-н председател, госпожи и господа, ние сме изправени пред нова вълна на усвояване на средства на ЕС чрез ЕИБ. Следователно вземам думата, защото искам да отправя сериозно предупреждение.
<P>
В момента ЕИБ има пасиви на стойност 20 млрд. евро в бюджета на ЕС. Ако станат изискуеми, ще имаме проблем. Ето защо предлагам в бъдеще да проверяваме усвояването на средствата на ЕС от ЕИБ много внимателно и точно.
<P>
ЕИБ няма дори 500 служители в трети страни. Европейската комисия има 3 700 служители. Факт е, че Комисията ще бъде в много по-добра позиция сама да контролира средствата на ЕС, а не чрез ЕИБ. Според мен има редица аспекти от истинските основания за даване на мандат на ЕИБ, които остават неясни. Призовавам Парламента да спре да вярва, че можем да си позволим приходите на другите да се приватизират, а загубите да се социализират. Ще трябва да оправдаем това пред данъкоплатците и гласоподавателите в родните ни страни.
<P>
(Председателят отнема думата на оратора)
<SPEAKER ID="043" NAME="Сийм Калас" LANGUAGE="EN">
Г-н председател, искам да направя няколко кратки коментара.
<P>
Първо, бих желал да подчертая значението на следния график. Тристранните преговори между институциите ще започнат на базата доклада, който вероятно ще бъде приет днес. Общата цел е да приемем решение преди лятото, за да може да предотвратим рисковете от това, да не се вземе решение до октомври 2011 г., което ще доведе до забавяне на външната дейност на ЕИБ след тази дата. Ето защо ще подчертая, че въпросът е изключително важен.
<P>
Мога също така да кажа, че ЕИБ развива активна дейност в редица страни, които станаха много важни. Портфейлът на Египет е един от най-големите в ЕИБ. От началото на дейността си Банката е осигурила финансиране от над 4,3 млрд. евро предимно за частния сектор.
<P>
Бих искал също така да уточня, че Банката и бюджетът са две различни неща. Банката оперира със средствата на акционери - в този случай това е капитал, внесен от държавите-членки. Отговорност на Банката е да гарантира, че взетите заеми ще бъдат изплатени. Оценяването на банките от агенции за кредитен рейтинг е част от банковата култура. На два пъти вече беше споменато, че ЕИБ има най-висок рейтинг. Той трябва да се запази. Това е много важно. Професионализмът на Банката трябва да гарантира, че този рейтинг, който е и символ на европейските финанси, ще се запази.
<P>
Що се отнася до това, как се контролира ЕИБ - има съвет, в който членове са представители на Комисията и държавите-членки. ЕИБ може да бъде разследвана от ОЛАФ и, разбира се, Сметната палата излиза със становище за ЕИБ. Следователно съществуват демократични механизми и Банката трябва да функционира в тази рамка. Гаранциите на ЕС покриват единствено държавните и политически рискове, а това никога не е водило до загуби за бюджета на ЕС от създаването на банката през 1960 г.
<P>
ЕИБ е солидна институция. Разбира се, има голямо разнообразие в процеса на вземане на решения за това, кой и как да бъде кредитиран, и поради това политическите насоки, които обсъждаме днес, както и вашите становища, са високо ценени и със сигурност ще бъдат взети предвид.
<SPEAKER ID="045" NAME="Ивайло Калфин" LANGUAGE="EN">
Г-н председател, искам да кажа три неща.
<P>
Първо, Европейската инвестиционна банка е европейска институция. Тя е част от Договора от Лисабон. Като такава, тя трябва да допринася за постигането на целите на Европейския съюз както във, така и извън него. Искам да насоча вниманието на онези, които заявиха, че Банката не трябва да се ангажира извън Съюза, към факта, че Европейският съюз има външна политика и Европейската инвестиционна банка може да допринесе за постигане на целите й.
<P>
Второ, Европейската инвестиционна банка е високо реномирана финансовата институция. Тя е много стабилна финансова институция и всички изменения, които сме внесли, са насочени към запазване на стабилността й на пазара. В същото време това не противоречи на възможността за отчитане и оценка на въздействието върху климата на проектите на Европейската инвестиционна банка. Това отново не повишава риска, а прозрачността на Банката.
<P>
Одобрявам казаното от члена на Комисията. Той е прав. Мисля, че засегнахме някои чувствителни въпроси, които бяха обсъдени в Съвета, където до момента не е взето решение, сред които смесване на заеми от ЕС и безвъзмездни средства от Банката и повишаване на ефективността на европейската помощ за развитие. Европейският съюз е най-големият донор не само като Съюз, но и по отношение на отделните държави членки - с много ниска прозрачност.
<P>
Имаме две алтернативи: или да не засягаме този въпрос, защото е чувствителен, или да се опитаме да работим със Съвета и да измислим по-добър вариант и да повишим ефективността на всички средства, които се изразходват от Съюза.
<P>
Благодаря ви за подкрепата. Очаквам да постигнем широк консенсус и едно много силно гласуване в Парламента, на базата на което можем да влезем в преговори със Съвета.
<SPEAKER ID="046" NAME="Председател">
Разискването приключи.
<P>
Гласуването ще се проведе днес от 12,00 ч.
<P>
Писмени изявления (член 149)
<SPEAKER ID="047" NAME="Zuzana Brzobohatá" LANGUAGE="CS">
Този доклад е съсредоточен върху няколко аспекта от дейността на Европейската инвестиционна банка (ЕИБ). Някои от дейностите на Банката са насочени към изпълнение на целите на политиката за развитие на ЕС, за които трудно се получава финансиране на капиталовите пазари при разумни условия. ЕС използва ЕИБ във връзка с тази политика, за да се опита да премахне разрива между Севера и Юга, тъй като по-слабо развитите държави неизбежно имат и по-ограничен достъп до финансиране, за да развиват икономиките си. Твърдо съм убедена, че това е подходящ инструмент за оказване на помощ от ЕС за трети страни, който трябва да продължи да се използва и да се разшири по подходящ начин, като израз на солидарността на ЕС с трети държави, и ЕС да изпълни своята част от задължението за функциониране на световната икономика. Считам, че разширяването на мандата на ЕИБ с цел включване на оперативни насоки, които ще бъдат разработени от Комисията в сътрудничество с ЕИБ, след консултации с Европейската служба за външна дейност, е стъпка в правилната посока за постигане на целите на външната политика на ЕС. Считам, че би било полезно да активираме мандата на ЕИБ за предоставяне на кредити на Исландия, Беларус, Либия, Ирак и Камбоджа. Докато в случая на Исландия заемите бяха отпуснати за подкрепа за икономиката, тези за другите държави бяха предоставени, при условие че финансирането ще се използва изключително за подпомагане на развитието на демокрацията и човешките права.
<SPEAKER ID="048" NAME="Tamás Deutsch" AFFILIATION="PPE">
в писмена форма. - (HU) Предоставената от Европейския съюз бюджетна гаранция за Европейската инвестиционна банка гарантира стабилността й и покрива политически и специфични за държавите рискове при дейността на Банката най-вече за държави и проекти, които, ако изобщо могат да получат достъп до финансиране от капиталовия пазар, го получават трудно. Решението е за подновяване на гаранцията за мандата. То определя таван за финансиране, посочва критериите за допустимост и определя размера на подкрепата, която могат да получат. Системата от регионални цели се заменя от всеобхватни цели на високо равнище, обхващащи всички региони в съответствие с предвидените в Директивата принципи. Европейската комисия, в сътрудничество с ЕИБ и след консултации с Европейската служба за външна дейност разработва оперативни насоки, отразяващи регионалната стратегия на ЕС за всеки регион, засегнат от мандата. Сред целите за развитие в бъдеще трябва да се постави по-голям акцент върху сектори като здравеопазване, образование, екологична инфраструктура, вода, канализация, развитие на устойчив транспорт, смекчаване на ефектите от изменението на климата и адаптиране към тях. Специалната задача на комисията по бюджетен контрол беше да застъпи по-сериозно функциите за бюджетен контрол в Решението. За да се повиши прозрачността, е изключително важно в бъдеще да се оповестяват всички доклади на Парламента и информация, свързана с дейността на ЕИБ, както и измерването на конкретните резултати от финансираните чрез гаранцията на ЕС проекти и гарантиране на правото на Европейската сметна палата да извършва одити за усвояването на средствата от бюджета на ЕС.
