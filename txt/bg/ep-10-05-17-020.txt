<CHAPTER ID="020">
Наказания за сериозни нарушения на социалните разпоредби в автомобилния транспорт (кратко представяне)
<SPEAKER ID="193" NAME="Председател">
Следващата точка е кратко представяне на доклада на Hella Ranner, от името на комисията по транспорт и туризъм, относно наказанията за сериозни нарушения на социалните разпоредби в автомобилния транспорт.
<SPEAKER ID="194" NAME="Hella Ranner" LANGUAGE="DE">
Г-н председател, г-н член на Комисията, госпожи и господа, първо искам да благодаря на всички членове на комисията за тяхното градивно сътрудничество. Докладът има отношение към един важен въпрос. Той засяга всички пътуващи по европейските пътища и има отношение към спазването на разпоредбите относно времето на управление и периодите на почивка при транспортирането на стоки, което се нуждае от значително подобрение.
<P>
Нашите разисквания в комисията - заедно с многото дискусии, проведени с широк кръг участници от всички области, както и разискванията с представители на държавите-членки - показаха, че е наложително спешното подобряване на прилагането на разпоредбите относно времето на управление и периодите на почивка.
<P>
Разпоредбите относно цифровите тахографски системи също трябва да бъдат усъвършенствани. През май 2009 г. Комисията внесе доклад, анализиращ прилагането на социалните разпоредби, свързани с автомобилния транспорт, в държавите-членки. Трябва да кажем, че резултатите бяха отрезвяващи. Наказанието за едно и също нарушение в различните държави-членки варира от 500 евро до 5000 евро. В резултат от това, доколкото е възможно - което се случва главно в пограничните региони - водачите на моторни превозни средства естествено отиват в държави, където наказанията са по-ниски. Това положение трябва да се промени. Различията в честотата на проверките също водят до голяма несигурност сред водачите и предприятията.
<P>
Не само че съществуват разлики в размера на глобите, но в широк диапазон варират и различията във видовете налични санкции, както и в начина, по който са категоризирани отделните нарушения. Това не може да продължава така, защото целта на подобни разпоредби е не само безопасността на движението по пътищата и защитата на наетите лица, но също и - не бива да забравяме това - лоялната конкуренция. Във време на криза предприятията търпят все по-голям натиск. Има натиск върху цените. Следователно трябва да бъде напълно гарантирана безопасността на всички по пътищата, както и най-малкото на онези водачи, които са пряко засегнати.
<P>
Както всички знаем, това може да бъде постигнато само ако имаме ефективна наказателна система. Наказанията трябва да бъдат ясни, прозрачни и преди всичко съпоставими помежду си. Ако искаме да бъде успешен Регламентът относно времето на управление и периодите на почивка, тогава разпоредбите трябва да бъдат и разумно приложени в държавите-членки - а именно това е най-важният момент в докладa. Във всеки случай нуждаем се от по-чести и по-щателни проверки, както и от информация относно разпоредбите, която да се предоставя не само на водачите от нашите държави-членки, но също и на водачите от трети държави. Естествено последните не винаги са запознати с нашите системи.
<P>
Затова е от съществено значение да организираме обмен на информация, управляван от Комисията. За това би могла да отговаря една агенция с обща компетентност в областта на автомобилния транспорт. Във връзка с това, считам за несъществен въпроса коя точно служба ще се занимава със събирането на протоколите и резултатите от проверките. И все пак, едно е ясно: трябва да има такава служба. Член 83, параграф 2 на Договора от Лисабон ни позволява да се намесваме в разпоредбите на отделните държави-членки и да проверяваме дали биват хармонизирани правните разпоредби съгласно изискванията. В парламентарната комисия не беше поставяно под въпрос - изобщо не беше оспорвано - мнението, че е в интерес на всички нас, както и в интерес на нашата безопасност, да се възползваме от тази възможност.
<P>
Има още един значим фактор, който трябва да спомена преди да приключа моя коментар. Ако искаме водачите да спазват регламентираните периоди на почивка, трябва да им осигурим необходимата инфраструктура. В много от държавите-членки наистина няма достатъчно места за паркиране. От държавите-членки зависи да осигурят това, тъй като само тогава разпоредбите могат наистина да доведат до желания резултат.
<P>
Силно се надявам, че Комисията ще продължи да гледа сериозно на проблема, и съм убедена, че Парламентът трябва и наистина ще се съгласи с това. Докладът не бива да сложи край на работата по въпроса. Навярно това е само началото. Въпросът опира до истинско обединяване на усилията за постигане на по-добър контрол и хармонизиране, затова очаквам Комисията да внесе доклад в рамките на една година относно възможните мерки за хармонизиране, включително и тези, които влизат в обхвата на новите разпоредби съгласно Договора от Лисабон.
<SPEAKER ID="195" NAME="Georgios Papanikolaou" AFFILIATION="PPE">
(EL) Г-н председател, наистина трябва да поздравя докладчика за отличния й доклад. Факт е, че наказанията, видовете наказания, глобите и тяхната класификация - именно това искам да подчертая - силно се различават в различните държави-членки. Точно затова докладът поставя голямо ударение - както докладчикът съвсем правилно заявява в края на своя доклад - върху нуждата ни от конкретни мерки за хармонизиране от страна на Комисията.
<P>
В Гърция катастрофите по пътищата са многобройни и чести, има доста нарушения и очевидно, ако не съумеем да съгласуваме законодателството на ниво Европейски съюз, ако не успеем да хармонизираме практиките и най-сетне да гарантираме упражняването на контрол по един по-конкретен и съгласуван начин на ниво ЕС, тогава, за съжаление, няма да сме в състояние да ограничим този масов проблем.
<P>
Специално за Гърция това е много чувствителна тема, ето защо считаме, че докладът ще представлява отлична отправна точка за по-нататъшни действия.
<SPEAKER ID="196" NAME="Антонио Таяни" LANGUAGE="FR">
Г-н председател, госпожи и господа, първо трябва да благодаря - както от мое име, така и от името на моя колега, г-н Калас, когото представлявам - на г-жа Ranner за нейния доклад относно един особено важен аспект на социалните разпоредби в автомобилния транспорт.
<P>
Първоначалният доклад на Комисията подчерта особено важните различия между наказанията, приложими в държавите-членки, за сериозни нарушения на социалните разпоредби в автомобилния транспорт. Наказанията се различават по отношение на вида им и категорията на тяхната сериозност, както и по отношение на размера на глобите. Например водач, превишил максимално допустимото дневно време на управление, рискува да му бъде наложена глоба, която в Испания може да е десет пъти по-висока в сравнение с Гърция.
<P>
Комисията приветства решението на Парламента да разгледа доклада, чийто проект беше изготвен от нея. Парламентът подчертава колко твърде незадоволително е сегашното положение - дотам, че водачите и превозвачите погрешно считат, че извършването на нарушение е по-малко сериозно в една държава-членка, отколкото в друга. Очевидно това би могло да доведе до подкопаване основите на безопасността на движението по пътищата и на конкуренцията. Следователно докладът на Парламента е ценен принос към усилията на Комисията за координиране на хармонизираното прилагане на действащите разпоредби.
<P>
Докладът на Парламента предлага, заедно с ред други неща, определянето на минимални и максимални наказания за всяко нарушение на социалните разпоредби и подчертава, че член 83 на Договора от Лисабон осигурява възможност за определяне на минимални правила относно наказанията, както спомена докладчикът. Комисията в най-кратък срок ще проучи подробно степента, в която, както и начина, по който тези нови клаузи на Договора могат да бъдат използвани за по-доброто прилагане на социалните разпоредби в автомобилния транспорт.
<P>
Благодаря Ви за този особено конструктивен доклад. Мога да ви уверя, че повдигнатите въпроси и предложенията, внесени от Европейския парламент, ще бъдат внимателно разгледани от Комисията.
<SPEAKER ID="197" NAME="Председател">
Разискването приключи.
<P>
Гласуването ще се проведе утре (вторник, 18 май 2010 г.).
<P>
Писмени изявления (член 149)
<SPEAKER ID="993" NAME="Artur Zasada  " LANGUAGE="PL">
Днешното разискване ни накара да осъзнаем значителните разлики в глобите за сериозни нарушения на социалните разпоредби в автомобилния транспорт, предвидени от законодателствата на 27-те държави-членки на Европейския съюз. Ето защо мисля, че е много ценна идеята да се изготви многоезична брошура, която да предостави на водачите и предприятията ясна информация относно социалните разпоредби в различните държави-членки. Брошурата би следвало да съдържа списък с размера на глобите, които биха могли да бъдат наложени на водача за нарушението на дадена разпоредба. Друг интересен момент е използването на RDS-TMC технология вместо GPS за предоставяне на информация на водачите в реално време относно действащите наказателни санкции в държавата, в която се намира водачът в този момент.
