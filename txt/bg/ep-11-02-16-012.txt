<CHAPTER ID="012">
Положението в Египет (разискване)
<SPEAKER ID="460" NAME="Председател">
Следващата точка е изявлението на заместник-председателя на Комисията/върховен представител на Съюза по въпросите на външните работи и политиката на сигурност относно положението в Египет.
<P>
Членът на Комисията Фюле ще вземе думата от името на заместник-председателя на Комисията/върховен представител на Съюза по въпросите на външните работи и политиката на сигурност.
<SPEAKER ID="461" NAME="Щефан Фюле">
член на Комисията. - (EN) Г-жо председател, за мен е удоволствие да бъда днес при вас. Както сигурно знаете, върховният представител и заместник-председател на Комисията е на посещение в страните от Южното Средиземноморие в момента и ме помоли да говоря пред вас от нейно име относно събитията в Египет.
<P>
Политическата реалност в Египет се промени рязко миналия петък, когато президентът Мубарак се оттегли след като заемаше длъжността в продължение на 30 години. Оттеглянето му разкри път за възможни преобразувания в Египет. Позволете да повторя това пред Парламента: Европейският съюз поздравява смелостта на египетския народ, който води своята борба за демократични промени по мирен и достоен начин.
<P>
Сега върху Върховния военен съвет е голямата отговорност да поведе Египет към демократичното бъдеще, за което се бореше народът. Ние отбелязахме внимателно ангажиментите за преразглеждане на конституцията, за провеждане на парламентарни и президентски избори, за спазване на международните договори и задължението да бъде ограничено военното управление до шест месеца.
<P>
Вече има съобщения за първите предприети стъпки. Предложението за изменение на конституцията следва да бъде представено до десет дни и да бъде предложено за народно гласуване в рамките на два месеца. Ще следим внимателно предприетите стъпки и се надяваме, че те ще прокарат пътя към демократични, свободни и честни избори по-късно тази година.
<P>
Европейският съюз реагира на събитията в Египет веднага след засилването на обществените протести. Ние многократно призовавахме египетските органи да осигурят незабавен преход и да отговорят на демократичните амбиции на народа. Върховният представител се свърза директно с египетския вицепрезидент Омар Сюлейман, когато възникнаха опасения за нарастващо насилие или нарушения на правата на човека.
<P>
Европейският съюз изрази веднага своята готовност да окаже пълна подкрепа за процеса на преход на Египет към демокрация. Европейският съвет поиска от върховния представител да разработи пакет от мерки в подкрепа на процеса на преобразувания в Египет и Тунис. От нея беше поискано също така заедно с Комисията да адаптира инструментите на Европейския съюз за стимулиране на прехода и икономическото и социално развитие на страната.
<P>
Започнахме да работим по това как най-добре да подкрепим Египет и се стремим към съвместен отговор във външната политика, какъвто Договорът от Лисабон позволява. При това ние се вслушваме във всички гласове, включително в тези на членовете на Парламента. Вие можете да направите решаващ принос като демократично избрани представители, а също така и като компонент от бюджетния орган.
<P>
Върховният представител и аз ще докладваме за този процес и пред Съвета по външни работи след няколко дни. В момента бих искал да добавя, че върховният представител Аштън свика специална сесия на Съвета по външни работи тази събота.
<P>
В Египет, както и в Тунис, Европейският съюз е категорично в подкрепа на започналия процес на преобразувания. Има обаче една важна разлика. В случая с Тунис политическата ситуация стана малко по-ясна. Успяхме да установим диалог с временното правителство относно потребностите на страната и възможния отговор на Европейския съюз.
<P>
Върховният представител през цялото време поддържа тясна връзка с международните лидери за обсъждане на предизвикателствата пред региона и за осигуряване на координиран и следователно категоричен международен отговор.
<P>
Ще се стремим първо да приспособим нашите действащи програми в подкрепа на стремежите на египетския народ към реформи, както и когато нещата се изяснят. Европейският съюз вече има голям портфейл програми в Египет и изразходва там близо 150 млн. евро годишно.
<P>
От няколко години финансираме проекти за демократични реформи, добро управление и спазване на правата на човека. За тази цел през периода 2007-2010 г. бяха разпределени 40 млн. евро, а за периода 2011-2013 г. са планирани 50 млн. евро. Мобилизирали сме и още средства по-конкретно за гражданското общество чрез Европейския инструмент за демокрация и права на човека. Новото положение в Египет следва да създаде подходяща среда за максимално използване на тези средства и да тласне напред реализирането на много по-амбициозни програми, отколкото беше възможно в миналото.
<P>
Освен съществуващите програми и фондове ние възнамеряваме да се вслушаме в египтяните и да чуем в кое отношение страната им има най-голяма нужда от нашата подкрепа. Техните искания по отношение на демокрация, социални и икономически перспективи и свободни, честни и всеобхватни избори трябва да бъдат удовлетворени. Европейският съюз е готов да подкрепи този процес на реформи на базата на спазването на правата на човека и основните свободи.
<P>
Египетските органи вече се обърнаха към нас с първоначални искания, включително във връзка с подозрения за злоупотреби с обществени средства. Ние съгласуваме действията си с държавите-членки и се очаква Съветът по външни работи да се заеме с този въпрос. Ако и когато бъдат представени други искания, ние ще направим всичко възможно да бъдем отзивчиви и да мобилизираме нашия опит за демократизация, избори, права на човека, икономически и социални реформи, както по всякакви други въпроси, по които египтяните считат, че е необходимо.
<P>
Нека обаче се изразя ясно. Не е наша работа да диктуваме резултати или да налагаме решения. Бъдещето е изцяло в ръцете на народа на Египет.
<P>
Споменах в началото, че върховният представител и заместник-председател пътува в региона в момента. Тя беше готова да посети Египет като част от нейното пътуване и изрази това свое желание пред своите египетски контрагенти. Тя вече е поканена в Кайро от египетските органи и ще пътува натам в понеделник вечерта след Съвета по външни работи. Това ще бъде възможност за нея да изслуша египтяните и да оцени приоритетните нужди на страната по пътя към демокрация.
<SPEAKER ID="462" NAME="José Ignacio Salafranca Sánchez-Neyra">
от името на групата PPE. - (ES) Г-жо председател, г-н член на Комисията, госпожи и господа, госпожи и господа, г-н Мубарак изчезна от сцената и всички като че ли въздъхнаха с облекчение. Първо, египетският народ, който видя удовлетворение на своите законни очаквания за повече достойнство и демокрация, и второ, международната общност, която не без известен цинизъм промени отношението си от такова към съюзник вчера към неприятност днес, а може би и към обвиняем в бъдеще.
<P>
Г-жо председател, не считам, че трябва да се заблуждаваме. Оттеглянето на г-н Мубарак и г-н Бен Али са необходими, но не достатъчни условия за гарантиране на процеса на демократичен преход, във връзка с който все още има много неясноти. Най-важното нещо е: да бъде консолидирана демокрацията.
<P>
Г-жо председател, очевидно е също така, че макар да е възможно да се сложи началото на демократични свободи и права на човека с шестнадесет дни протести и обществено въодушевление и да бъдат провъзгласени със закон за един ден, икономическият и социален напредък, за съжаление, не може да бъде въведен по същия начин. Видяхме това в големите икономически загуби, които понесоха и Египет, и Тунис през последните дни.
<P>
Връщайки се към изказването на г-н члена на Комисията, бих искал да кажа, че след първоначалните колебания и някои проблеми с имиджа на ЕС изглежда, че нещата отново са наред. Баронеса Аштън е в региона, а това, което предлага г-н Фюле, е много разумно.
<P>
Първо, категорично и от все сърце да подкрепим процеса на демократичен преход и политическите реформи в тези страни. Второ, да направим критичен преглед на европейската политика за съседство по начин, който засилва демократичната клауза.
<P>
Днес чухме в Бюрото в разширен състав от полския външен министър, следващият действащ председател на Съвета, за неговата инициатива за създаване на полска фондация за демокрация и права на човека. Това би могло да обхване целия ЕС.
<P>
Г-жо председател, ЕС мобилизира големи ресурси в своята евро-средиземноморска политика със слаби резултати. Имиджът на ЕС пострада в този конфликт, дори повече от този на други международни играчи. Привлекателността на ЕС обаче остава незасегната.
<P>
Бих искал да кажа, г-жо председател, че това е добра възможност да се подчертае, че ЕС разбира веднъж завинаги, че днес историята се създава в настоящето и че в тези исторически времена, в които живеем, трябва да действаме като световен играч и да изпълним необходимите задължения или ще трябва да се примирим, г-жо председател, с това да не играем на международната сцена ролята, която искаме да поддържаме, и да се ограничим, както досега, да плащаме сметката за големи световни проблеми.
<SPEAKER ID="463" NAME="Adrian Severin">
от името на групата S&D. - (EN) Г-жо председател, в продължение на години евро-атлантическите играчи считаха, че ислямът не може да породи демократично поведение и институции. Затова те избираха или да подкрепят авторитарни режими, или да прехвърлят механично западния модел на демокрация в арабските страни. Не само че и двете стратегии се провалиха, но на тях се дължи появата на ислямски фундаменталисти и отчуждаването на светските части на гражданското общество.
<P>
Настоящите събития в Египет доказват, че ислямът не е необходимо да бъде само фундаменталистки и че може да бъде и демократичен, ако приемем, че демокрацията може да има променлива форма, и ако я оставим да расте по естествен път на своя специфична почва. Същевременно трябва да признаем, че народното въстание беше, от една страна, резултат от развитието на египетския елит в кибер или интернет обществото, а от друга страна, следствие от житейските трудности, предизвикани от глобалната икономическа криза. Ако Европейският съюз не се заеме незабавно и последователно с необходимостта да бъдат преодолени тези трудности, революцията би могла да се превърне в анархия; а оттам в нова диктатура.
<P>
Накрая, трябва не само да аплодираме факта, че не бяха изгорени израелски знамена по време на последните събития в Египет, а и да отбележим, че в липсата на отдавна необходимото решение на израелско-палестинския конфликт се корени чувството за провал, което разбуни арабското общество и подхрани неговата невроза. Затова Европейският съюз трябва незабавно да поеме инициативата, за да използва преобразуванията в Египет - които днес са само надежда - и да ги превърне в реална възможност за вътрешна демокрация и регионален мир.
<P>
В този контекст пътуванията на върховния представител/заместник-председател до региона и нейната готовност да приспособи и обнови необходимите европейски инструменти за справяне с предизвикателствата са добра новина. Нейните действия трябва да бъдат подкрепени от всички нас.
<SPEAKER ID="464" NAME="Guy Verhofstadt">
от името на групата ALDE. - (EN) Г-жо председател, г-н Cohn-Bendit и аз бяхме много критични спрямо баронеса Аштън преди две седмици и виждам, че г-н Severin е пригодил малко езика си и говори по-смело. Тази намеса беше абсолютно необходима преди две седмици, защото Европейският съюз беше възприел неопределено отношение.
<P>
Ясно е, че положението в Египет изисква три неща: преди всичко Комисията трябва да излезе с надежден глобален план за Тунис и Египет - как да бъде укрепено гражданското общество, какво да се направи за борба с корупцията, как да се помогне за изграждане на демократични институции, как да се създаде независима съдебна система и как да се помогне за икономическото възстановяване и развитие. Това са въпроси не за милиони, г-н член на Комисията, а за милиарди. Считам, че трябва да предложите колкото е възможно по-бързо глобален план.
<P>
Второ, вчера нашата група проведе видеоконференция с д-р Ayman Nour, един от водещите лидери на опозицията в Египет - съществуват редица поводи за загриженост. В целия този дебат в Египет за промяна в конституцията мога да ви кажа, че светските демократични политически партии за момента не участват - това е едно определено послание. Второ, справянето с проблема за два месеца и организирането на избори за два месеца е неосъществим проект, защото означава, че там няма да имаме нормални политически партии, които да участват в него. След това идва и въпросът за системата на пропорционалното представителство или индивидуално представителство.
<P>
Изпратих съобщение до върховния представител Аштън, за да я помоля по време на контактите в понеделник да повдигне тези три въпроса, които са фундаментални за едно реално демократично общество в Египет в близко бъдеще. Считам, че Парламентът трябва да я подкрепи в тези три искания, и се надявам, че е изразила тези три елемента, тези три повода за загриженост, по време на нейните контакти в Египет.
<P>
Трето, г-н член на Комисията, това не е краят. Виждаме, че се случват неща в Бахрейн, Йемен, Алжир, Иран, Либия, Мароко и Кувейт. Сега ни е необходимо смело послание от върховния представител относно случващото се в тези страни; не бива да чакаме докато се случат редица неща. По тези въпроси е необходимо и ясно съобщение от Комисията, и главно от баронеса Аштън, относно случващото се там, което да изразява нашата подкрепа за масите в тези страни.
<SPEAKER ID="465" NAME="Daniel Cohn-Bendit" LANGUAGE="FR">
Г-жо председател, г-н член на Комисията, считам, че ние всъщност сме изправени пред няколко въпроса. Първият въпрос, който няма да бъде решен за две седмици, е, че Комисията се чуди какво означава практическа политика в климат, който съществува от години в средиземноморския регион, а може би и другаде. С други думи, какъв вид взаимоотношения може и следва да има Европейският съюз с тези диктатури и каква форма следва да приемат те. Защото всичко е доста необичайно. Днес всички казват, че г-н Мубарак е бил диктатор. Това не го чувах преди месец в Европейския парламент. Тогава той не беше диктатор. Така че, ако искате да замразявате активи, не замразявайте просто активите на приятелите на г-н Мубарак, а замразете активите на г-н Мубарак и семейството му, както направихте в случая с г-н Бен Али; не замразихте активите само на антуража на г-н Бен Али.
<P>
Второ, считам, че това, което виждаме днес в Египет и Тунис, е демократично цунами. Какво направихме, когато едно цунами причини десетки жертви? Мобилизирахме извънредни средства, точно за да помогнем на засегнатите народи. Сега трябва да мобилизираме извънредни средства, за да помогнем на народите на Тунис и Египет, защото причините за бунта бяха главно глад и бедност, а ако тази бедност не бъде облекчена по време на демократичния преход, съществува опасност някои от протестиращите да се присъединят например към фундаменталистите и поддръжниците на твърдата политика. Не можем да отлагаме.
<P>
Затова считам, че Комисията следва да предложи съществен пакет на Тунис и Египет и да каже, че демокрацията е нещо добро, защото носи и финансиране. Същевременно не считам, че едно пътуване на баронеса Аштън е достатъчно, предвид състоянието на нещата днес. Трябва да има специален пратеник, защото трябва да продължим разговорите с комисиите. Например в Тунис и Египет комисиите, които преработват конституцията, не включват членове на опозиционните партии или жени. В тях има само мъже, независимо че жени участваха в демонстрациите. Затова трябва да подкрепим процеса и считам, че Комисията трябва да постъпи, както постъпи в миналото за Изтока, и да предложи своята подкрепа за всички необходими конституционни аспекти - с други думи, тя трябва да присъства на политическо, правно и икономическо равнище.
<P>
Имам един последен въпрос. По темата за този регион знаете, че понастоящем се водят разговори за техническо обновяване на споразуменията за асоцииране с Израел. Не считам, че това е правилното решение. Не считам, че това е правилният сигнал, който да изпратим. Израел трябва да бъде защитен, но политиката на всички в този регион, включително на израелското правителство, трябва да бъде преразгледана. Това не означава да се постави под въпрос Израел, а по-скоро политиката на неговото правителство. Да дарим на Израел днес техническо обновяване на споразумението за асоцииране би изпратило отрицателен сигнал към целия регион.
<P>
(Ръкопляскания)
<SPEAKER ID="467" NAME="Charles Tannock">
от името на групата ECR. - (EN) Г-н председател, през първите тридесет години от съществуването на Израел Египет беше негов непреклонен враг. През последните тридесет години двете страни, за щастие, са в мирни отношения.
<P>
Трудно е да се подчертае достатъчно колко важни са споразуменията от Кемп Дейвид за сигурността на Израел. Израелците наистина се боят, че радикалното Мюсюлманско братство наистина ще запълни вакуума, създаден от египетската революция. Достатъчно опасно е, че Израел е изправен пред терористичната заплаха от Хизбула на ливанската граница, фанатиците от Хамас, които изстрелват ракети от Газа, и екзистенциалната заплаха от въоръжен с ядрено оръжие Иран. Един ислямистки преврат в Египет обаче почти сигурно ще доведе до анулирането на мирния договор между Египет и Израел и до отварянето на границата за Хамас при Рафа.
<P>
ЕС трябва да постави като условие за нашата помощ запазването на мирния договор и да не се оказва никаква морална подкрепа за каквито и да било политически събития в Египет, които заплашват сигурността на нашия стратегически съюзник. Подкрепата за демократичен Египет е невероятно важна за нас, а икономическите предизвикателства са огромни. Подкрепям изцяло идеята за мобилизиране на заемни средства от Европейската инвестиционна банка (ЕИБ) и Европейската банка за възстановяване и развитие (ЕБВР), както предложи вчера върховния представител във "Файненшъл таймс". Нашите политически партии и групи в Европа също трябва да помогнат за създаване на светски, плуралистични, демократични братски партии в Египет, които да се състезават свободно в избори след шест месеца, когато военните, да се надяваме, ще напуснат властта.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8))
<SPEAKER ID="468" NAME="Krisztina Morvai" AFFILIATION="NI">
(HU) Г-н председател, не мога да не попитам колегата колко балансирана според него е картината, която представи за Израел, и положението в Близкия изток, като се има предвид, че не каза нито дума за грубите нарушения на правата на човека, извършени от държавата Израел, включително позорното нападение срещу Газа, така наречената стена за сигурност, която няма нищо общо със сигурността, или всички онези нарушения на правата на човека, осъдени от ООН и няколко други организации и групи за правата на човека.
<SPEAKER ID="469" NAME="Charles Tannock" AFFILIATION="ECR">
(EN) Г-н председател, разискването е относно как помогнахме на Египет. Разбира се, подчертавам необходимостта да помогнем и на нашия стратегически съюзник Израел.
<P>
Няма нужда да разисквам сега защо Израел е наш съюзник, защо споделя нашите общи демократични ценности, защо стената за сигурност всъщност намали терористичните нападения и самоубийствените атентати с повече от 90% или защо Израел има свободна преса и свободни избори за разлика от всички негови съседи.
<P>
Това е разискване за друго време. Казвам само на този етап, че мирният договор с Израел е от съществено значение за регионалната стабилност и сигурност, и разбира се, не трябва да забравяте, че ЕС е много голям участник в Четворката.
<SPEAKER ID="470" NAME="Willy Meyer">
от името на групата GUE/NGL. - (ES) Г-н председател, г-н Фюле, Европейският съюз има много сериозен проблем със своята политика на съседство, която трябва да бъде коригирана. Ние преминахме от необходимото ни покровителство над режимите на Мубарак и Бен Али - подход на сътрудничество, който според мен беше необходим - към положение, в което сега се стремим да порицаем тези диктатури и също така да окажем известно покровителство над революционния процес за демократична промяна, организиран от някои слоеве на гражданското общество.
<P>
Революциите в Тунис и Египет имат нещо общо. Протестиращите са много млади, ролята на политическите организации беше пренебрежимо малка - макар че не така е положението по отношение на профсъюзите - и двете революции изискват демократична социална държава, като религията изобщо не влиза във визията - нещо, за което трябва да сме доволни.
<P>
На нашата политика на съседство обаче не й достига доверие. Не може да се изпълнява роля на необходимо сътрудничество с две диктатури един ден, само за да бъдат наругани на следващия, и да се стремим към покровителство над конституционните реформи в Египет, които ще оформят бъдещата държава.
<P>
Г-н Фюле, ние не разбираме защо член 2 от споразуменията за асоцииране не е приложен. Клауза 2 не е приложена. Нито в Египет, нито в Тунис, нито в Мароко, нито в Израел. Никога. Тази клауза е ключов елемент от споразуменията за асоцииране и въпреки това изобщо не е приложена. Условията й са много ясни: всяка страна, която подпише споразумение за асоцииране с Европейския съюз, трябва да спазва международното право и правата на човека. Тази ключова клауза никога не е била приложена на практика, никога не е била задействана. Затова ние не споделяме тази философия, според която свободната търговия има предимство пред правата на човека в Средиземноморския регион.
<P>
Това е, което е нужно да се промени, г-н Фюле.
<SPEAKER ID="471" NAME="Fiorello Provera" LANGUAGE="IT">
Г-н председател, госпожи и господа, оттеглянето на президента Мубарак прокара пътя за демокрация, но то е и огромна възможност за освобождаване на египетския народ. Реформата на демократичните институции на страната ще позволи, наред с други неща, по-нататъшно развитие на икономиката и възможност за разпростиране на просперитета до всички членове на обществото, дори най-слабите.
<P>
Без демокрация икономическото развитие ще послужи само за забогатяване на няколко семейства, както винаги става в страни, в които няма социална справедливост. Европейската политика следователно трябва да подкрепи Египет в осъществяването на реформи и да помогне на египетския народ да избере своето бъдеще без чужда помощ.
<P>
От друга страна, трябва да сме наясно с бъдещото правителство на Кайро и да подчертаем, че една нова и по-щедра политика на съседство ще зависи в по-голяма степен от регионалната сигурност и мира с Израел.
<SPEAKER ID="472" NAME="Andreas Mölzer" AFFILIATION="NI">
(DE) Г-н председател, г-н член на Комисията, естествено е революционните събития да бъдат придружени от много емоции. Като европейци, които стоят отвън, ние трябва се пазим от такива емоции и да не изпускаме от поглед реалността на ситуацията. Ако сега като цяло се радваме на прилива на демокрация в Египет и дори в Тунис, това означава, че пренебрегваме реалността. Реалността е, че имаме военен режим в Египет, който - надяваме се - е само временен режим, а в Тунис имаме режим, който не е в състояние да попречи на хиляди или десетки хиляди хора да емигрират нелегално.
<P>
Разбира се, европейците трябва да бъдат приятели на народите и съюзниците на свободата. Но като мислим за бъдещето, ние трябва да действаме по съответния начин и спрямо режими и диктатури, които все още са твърдо на власт в други арабски държави. Считам, че можем да направим това само ако не си правим илюзии и ако помогнем на тези народи да развият това, което е необходимо за демокрация: правова държава, свободна пазарна икономика и необходимите структури, без които демокрацията е немислима.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8 от Правилника за дейността)
<SPEAKER ID="473" NAME="Daniel Cohn-Bendit," AFFILIATION="Verts/ALE">
(DE) Г-н Mölzer, считате ли, че е уместно понастоящем ЕС да преговаря с полковник Кадафи за връщането на бежанци, след като днес има 40 души ранени по време на демонстрации в Либия? Считате ли, че е по-добре, заедно с диктатора, да принудим сега бежанците да се върнат? Считате ли, че това е уместно?
<SPEAKER ID="474" NAME="Andreas Mölzer" AFFILIATION="NI">
(DE) Г-н Cohn-Bendit, чухте ме да казвам, че ЕС трябва да заеме позиция по отношение на диктаторите, които все още са на власт и понастоящем са все още признати партньори на Европейския съюз, и трябва да направим това преди да възникнат революционни промени във въпросните страни по отношение правата на човека, демократизацията и правовата държава. Демократизацията обаче в тези страни не осигурява реални основания за убежище и ако бъде установена демокрация, трябва също така да е възможно хората да остават там.
<SPEAKER ID="475" NAME="Elmar Brok" AFFILIATION="PPE">
(DE) Г-н председател, г-н член на Комисията, г-н действащ председател на Съвета, има нещо, което трябва да признаем, и това е нещо, което още не сме научили, а именно, че често трябва да работим с недемократични режими, защото много страни в този свят се управляват от диктатори. Като правим това обаче, ние не бива да забравяме да работим заедно с гражданското общество. Необходимо е да правим това и за да подкрепим правата на човека, и за да развиваме демокрацията.
<P>
Втората ми точка е, че е необходимо да признаем, че стабилността не е единственият решаващ фактор. Реална стабилност може да се постигне само ако подкрепяме свободата. Ако не използваме възможността сега и не осигурим помощ за смелите народи на тези страни, съществува риск след това да се окажем във вакуум и да не можем да постигнем промяна - вятър на промяната - както направихме през 1989 г. в Централна и Източна Европа, а вместо това ще се окажем в ситуация като в Иран през 1979 г.
<P>
Осигуряването на помощ сега означава също стабилност и сигурност за нас - свободата и стабилността вървят ръка за ръка. Затова съм благодарен, че след трудностите по време на началната фаза на нашата нова служба Службата за външна дейност и Комисията очевидно постигат напредък и излизат с разумни предложения. В това отношение е важно не само да подобрим и усъвършенстваме нашата помощ от структурна гледна точка, но също така и да предложим - дали предложенията ни ще бъдат приети зависи от хората там - да помогнем на тези страни да изградят демократични структури, за да могат да бъдат в положение да участват в демократично състезание и демократите да спечелят изборите, а не накрая да спечелят онези, които са организирани може би от военен режим или от Мюсюлманското братство. В това отношение е необходимо да бъдем по-смели и може би да изложим програмите си по малко по-интелигентен начин, отколкото сме правили в миналото.
<P>
Надявам се, че тук сме на прав път. Ако постигнем това, вече няма да правим много от грешките от миналото и сме длъжни да използваме тази възможност за себе си.
<SPEAKER ID="476" NAME="Saïd El Khadraoui" AFFILIATION="S&amp;D">
(NL) Г-н председател, Мубарак може и да си е отишъл, но това може да бъде само междинна стъпка. Необходими са много други мерки и армията, която сега държи юздите на властта, трябва да намери надежден начин да насочва процеса на преход, който вече започна. Това означава премахване на военното положение и включване на всички демократични сили в предприеманите сега стъпки. Изготвянето на нова конституция ще бъде първата важна проверка в това отношение.
<P>
От своя страна, Европейският съюз трябва да използва всички възможни средства, преки и косвени, за да насочва този процес. Наред с други неща, това всъщност ще означава да се помогне на демократичните партии и на гражданското общество да се развият. Това означава също замразяване на активите на онези, които са злоупотребили с държавни средства. Очевидно - и това ще бъде много по-трудно и ще изисква повече работа - е необходимо да приемем пакет от мерки за икономическа подкрепа, тъй като преходът може да се оцени като успешен само когато икономиката набере скорост.
<P>
Накрая, ние наистина отбелязахме, че клаузите за демокрация, които съществуват, но които не се прилагат, се оказаха неуспешни. Затова те ще трябва да бъдат оценени.
<SPEAKER ID="477" NAME="Alexander Graf Lambsdorff" AFFILIATION="ALDE">
(DE) Г-н председател, госпожи и господа, посоката на една революция рядко може да се предвиди. Такъв е случаят с американската и френската революция, както и с всички големи революции в Европа през 1989/91 г. За нас е важно да сме наясно с едно: това е и остава египетска революция. Това не е европейска революция, която бихме могли да направляваме. По-скоро това, което прави баронеса Аштън, е правилно, а именно да изслушва и да не се опитва да диктува събитията там според желанието на Европа.
<P>
Едно нещо обаче е от ключово значение: не само че трябва да има избори в Египет през август, египтяните трябва да имат истински избори. Добре е, че Мюсюлманското братство участва в процеса за промяна на конституцията, основна партия и ще участва в изборите. Светските сили обаче трябва да участват равнопоставено, за да могат египтяните да имат истински избори в тази революция за свобода.
<P>
Бих искал да кажа няколко думи за адаптирането на инструментите. Това е жаргон и едва ли някой разбира какво означава. Какво означава? Първо, означава осигуряване на повече пари, които да позволят на Европейската инвестиционна банка да направи нещо. Но какво друго означава? Необходима ни е европейска фондация за демокрация, която да ни даде възможност в бъдеще да работим по-ефективно, по-бързо и по-демократично с гражданските общества.
<SPEAKER ID="478" NAME="Mirosław Piotrowski" AFFILIATION="ECR">
(PL) Г-н председател, Парламентът отново разисква положението в Египет, което е динамично и изисква наблюдение. Междувременно президентът на Египет подаде оставка, но това не намали опасенията от дестабилизация в страната и целия регион. Заплахата властта да бъде завзета от екстремисти все още съществува. По-рано предложих Парламентът и Комисията да изпратят специална наблюдателна мисия в Египет и сега трябва да предоставим на тази делегация правомощия да взема решения. Залогът е не само подкрепата за свободни избори, но и осигуряването на пакет неотложна помощ, особено предвид факта, че самите египтяни призовават за финансова помощ за Египет. Задълбочаването на съществуващата криза може да доведе до разрастване на вълненията и антидемократичните настроения. За да бъдат ефективни предприетите стъпки, трябва да има консултации с дипломати от Съединените щати, които са ангажирани активно с политиката в този регион.
<SPEAKER ID="479" NAME="Bastiaan Belder" AFFILIATION="EFD">
(NL) Г-н председател, отблъскващата липса на политическа свобода, съчетана с мъчителна социално-икономическа ситуация, доведе до седмици на масови демонстрации и накрая до оставката на президента Мубарак.
<P>
По улиците на Кайро се говореше, че само един гражданин на Египет всъщност спазва полицейския час: Хосни Мубарак. Обаче само хитроумните забележки няма да повишат средния жизнен стандарт на египетския народ. Това определено ще бъде една от първите задачи на наследниците на Мубарак, ако искат да избегнат риска от взрив на нова вълна от протести. Същевременно все още очакваме вътрешния процес на демократизация да набере скорост. Осигуряването на мирно разгръщане на този процес ще бъде от голямо значение не само за гражданското общество на Египет, но и за региона като цяло.
<P>
Приветствам всяка помощ, която Европейският съюз може да осигури за този процес на двоен преход, и това важи и за уязвимото положение на коптите и продължаването на египетско-израелските отношения.
<SPEAKER ID="480" NAME="Barry Madlener" AFFILIATION="NI">
(NL) Г-н председател, сега, когато нещата се уталожиха в Египет, време е да отворим очите си за онова, което всъщност се случва в Северна Африка.
<P>
Мнозина от протестиращите се стремят не към демокрация, а към налагане на шариата. "Аллах е велик " [Allah akbar] беше лозунг, който се чуваше често по време на протестите. Журналистите бяха тормозени, нидерландски кореспондент беше заплашен със смърт, а най-тъжно от всичко е, че прекрасната американска журналистка Лара Логан беше сексуално малтретирана от една тълпа.
<P>
Аятоласите зад диктатора Ahmadinejad и Ал Кайда сигурно ликуват. Мюсюлманското братство сега може да продължи свещената си война срещу Израел и Запада.
<P>
Призовавам нашите членове да не бъдат наивни днес. Египтяните са изправени пред важен избор. Ще дойде ли ислямисткото Мюсюлманско братство на власт или Египет ще получи светско правителство? Според шариата християните копти, вероотстъпниците мюсюлмани, жените и хомосексуалистите няма да имат достойно бъдеще в Египет. Ако ислямистите от Мюсюлманското братство постигнат своето, Израел отново ще бъде цел на насилие.
<P>
Единствената справедлива позиция, която можем да приемем днес, трябва да бъде: египтяни, изберете свободата, не шариата! Ислямът и демокрацията не се смесват. Новата египетска конституция не трябва да бъде предадена на шариата. Имамите не трябва да бъдат допускани да контролират политиката. Нидерландската Партия на свободата има смелостта да заяви това на висок глас. Парламентът и Европейската комисия имат ли смелостта да го кажат днес? Това е въпросът, на който трябва да отговорим днес.
<SPEAKER ID="481" NAME="Ioannis Kasoulides" AFFILIATION="PPE">
(EN) Г-н председател, оттеглянето на Хосни Мубарак отбелязва прехода към плуралистична демокрация, което отговаря на стремежите на египетския народ.
<P>
Египетските въоръжени сили сега носят отговорността да поведат своята страна за кратко време към истинска демокрация, правова държава с независима съдебна система, добро управление и подвеждане под отговорност на заподозрените в корупция. Военното ръководство е предупредено да не разочарова младежите, които бяха на предна линия в демонстрациите и чиито представители следва да бъдат призовани да изиграят своята роля в изграждането на демокрацията по време на прехода.
<P>
Посланието на Египет е послание за целия арабски свят. Арабските страни са наши партньори; ние нямаме намерение да се отнасяме снизходително към тях или да им налагаме нещо отвън. Но посланието за тях, изпратено от египтяните и тунизийците, е: "Реформирайте и то веднага. Демократизирайте, управлявайте добре, борете се срещу корупцията или се изправете пред гнева на народа".
<P>
Посланието не е само за арабския свят. Вчера то беше предадено в Диарбекир, Турция, и в Техеран и други ирански градове. Народът може да го направи.
<SPEAKER ID="482" NAME="Richard Howitt" AFFILIATION="S&amp;D">
(EN) Г-н председател, доволен съм, че върховният представител ще бъде първият и най-висш чуждестранен дипломат, който ще посети Египет, като след това разискване тя ще отнесе със себе си подкрепата на Парламента за незабавно освобождаване на политическите затворници, за правна отговорност на отговорните за насилственото потушаване на мирния протест и за други действия на причинителите на нарушенията на правата на човека в миналото.
<P>
Г-н член на Комисията, това беше революция на социалните медии, планирана в интернет кафене, с Wael Ghonim от Гугъл като един от нейните герои. Но компании като "Водафон" трябва да си извлекат поука от това, че изключиха услугите си, и ние следва да ги призовем да се присъединят към инициативата на глобалната мрежа наред с организации за права на човека, за да покажат, че ще защитават принципа на свобода на изразяване там, където е застрашен.
<P>
Накрая, Парламентът с неохота разискваше Тунис; ние разисквахме Тунис, когато египтяните излязоха на улицата, и днес разискваме Египет, когато може би трябва да си зададем въпроса как можем по-добре да подкрепим демократичния преход в Йемен, Сирия, Либия и на други места в арабския свят, преди да се наложи хората да умират по улиците на своите столици и по този начин да засрамят Европа и света.
<SPEAKER ID="483" NAME="Marielle De Sarnez" AFFILIATION="ALDE">
(FR) Г-н председател, не считам, че историята ще ни прости, ако събитията, които току-що се случиха и продължават да се случват, се окажат неразбираеми за нас. Затова съм убедена, че е много важно Европейският съюз да може бързо да си направи изводи от своята относителна незабележимост, меко казано, по време на последните събития.
<P>
Ето защо считам, че не бива да се жалят усилия, че трябва да предложим нашата пълна и безусловна подкрепа за демократичния процес на преход и в Тунис, и в Египет, че трябва да сме на страната на тези народи, да им го кажем и че трябва да направим всичко по силите си, за да осигурим принципите на правовата държава да станат по-силни след тези революции и промени, особено в случая с Египет. Считам, че самата правова държава ще осигури елемент на стабилност и ще послужи за стабилизиране на целия регион. С други думи, това е изключително важно. Трябва да организираме донорска конференция и преди всичко не бива да се страхуваме. Тези революции са светски революции от страна на тунизийците и египтяните, които просто искат демокрация и развитие, които са вътрешно свързани. Ние обаче трябва да преразгледаме нашата политика на съседство и да проучим въпроса за отношенията между страните, но също така и отношенията между различните обществени мнения. Именно това е ролята на Европейския парламент.
<SPEAKER ID="484" NAME="Sajjad Karim" AFFILIATION="ECR">
(EN) Г-н председател, днес провеждаме едно много различно разискване в сравнение с онова, което се проведе само преди дни в Парламента. От съществено значение е народът на Египет да знае, че ние го подкрепяме. Приветствам факта, че нашият върховен представител понастоящем е в тази част на света.
<P>
Народът на Египет сега разчита на армията да излезе на преден план и да проведе свободни и честни избори, да реализира общество, за което плати с живот и кръв. Сега зависи от международната общност да осигури нашето участие, за да им помогнем да изградят своите институции и да позволят на политическите партии да излязат напред и да участват в изборните процеси. Надявам се, че Европейският съюз ще изиграе ролята си в това.
<P>
Накрая, г-н член на Комисията, източването на средства от лидери в развиващите се страни е нещо, което познаваме твърде добре. Време е Европа да каже, че отказваме да бъдем използвани от такива хора като място за скриване на техните средства.
<SPEAKER ID="485" NAME="Pino Arlacchi" AFFILIATION="S&amp;D">
(EN) (задава на г-н Madlener въпрос чрез вдигане на синя карта съгласно член 149, параграф 8) Г-н председател, беше описан трагичният резултат от египетския преход към демокрация. Беше казано, че е неизбежно ислямските фундаменталисти да не завземат властта по демократичен път и т.н и т.н.
<P>
Не считате ли, че тази ситуация е катастрофална и неправилна? Защо не вземем под внимание факта, че причините за ислямския фундаментализъм и тероризъм в Близкия изток са силно свързани с тиранични управления и че сега има възможност демократични режими да намалят и двете?
<SPEAKER ID="486" NAME="Barry Madlener" AFFILIATION="NI">
(NL) Г-н председател, аз очертавам тук една от реалните опасности, пред която е изправен Египет, а именно, че може да стане жертва на ислямисткото Мюсюлманско братство. Призовавам и ние, и Комисията да се изправим срещу този риск и да изпратим важен сигнал на египтяните - и той е, че могат да забравят за нашата помощ, ако изберат Мюсюлманското братство и шариата. Това според мен е много важен сигнал, който трябва да изпратим днес, и се надявам да ме подкрепите.
<SPEAKER ID="487" NAME="Cristian Dan Preda" AFFILIATION="PPE">
(RO) Г-н председател, 18 дни бунтове, оставката на Хосни Мубарак и поемането на контрола от Върховния военен съвет в основни линии прокараха пътя за преход. Надяваме се, че това ще бъде преход към демокрация. Положението несъмнено се развива с темпове, характерни за революционни събития. Както знаете, неотдавна конституцията беше суспендирана и парламентът беше разпуснат, а комисията, създадена за преработка на конституцията, предлага да направи промени в срок от 10 дни и да проведе парламентарни и президентски избори в срок от шест месеца.
<P>
Считам, че Европейският съюз трябва да използва всички средства в подкрепа на всеки ход, който указва демократичен преход. От друга страна, бих искал да предупредя за евентуална прибързаност, защото всички тези съзидателни процеси изискват определено време. Да не забравяме също, че демократичните сили изпитват критична нужда от обновяване и укрепване, за да бъде избегнат дисбалансът на политическия пейзаж.
<SPEAKER ID="488" NAME="Rosario Crocetta" AFFILIATION="S&amp;D">
(IT) Г-н председател, госпожи и господа, Египет: от виртуалната общност във Фейсбук до реалната с милиони хора, които се стремят към по-справедливо разпределение на богатството и по-силно правосъдие, и протестират срещу корупцията. Трябва да продължим от преходния период на войници и танкове към истинска демокрация: нова конституция, нови избори, премахване на смъртното наказание, по-хуманни затвори, социални права и свобода.
<P>
Ще бъде трудно. Онези, които са готови да използват всякакви средства в името на една идея, изчакват. Ние искаме да повярваме във великия египетски народ, който обаче никога не е живял в демокрация. Искаме светска демокрация с ясно разграничение между религиозната и политическа власт, демокрация, която интегрира малцинства и установява истински права: права на обществено здравеопазване, социална сигурност и работа.
<P>
Европа подкрепя този подход като инвестира ресурси, способни да подкрепят действителен напредък на Египет: без диктатури, без мизерия, без бедност.
<SPEAKER ID="489" NAME="Edward McMillan-Scott" AFFILIATION="ALDE">
(EN) Г-н председател, колегите трябва да са получили имейл от мен в понеделник, в който описвам преживяванията си по време на неофициално посещение в Кайро в края на миналата седмица. За мен беше удоволствие да бъда там като заместник-председател на Европейския инструмент за демокрация и права на човека (ЕИДПЧ).
<P>
Г-н Kasoulides спомена ролята на младите хора в неотдавнашната революция в Египет. Той е абсолютно прав. Те изиграха основна роля. Само преди няколко минути разговарях с един от организаторите и го попитах: "Още ли сте оптимист?". Той отвърна: "Разбира се. Нещата вървят в правилна посока".
<P>
Но има проблеми. Програмата за изборите е погрешна, а програмата за реформиране на конституцията е твърде съкратена. Необходимо ни е много повече време. Говорим за Египет, но процесът се разпространява. Това е като 1989 г. и Европейският съюз има нужда от специални процедури - Парламента, Комисията, Съвета, Европейската служба за външна дейност - и ние приветстваме аванса на Кати Аштън за демокрация, но е необходимо да направим още. Необходимо е да възнаградим реформите.
<P>
Както казах в Кайро в неделя - и се надявам да го казвам и сред други народи - "Не съм тук като британец или европеец, аз съм тук като почетен египтянин". И все още съм.
<SPEAKER ID="490" NAME="Francisco José Millán Mon" AFFILIATION="PPE">
(ES) Г-н председател, необходимо ни е допълнително разясняване на плановете на Върховния военен съвет в Египет.
<P>
Едно конкретно начинание е провеждането на демократични избори в срок от шест месеца след конституционна реформа, водена от експерти. Аз обаче четох също така, че следващата седмица ще има ново правителство, което се предполага, че ще включва представители на опозицията, според британския външен министър.
<P>
Мисля, че всички сме съгласни при всички случаи, че най-добрият начин напред е да има процес на преход, подкрепен от колкото е възможно по-широк политически консенсус, до провеждането на избори. Би било желателно също така социалните сили да работят заедно, за да осигурят преходът да не бъде обременен от сериозни напрежения.
<P>
Госпожи и господа, Европейският съюз трябва да подкрепи демократичния процес и да допринесе за неговия успех. Египет е ключова страна и събитията там ще бъдат усетени в цялото Средиземноморие и арабския свят. Затова приветствам посещението на баронеса Аштън в Кайро следващата седмица.
<P>
Още нещо: тунизийците и египтяните ни дадоха урок за желанието на хората за свобода. Надявам се външните министри да не пренебрегнат този урок, когато се заемат да оценяват общата позиция спрямо Куба, която е насочена точно към постигане на демократичен преход в страната и която закриля онези, които защитават свободата.
<SPEAKER ID="491" NAME="Kader Arif" AFFILIATION="S&amp;D">
(FR) Г-н председател, г-н член на Комисията, колкото и да се повтаря няма да е достатъчно да се каже, че това, което се случва в Южното Средиземноморие и в арабския свят изобщо, е с историческо значение, особено за онези народи, които, половин век след като техните страни получиха независимост чрез деколонизация, днес придобиват своята индивидуална и колективна свобода. Това е с историческо значение, но и непредвидено, както посочихте, че са и всички народни революции. Тази нова ситуация обаче изисква от нас да преосмислим нашето виждане, нашата политика и нашите отношения с тези страни. Бяха направени предложения.
<P>
Всъщност предпазливостта, с която реагирахме до сега, е лесно и обезпокоително обяснима с нашата мания за стабилност, с което имам предвид нашия подход с безопасността на първо място, подхранван от нашите страхове, подход, при който единствените приоритети бяха борбата с имиграцията, тероризма и радикалния ислям, наред с някои икономически интереси, и не на последно място достъпа до енергийни източници.
<P>
Ние приехме авторитарните режими, когато единствената им цел беше да потвърдят нашите опасения. Бунтът на народа показа ясно провала на нашата политика; вече нямаме правото да основаваме нашите анализи на същите опасения или, което е още по-лошо, на същите убеждения с оттенък на ксенофобия. Ето защо трябва да застанем рамо до рамо с онези, които се стремят към по-голяма свобода и демокрация, на места, където е възможно да бъдеш мюсюлманин, демократичен и светски. Това е посланието, което ни изпращат.
<SPEAKER ID="492" NAME="Georgios Koumoutsakos" AFFILIATION="PPE">
(EL) Г-н председател, въстанията в Тунис и Египет вече предизвикват политически ефект на доминото в множество мюсюлмански страни. Общностите се надигат с искания и желания, които са били потискани в продължение на десетилетия.
<P>
Внимавайте! Нищо не е свършило. Всичко тъкмо започва. Нови предизвикателства и нови перспективи. Въпросът е какво прави Европа? Какво може и какво трябва да направи? Определено не това, което прави до сега. В общи линии тя не внимава, няма съгласуване и няма рефлекси. Какво ще направи тя например по отношение на новия приток имигранти? Със сигурност не това, което прави до сега, с липса на солидарност от страна на Севера спрямо неговите партньори от Юга?
<P>
Ето защо ние и нашите колеги от Кипър, Малта, Франция, Испания и Италия внесохме въпрос в Комисията по темата. Събитията в широкия периметър на нашето съседство се превръщат в мярка за европейската външна политика. Ще успеем ли или ще се провалим? Времето изтича. Лампедуза ни зове.
<SPEAKER ID="493" NAME="Carmen Romero López" AFFILIATION="S&amp;D">
(ES) Г-н председател, моят глас също ще бъде в полза на неотдавнашното посещение на баронеса Аштън в Тунис и посещението й в Египет следващата седмица.
<P>
Какво може да направи Европа, както каза предишният оратор? От решаващо значение е дадем ясен знак за нашата подкрепа за тези страни в този момент. Географията и историята правят Европа естествен съюзник на страните от Средиземноморския регион. Това е точното време да им покажем колко важни са те за нас, колко радикална промяна предизвикаха в нашата политика за съседство и колко големи надежди имаме за този нов Средиземноморски регион, породен от младите хора на Египет и Тунис за голяма наша изненада и учудване.
<P>
Сега следва да подкрепим преобразуването, както казаха другите оратори. Преди всичко следва да направим това, като разрушим механизма за репресии - да не забравяме, че диктатурата продължава, дори когато диктаторът се е оттеглил - като премахнем извънредното положение и помогнем на продемократичните сили, за да може Европа да направи истински принос към този процес, за да може демокрацията наистина да се консолидира и да се създаде ново партньорство.
<P>
Казаното за необходимостта да бъдат адаптирани инструментите в никакъв случай не е неоснователно. Истината е, че една страница е заличена и сега преминаваме към нова.
<SPEAKER ID="494" NAME="Boris Zala" AFFILIATION="S&amp;D">
(SK) Г-н председател, съвсем ясно е от контекста на казаното тук от г-н Verhofstadt, че египетските демократични сили от опозицията не са успели да организират обединен орган, който да представлява революционните сили от улицата. Едно е да се отървеш от диктатора, но съвсем друго е да бъде въведен демократичен режим.
<P>
Една от основните характеристики на революциите в Централна Европа през 1989 г. беше способността веднага да се създадат истински организации, които да представляват демократичните, светски революционни сили.
<P>
Тук има място за Европейския съюз, където той може да предостави помощ. Това е може би по-важно от финансиране и други въпроси. Те ще бъдат важни за бъдещите етапи.
<P>
Кой ще седне на масата в този момент и ще преговаря наистина с военните лидери? Кой наистина ще участва в изборите като представител на тези демократични сили? Въпросът остава нерешен и тук Европейският съюз може да окаже помощ. Ако това може да бъде направено, няма да е необходимо да се опасяваме, че Египет ще поеме по пътя на Иран, а напротив, можем да бъдем сигурни, че Иран ще поеме по пътя на Египет.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8 от Правилника за дейността)
<SPEAKER ID="495" NAME="Richard Howitt" AFFILIATION="S&amp;D">
(EN) Г-н председател, бих искал да кажа на моя приятел г-н Zala, че аз извлякох голяма полза от това, което той каза за личното преживяване да бъдеш в една революция. Г-н Zala, в това разискване има два въпроса, по които бих желал да чуя Вашето мнение. За хората на място - ако чуждите държави не се застъпят за демокрацията, това не помага ли на екстремизма, вместо да го възпре? Ако чуждите държави се застъпят за демокрацията, дали това се счита за намеса и неуместно? Ще съм благодарен да чуя Вашите възгледи.
<SPEAKER ID="496" NAME="Boris Zala" AFFILIATION="S&amp;D">
(SK) Благодаря много за въпроса. Според мен вече имаме достатъчно опит с революции срещу диктаторски режими, за да се опасяваме, че ще се намесваме във вътрешните работи на други страни чрез нашите съвети. През 1989 г. ние несъмнено познавахме и провеждахме консултации с много хора от чужбина. Следва да разчитаме на нашия исторически опит. Има много, много въпроси, по които можем да консултираме тези страни, и аз считам, че ако съветът е разумен, той е приемлив.
<SPEAKER ID="497" NAME="Laima Liucija Andrikien" AFFILIATION="PPE">
(EN) Г-н председател, като се има предвид огромното значение на събитията в Египет за целия регион и отношенията на ЕС с тази част на света, много е важно да покажем нашето навременно внимание и интерес и да приемем инициативна роля вместо пасивна.
<P>
Когато една нация - египетската или която и да е друга - се обедини, за да поиска правото си на демокрация, ЕС трябва да предложи да помогне на народа да превърне мечтата си в реалност.
<P>
Като се има предвид, че конституцията е суспендирана, парламентът е разпуснат и са насрочени президентски избори по-късно тази година, много е важно да се осигури в държавата да има свободни и честни избори. Народът ще упражни правото си на свободни медии и свобода на изразяване.
<P>
Същевременно сме изправени пред риск, ако изборите се проведат, без да бъдат положени дълбоки основи на демокрацията, да, тогава е възможно екстремистите да триумфират.
<SPEAKER ID="498" NAME="Zuzana Roithová" AFFILIATION="PPE">
- (CS) Г-н председател, г-н член на Комисията, категорично подкрепям всички стъпки, предприети от върховния представител, за да се помогне на Египет да постигне демокрация и просперитет без по-нататъшни кръвопролития. Това обаче не означава, че трябва да си затваряме очите за нарастващото насилие спрямо християните копти от страна на радикалните мюсюлмани. Аз поддържам контакти с европейски граждани и чехи, които помагат на коптите, но при това те буквално рискуват живота си. Европейският съюз трябва открито да поиска от египетската армия да даде пример, като накаже онези, които преследват християни. Същевременно Европейският съюз следва да помогне активно на онези копти, които са изложени на риск, да се преместят временно в безопасна държава.
<P>
Бих искала да Ви помоля да предложите Съветът да вземе мерки за временна защита съгласно Директива 2001/55/EО, за да бъде спасен животът на коптите, докато Египет стане по-безопасна родина за тях. Г-н член на Комисията, можете ли да го направите?
<SPEAKER ID="499" NAME="Simon Busuttil" AFFILIATION="PPE">
(MT) Г-н председател, оттук нататък ще са ни необходими три неща. Първо, необходимо е на Египет да бъде предоставена незабавна помощ по време на преходния етап, така както е необходимо да бъде предоставена и на Тунис, за да могат да работят за цялостна и стабилна демокрация. Второ, необходим ни е дългосрочен план - който аз наричам план Маршал - за всяка страна, която като Тунис и Египет планира да поеме по пътя на демокрацията. По този начин можем да покажем, че сме там, за да помогнем на онези, които избират демокрацията - и да покажем, че демокрацията е предшественик на успеха.
<P>
Накрая, необходимо ни е пълно преработване на нашата политика за Средиземноморието. Трябва да оценим и да признаем, че на нея й липсваше необходимата визия за разбиране на това, което можеше да се случи в арабските страни и което всъщност се случи.
<SPEAKER ID="500" NAME="Ioan Mircea Paşcu" AFFILIATION="S&amp;D">
(EN) Г-н председател, миналия път някои от нас изразиха нашето смущение във връзка с мекия тон на нашите публични - повтарям, публични - изявления, не действия, относно събитията в Египет преди оставката на Мубарак. Разбира се, в нейното положение лейди Аштън е хваната в клопка в едно трудно положение, но ако искаме гласът на ЕС да се чува, той трябва да бъде достатъчно силен, за да се чуе.
<P>
Като се връщам на Египет, въз основа на собствения ми опит като румънец очаквам истинските трудности тепърва да започнат. Освен че няма да облекчи тревогите му, оттеглянето на бившия президент ще усложни и умножи проблемите на египетското общество. Някои от тези проблеми, като това армията да не изпълни обещанието си да организира свободни избори в определеното време или денонсирането на договора с Израел, ще ни засегнат пряко.
<P>
Независимо от това съм насърчен от готовността ни да опитаме чрез постоянни контакти с местните органи да предвидим такива проблеми и да се подготвим да се намесим с най-подходящи средства.
<SPEAKER ID="501" NAME="Alexandra Thein" AFFILIATION="ALDE">
(DE) Г-н председател, госпожи и господа, аз съм от Берлин и целият свят ликуваше с нас берлинчани, когато границата в нашия град падна и границите се отвориха навсякъде в Източна Европа. Сега, в случая с Египет, реагирахме твърде късно, твърде предпазливо и преди всичко твърде безчувствено. Къде беше нашата радост? Всяка втора дума от нас беше за "запазване на стабилността". Свободата обаче е най-важното нещо за всеки човек по света.
<P>
По-специално, ние германците знаем за какво говорим. Това в Египет не беше стабилност; беше потисничество. Свободата и стабилността вървят винаги ръка за ръка. Затова не бива да диктуваме на египтяните кого да избират. При условие че изборите протекат честно и демократично, ние ще трябва да признаем резултатите и не бива да бъдем толкова арогантни - както бяхме на времето в Палестина или дори в Алжир - че да решаваме дали да признаваме или не избраните. Трябва да признаем направения избор.
<SPEAKER ID="502" NAME="Franziska Katharina Brantner" AFFILIATION="Verts/ALE">
(EN) Г-н председател, бих искала да кажа на г-н Фюле, че е необходимо наистина да се съсредоточим върху това да настояваме за преход към цивилно правителство и да се уверим, че съществуващият сега военен режим ще изпълни обещанията си.
<P>
Мисля, че вече е сформирана комисия, която да работи по конституцията, но в нея няма нито една жена. Това е доста жалко, като имаме предвид колко много жени - млади жени - бяха на улицата, за да се уверят, че този демократичен преход, тази революция, включва цялото общество. Затова е необходимо да ги подкрепим, необходимо е да изискваме, когато отидете там и когато баронеса Аштън отиде там, да се срещнем с жени: да се срещнем не само с онези, които биха могли да бъдат наречени "обичайните заподозрени", но и с онези, които участваха в революцията и чиито гласове не се чуват толкова често.
<P>
Трябва да настояваме всички затворници да бъдат освободени и да бъде проведено разследване на случилото се насилие. И последно, считам, че баронеса Аштън е права: сега е време да мислим мащабно. Става въпрос за търговията на ЕС, за визи, за пари - и за смелост.
<SPEAKER ID="503" NAME="Struan Stevenson" AFFILIATION="ECR">
(EN) Г-н председател, в началото на това разискване членът на Комисията похвали смелостта на младите хора, които излязоха на улиците в Египет и Тунис и реализираха въстанието.
<P>
Стотици хиляди излязоха на улиците в Техеран и други градове в Иран в понеделник и бяха брутално спрени. Бяха смазани. Един млад студент беше убит. Други бяха изтезавани и вкарани в затвора, където несъмнено ще бъдат екзекутирани за опита да се надигнат срещу фашисткия режим.
<P>
Защо никога не казваме нищо, за да ги насърчим? Защо сме като зайци, хванати в светлината на фаровете, когато става въпрос да се справим с моллите в Техеран? Защо не казваме нищо, за да осъдим бруталните психологически изтезания и обсадата на 3 400 иранци от опозицията в лагера "Ашраф"? Време е да предприемем действия и да покажем, че подкрепяме иранската опозиция.
<SPEAKER ID="504" NAME="Nikolaos Salavrakos" AFFILIATION="EFD">
(EL) Г-н председател, неотдавнашните народни въстания и всички останали, които са надвиснали над африканското крайбрежие на Средиземно море, следва да са сериозна причина за тревога за нас. Необходимо е да установим причината за тези въстания; дали е бедност, религия, несправедливост, корупция или липса на демокрация и свобода. Какво точно искат тези хора, които се бунтуват срещу режими, за които са гласували, които са били техни водачи и управляващи през последните 30 или 40 години?
<P>
Струва ми се, че ние в Парламента считаме, че сме заветната цел на цялостната демокрация. Първото решение, което предлагаме, е пари. Те имаха пари и неколцина хитреци ги прибраха. Ние обаче трябва да разберем, че важният въпрос е геополитическата нестабилност, промените, които тя може да доведе в региона, ефектът от реакцията на народа и новите баланси, които ще се появят.
<SPEAKER ID="505" NAME="Щефан Фюле">
член на Комисията. - (EN) Г-н председател, бих искал да благодаря на уважаемите членове на Парламента за техните ценни коментари и въпроси. Оцених много високо възможността днес да обменя мнения по събитията в Египет и най-добрата реакция спрямо тях. Чух много конструктивни забележки и предложения и ще предам вашите послания на заместник-председателя на Комисията/върховния представител по въпросите на външните работи и политиката на сигурност.
<P>
Ще помислим заедно как най-добре да подходим към тези въпроси и ще ги поставим на водещо място в списъка на приоритетите в хода на разработването на нашия отговор към Египет. Позволете да ви уверя, че чрез постоянния процес на преглед ние ще подходим последователно и към двата важни елемента: първо, потребностите на въпросните страни във връзка с прехода и реформите, но също така, второ, стратегическото отражение на тези огромни и исторически преобразувания в съседство с нас и нашата политика за съседство. Парламентът има да играе важна роля в това.
<P>
Египтяните доказаха способността си да вземат бъдещето в собствените си ръце. Те искат демокрация, социално-икономически реформи и Европейският съюз трябва да може да им окаже своята пълна подкрепа в процеса на демократични реформи. Както казах, това все още са първоначални действия, но Европейският съюз е напълно мобилизиран да изслушва и да реагира на исканията, които идват от самите египтяни.
<SPEAKER ID="506" NAME="Seán Kelly" AFFILIATION="PPE">
(EN) Г-н председател, бих искал да Ви поздравя за начина, по който се справихте с процедурата с вдигане на ръка днес. За пръв път чух имената да се извикват предварително, когато броят на ораторите е ограничен, за да могат другите членове на Парламента, които няма да могат да се изкажат, да си вършат работата. Не поисках да бъда включен чрез процедурата с вдигане на ръка в разискването, но забелязах какво направихте и се надявам другите председатели да Ви подражават.
<SPEAKER ID="507" NAME="Председател">
Разискването приключи.
<P>
Писмени изявления (член 149)
<SPEAKER ID="508" NAME="Мария Неделчева" LANGUAGE="FR">
Египетските органи изготвиха планове за преработване на конституцията на тяхната страна. Група юристи беше инструктирана и ще има 10 дни да внесе предложени от нея изменения. Това е добра новина. Най-спорните членове по-специално относно неограничения брой президентски мандати, ограничителните условия за това кой може да се кандидатира в президентските избори, начините за упражняване на надзор върху изборите и ограничените възможности за обжалване след парламентарни избори ще трябва да бъдат преработени. Следователно демократичният преход е в ход. Преработването на конституцията обаче не е единственият въпрос, който трябва да бъде решен. Икономическото благосъстояние и социалното сближаване са съществени условия за еманципацията на един народ и за безпроблемното управление на една страна. Европейският съюз, от своя страна, не може да стои отстрани и да не прави нищо, докато се извършват промените. След като приветства демократичния преход, баронеса Аштън ще трябва да обнови споразуменията за партньорство и да постави принципите на правовата държава, правосъдието и правата на човека в основата на своя интерес. Тези ценности не може да бъдат допуснати да потънат в забрава под претекст за стабилизиране на нашите отношения.
<SPEAKER ID="509" NAME="John Attard-Montalto" AFFILIATION="S&amp;D">
в писмена форма. - (EN) От съществено значение е да бъде определена ролята на ЕС във вълненията в много арабски страни, и по-конкретно в Египет. Вълненията изненадаха всички и изглежда, че не е бил подготвен план за такива непредвидени случаи, които не са локализирани, а широко разпространени. Социално-политическата основа, която провокира промените в арабския свят, не се различава в тези страни, които сега са в преход към, надяваме се, демократична среда.
<P>
Отбелязано е, че баронеса Аштън е заявила, че ЕС има "демократично призвание" да се вслушва в народите, които искат промяна - и ние сме свидетели на променящ се свят, защото това, което става в арабските страни, ще окаже въздействие върху политически, социални и икономически въпроси в цял свят. Един особено важен въпрос е този за сигурността и стабилността и няма съмнение, че "демократичното призвание" се отнася за страни, които се считат главно за съюзни с други, които понастоящем имат демократични политически системи. В този момент не се знае къде ще отведе демократичният процес на преход или каква позиция ще заемат традиционните демокрации, и по-специално ЕС.
