<CHAPTER ID="004">
Среща на върха на Г-20 в Питсбърг (24-25 септември) (разискване) 
<SPEAKER ID="008" NAME="Председател">
Следващата точка са коментари на Съвета и Комисията относно срещата на върха на Г-20 в Питсбърг, която ще се проведе на 24-25 септември 2009 г.
<SPEAKER ID="009" NAME="Сесилия Малмстрьом" LANGUAGE="SV">
Г-н председател, за мен е голямо удоволствие да бъда тук днес като представител на шведското председателство. Председателството и Комисията ще представляват заедно ЕС на срещата на върха на Г-20 в Питсбърг на 24-25 септември. Ние ще проведем неформално заседание на Европейския съвет утре в Брюксел, за да подготвим общата позиция на ЕС. Както всички вие знаете, глобалната финансова криза породи необходимост от безпрецедентни глобални мерки:
<P>
Първо, бързи и принудителни мерки на финансовата и монетарна политика в подкрепа на финансовия сектор и реалната икономика. Второ, координиране на глобалните усилия и нарастване на ролята на Г-20 като форум за подобна координация, включително на мерките за регулиране на финансовите пазари. Мерките на финансовата и монетарна политика, които беше възможно бързо да се предприемат, бяха необходими изцяло за преодоляване на най-лошия етап от кризата.
<P>
Общата подкрепа за икономиката на ЕС през тази и следващата година се оценява на 5% от БВП. Централните банки отговориха на кризата като задържаха лихвените проценти близо до нула. Днес ние сме предпазливо оптимистично настроени, че най-лошото вече е отминало що се отнася до острите проблеми на финансовия сектор, но икономическата ситуация остава нестабилна и съществува значителен риск от допълнително влошаване. Напълно осъзнаваме, че нарастващата безработица ще бъде доминиращ въпрос в бъдеще. Ситуацията остава нестабилна, но можеше да бъде и много по-лошо.
<P>
Координацията и сътрудничеството на международно равнище ще бъдат особено важни, ако трябва да осигурим широкомащабно възстановяване и да положим началото за връщане към дългосрочен устойчив растеж, поставен на стабилна основа. Държавите от Г-20 са играли и ще продължават да играят централна роля в това. Те ще работят и с международните финансови институции на МВФ и Световната банка, за да гарантират, че разполагат с достатъчно ресурси и добре функционираща вътрешна организация, за да могат да подкрепят икономическия растеж и да осигурят финансова стабилност в целия свят.
<P>
Процесът Г-20 е постигнал следните значителни резултати:
<P>
Първо, имаме общ анализ на проблемите, които засегнаха нашите икономики. Това може да не звучи като особен напредък, но споделеното виждане за финансовия сектор и реалните икономически проблеми, които стоят зад кризата, са от съществено значение за ефективните контрамерки.
<P>
Второ, постигнахме реален напредък с редица конкретни мерки, за които се споразумяхме в Лондон на пролетната среща на високо равнище. Те включват обширен пакет от стимули за нашите икономики и укрепване на сътрудничеството в областта на надзора и регулирането на финансовите пазари. Освен това осигурихме Международният валутен фонд да разполага с достатъчно ресурси, за да отговори на търсенето на заеми. Също така се ангажирахме да подобрим способността на международните финансови институции да дадат навременно предупреждение, в случай че в бъдеще възникнат подобни проблеми.
<P>
Остава още много работа, но ние постигнахме очевиден напредък благодарение на координирани международни ангажименти. Считам, че в ЕС, наред с другите членове на Г-20, постигнахме голям напредък по редица важни въпроси, които са от решаващо значение, ако искаме да дадем стратегически отговор на икономическата и финансова криза. Нашата координирана стратегия за ЕС означава, че Европа води разискването, а не го следва. Именно нашите решения се вземат предвид при изготвянето на глобалните такива. Ето защо председателството кани утре на вечеря държавните и правителствени ръководители. Целта е да се продължи успешната работа от неформалния обяд на Съвета на министрите на икономиката и финансите (Екофин) и срещата на финансовите министри от Г-20 в Лондон, за да бъдем добре подготвени при пристигането в Питсбърг.
<P>
Очаквам заседанието утре и срещата на върха в Питсбърг да продължат развитието на главните въпроси, които споменах, но също така и на някои други области. Един от въпросите, който е енергично повдиган от редица европейски финансови министри, е въпросът за ролята на премиалните системи за финансовата стабилност. Финансовите министри от ЕС са единодушни, че трябва да сме водещи в исканията за ефективни глобални стандарти, които да осигурят тези премиални системи да нямат дестабилизиращ ефект и плащаните премии да бъдат разумни с оглед на резултатите от дейността. Това е важна част от общата инициатива за осигуряване на по-голяма прозрачност и по-добър надзор на финансовия сектор и е от решаващо значение, ако искаме да сме в състояние да осигурим бъдеща стабилност.
<P>
От Съвета за финансова стабилност е поискано да докладва на срещата на върха в Питсбърг за своята работа по разработването на принципи за премиални системи. Надявам се, че този доклад ще съдържа конкретни стратегии, които могат да бъдат реализирани на практика и които гарантират въвеждането от страна на финансовите институции на разумни структури за възнаграждения и премии. Нещо повече, считам, че можем да се споразумеем да продължим да осигуряваме необходимите стимули за нашите икономики, докато са необходими, но също така е важно да се ангажираме да премахнем мерките, когато вече няма да са нужни, за да можем да се върнем към балансирани публични финанси, когато настъпи възстановителният период.
<P>
Едва сме започнали да говорим за стратегиите за изход от ситуацията. Формата, съгласуването им и как ще бъдат реализирани са много важни компоненти, ако искаме да постигнем балансирано, дългосрочно икономическо възстановяване. Заетостта е друго важно предизвикателство. Нужно е внимателно да изготвим необходимите мерки, като същевременно поддържаме добър баланс между финансовата и структурна политика. Сигурна съм, че отново ще повторим необходимостта да поддържаме позиция срещу протекционизма и да осигурим честна игра на световните пазари. Това ще изисква значителна координация на финансовото регулиране и надзора, но също така и по отношение на премахването на предприетите извънредни мерки в подкрепа на финансовия сектор. Все така ще е нужна упорита работа на национално ниво и на ниво ЕС.
<P>
Преговорите относно реформата на финансовите институции ще продължат утре и в Питсбърг, а също така и през останалата част от годината. Искаме те да бъдат задълбочени, с достатъчно ресурси, с подходящ мандат, с политическо ръководство и управленски структури, които отразяват точно техния състав. Тези въпроси са сложни и взаимно свързани, но трябва спешно да се заемем с тях, за да могат финансовите институции да извършат все по-важната дейност.
<P>
Накрая, искам да отбележа, че естествено съществува голяма потребност от политическа решителност, ако искаме да постигнем напредък в разговорите преди срещата на върха по въпросите на климата в Копенхаген. Това е много голям приоритет за шведското председателство. Трябва да осигурим подходящи стимули за всички за предприемане на действия за ограничаване на глобалното затопляне и за адаптиране на икономическите стратегии в полза на благоприятно за климата развитие.
<P>
Нашата цел е срещата на върха в Питсбърг да постигне напредък по насоки за финансиране на глобални мерки по отношение на климата. Не мога да обещая, че ще постигнем всичко, което искаме, защото тези въпроси са много сложни, но обещаваме, че председателството ще утвърждава и отстоява отговорно вижданията на ЕС. В този дух очаквам плодотворни обсъждания с държавните и правителствени ръководители утре вечер, а действителните резултати, които светът очаква от Питсбърг - следващата седмица.
<P>
(Ръкопляскания)
<SPEAKER ID="010" NAME="Хоакин Алмуния" LANGUAGE="ES">
Г-н председател, г-жо Малмстрьом, уважаеми колеги, това е първото ми изказване пред Парламента в новия законодателен мандат. Първо искам да поздравя всички ви с избирането или преизбирането, както е в много случаи. Сигурен съм, че всички ние споделяме чувство на отговорност що се отнася до едно от най-големите политически предизвикателства на нашето поколение: как да преодолеем сериозната икономическа и финансова криза. Трябва да възстановим доверието и стабилността на нашите граждани, като същевременно увеличим възможностите за тях и осигурим до възможно най-висока степен социално сближаване за всички.
<P>
Въпросът, който е на дневен ред на срещата на върха на Г-20 в Питсбърг следващата седмица, е в основата на това предизвикателство и тази загриженост. Убеден съм, че въпросът ще продължи да изниква през целия следващ период и през целия мандат на Парламента, независимо дали въпросите са били обсъждани на срещи на върха на Г-20 или на европейски съвети, във ваши собствени разисквания или в предложени инициативи, които следващата Комисия ще представи пред Парламента.
<P>
Срещата на върха на Г-20 в Питсбърг е третата, свикана на равнище държавни и правителствени ръководители, след срива на Lehman Brothers преди една година и един ден и от началото на криза с мащаб невиждан от десетилетия.
<P>
В светлината на първите срещи на най-високо равнище на Г-20 във Вашингтон миналия ноември и в Лондон през април тази година е ясно, че Г-20 играят решаваща роля за координирането на глобалния отговор на кризата.
<P>
Приносът на Г-20 за разработването на съгласуван отговор е жизнено важен за избягването на още по-сериозна рецесия от тази, в която се намираме понастоящем. Жизнено важен е също така за полагането на основи на икономическа и финансова система, която в бъдеще ще предотврати повторение на дисбалансите и ексцесиите, които ни доведоха до сегашната ситуация.
<P>
Европейският съюз изигра активна и решаваща роля за насърчаване на Г-20 в това отношение. Както беше напомнено вчера в Парламента от председателя Барозу, първата среща на върха във Вашингтон беше европейска инициатива на френското председателство и президента Саркози заедно с Комисията. Европейският съюз направи решителен принос и с това, че постави амбициозни цели за двете предишни срещи на върха и участва активно в подготвителната работа за тези срещи, за да постигне не само политически декларации, но и конкретни резултати и ангажименти.
<P>
Всички европейци, както и европейските институции, следва да бъдат удовлетворени от постигнатото. Можем също така да бъдем значително удовлетворени от нивото на координация, което съществува между различните европейски представители в Г-20: европейските държави, които са членки на Г-20 и участват в срещите на Г-20 като такива, плюс председателството на Европейския съюз заедно с Комисията, като последните представляват гласа на всички европейци и общата позиция на всички държави-членки.
<P>
Срещата на върха във Вашингтон миналия ноември позволи на главните световни икономики - държавите от Г-20 произвеждат около 90% от световния БВП - да се споразумеят за реализирането на план за стимули за подкрепа на икономическата дейност по онова време, миналата есен, когато кредитирането, международната търговия и инвестициите внезапно спряха в резултат на огромен финансов шок, който възникна първоначално през август 2007 г. и след това набра невероятна инерция през септември 2008 г.
<P>
Няколко дни след срещата на върха във Вашингтон миналата година Комисията предложи Европейски план за икономическо възстановяване, който получи политическата подкрепа на Европейския съвет през декември. Този план формира основата на европейския отговор що се отнася до фискалната политика и политиката за стимулиране на търсенето чрез инструменти, които са в ръцете на националните правителства и парламентите, или в ръцете на самите европейски институции.
<P>
Въз основа на най-новата информация, с която разполагаме, тези фискални стимули, прилагани по преценка, заедно с действието на средствата за автоматично стабилизиране, които са много важни в европейските държави поради тежестта на нашите данъци и системата за социални грижи, се предвижда да добавят като принос към общото търсене равностойността на 5,5% от БВП на ЕС между 2009 г. и 2010 г.
<P>
Новата администрация на САЩ също е приела много важен план за стимулиране. При положение че нейните автоматични стабилизатори не са толкова обхватни като нашите в Европа, общата сума от преки стимули плюс автоматични стабилизатори означава, че подобна подкрепа се предоставя от двете страни на Атлантика. Освен това държави като Япония, Китай, Канада и други членове на Г-20 също са приели равностойни фискални стимули.
<P>
Срещата на върха в Лондон в началото на април подчерта в това отношение необходимостта тези планове да се приложат бързо на практика. Тя призова за наблюдение отблизо на плановете и посочи, че, ако е необходимо, те следва да бъдат допълнени от последващи мерки. Вече можем да потвърдим, че тези планове за стимулиране заедно с много важните монетарни стимули, възприети от централните банки, плюс мобилизацията на публични ресурси в подкрепа на финансовите институции, по-специално на банките, са успели да спрат "свободното падане" на икономиката. Те също така ни позволяват да видим тази есен първите признаци на стабилизация, както е видно от икономическите прогнози, които имах възможността да представя преди два дни в Брюксел. За пръв път от две години тези прогнози не преразглеждат предишните такива в посока надолу.
<P>
Обаче все още не можем да кажем, че икономическата дейност може да се самоподдържа, ако тези стимули се премахнат. Също така е вярно, че дори с прилагането на стимулите съществуват рискове от връщане назад, предвид изключително тревожното нарастване на безработицата и все още нерешените слабости на финансовата система.
<P>
В резултат на това едно от посланията, за които се споразумяха финансовите министри от Г-20 по отношение на срещата на върха в Питсбърг, когато се срещнаха в Лондон в началото на този месец, беше нуждата, засега, да се запазят временните мерки за подкрепа, без да се пренебрегва необходимостта да започне разработване на координирана стратегия за излизане от кризата. Ще се върна на това накратко в края на моето изказване.
<P>
Първите две срещи на върха във Вашингтон и Лондон бяха решаващи също така по отношение формулирането на глобален дневен ред за реформи в системата на финансовото регулиране и надзора. Може да се каже, че сме свидетели на радикална промяна в тона след почти три десетилетия господство на модела на дерегулация и теории за предполагаемата безпогрешност на финансовите пазари.
<P>
Във Вашингтон държавите от Г-20 положиха основите, установиха принципите и формулираха дневния ред за подчиняване на финансовите пазари на по-стриктно и по-ефективно регулиране и надзор, без да оставят никоя област, продукт или финансов играч извън контрола на регулаторните и надзорни органи. Тези органи трябва да си сътрудничат и да координират помежду си своите действия много по-тясно, за да коригират очевидната неефективност на националните системи за надзор по отношение на глобализираните пазари и финансовите институции, които действат на тези пазари, прекрачвайки националните граници.
<P>
На лондонската среща на върха през април беше извършена задълбочена работа за постигането на конкретен и значителен напредък в реализирането на дневния ред за реформи. От правилата на благоразумното счетоводство, приложими към финансови институции, до твърдото изискване за прозрачност в отказващите сътрудничество юрисдикции, а именно данъчни убежища, и включително регулирането на хедж фондовете или други финансови институции, организирането на прозрачни пазари на деривати и приемането на правила за възнагражденията на висши управленски кадри на финансови институции и търговци, действащи на пазарите, срещата на върха на Г-20 в Лондон предприе решителни стъпки за изпълнение на обещаната реформа.
<P>
В резултат Европейският съюз осъществи много важната задача не само да популяризира тези споразумения на ниво Г-20, но и да ги приложи. Това включваше активна работа по регулирането през последната година. Някои от тези предложения вече са приети в Парламента и от Съвета. Други понастоящем се обсъждат в Парламента и от Съвета като до края на годината Комисията планира да приеме нова серия предложения, като започне от следващата седмица, един ден преди срещата на върха в Питсбърг, с предложение за създаване на Европейски съвет за системен риск (ЕССР) и три европейски органа за надзор на микроравнище, въз основа на препоръките от доклада de Larosière, който и Съветът, и Комисията са приели.
<P>
Администрацията на САЩ също разкри амбициозен план за финансова реформа, който президентът Обама потвърди тази седмица като приоритет за своя мандат. Той призна отговорността на Съединените щати като мястото, където тази криза възникна и се разви.
<P>
Поставените цели за срещата на върха в Питсбърг включват проверка на положителния напредък на тези реформи и осигуряване на необходима конвергенция на регулирането от двете страни на Атлантика. Всяко разминаване в регулирането ще или може да бъде използвано в бъдеще от инвеститорите за арбитражни стратегии, които могат отново да създадат сериозни деформации на пазарите. Обаче, като допълнение към осигуряване спазването на вече договореното и насърчаване на прилагането на приетите мерки, срещата на върха в Питсбърг трябва да изпрати ясно политическо послание. Абсолютното желание на правителствата, политическите лидери, институциите, собствените ни държави и Европейския съюз да установят солидна регулационна рамка с твърд ангажимент и недвусмислено послание вече трябва да бъде заявено ясно. Това послание трябва да гласи, че никой не бива да мисли, след като е преминала най-лошата част от кризата, че предишните практики, които доведоха до кризата, могат да бъдат допуснати да се развият отново, сякаш нищо не се е случило.
<P>
Обществеността очаква гаранции, че от финансовите институции и техните ръководители ще се изисква да спазват правила, особено по отношение на възнаграждението, които ще им попречат да застрашат отново финансовата система и реалната икономика като цяло. Трябва да се каже, че Европейският съюз е напълно единен по този въпрос.
<P>
Друг въпрос, който стои на преден план в дневния ред на различните срещи на върха на Г-20, е реформата на международните финансови институции, както вече беше споменато от г-жа Малмстрьом.
<P>
Единственото, което искам да добавя, е, че в Лондон беше предприета една изключително важна стъпка напред по отношение на финансовия капацитет на тези институции, по-конкретно на Международния валутен фонд (МВФ). Неговият кредитен капацитет е увеличен с не по-малко от 500 милиарда щатски долара, в резултат на което сега общият размер на средствата на разположение на МВФ за неговата дейност е 750 милиарда щатски долара. Освен това беше постигнато съгласие да се разпределят между всички държави, членки на МВФ, пропорционално на техните квоти, специални права на тираж в размер на 250 милиарда щатски долара. И накрая, беше постигнато съгласие да се увеличи финансовият капацитет на МВФ, за да се подпомогнат неговите концесионни заеми за най-бедните държави. Всичко това вече съществува. За шест месеца беше постигнат много по-голям напредък в сравнение с много години преди това.
<P>
В резултат Европейският съюз, разбира се, се съгласи да участва съответно в увеличаването на средствата на МВФ. Държавите-членки на Европейския съюз се съгласиха да добавят 125 милиарда щатски долара към обичайните си вноски, пропорционално на финансирането за нови цели.
<P>
Лидерите на Г-20 ще обсъдят и промяната в представителството на различните страни в управителните органи на международните финансови институции. Нововъзникналите и развиващи се страни съвсем правилно се стремят към по-подходящо представителство. Това е стремеж, който Европейският съюз подкрепя, но той трябва да бъде трансформиран в конкретни споразумения. Ето защо Европейската комисия - въпреки че това не е официалната позиция на председателството на Европейския съюз - продължава да твърди, че в съответствие с вижданията на Парламента досега най-доброто представителство за Европейския съюз в тези органи е единичното.
<P>
Дневният ред на срещата на върха в Питсбърг ще обхване и други въпроси: финансиране във връзка с измененията на климата, в подготовка за срещата на върха в Копенхаген; необходимостта от възобновяване на преговорите за международната търговия и противопоставяне на протекционистките тенденции; както и увеличаване на подкрепата за най-слабите и най-уязвими страни за справяне с кризата. Както знаете, Комисията прие съобщение относно финансирането във връзка с измененията на климата миналата седмица.
<P>
Накрая, позволете ми да завърша като спомена желанието, изразено на последната среща на министрите на финансите от Г-20, което ще бъде обсъдено на срещата на върха в Питсбърг: необходимостта да се положат основите на бъдещ модел за по-балансиран и устойчив растеж. Това ще включва първо разработване на стратегии за излизане от кризата, които няма да се прилагат веднага, а когато е необходимо и координирано. Това се налага, защото разработването на такива стратегии е от ключово значение не само за устойчиво излизане от въпросната криза, но и за предлагане същевременно на перспектива за средна до дългосрочна устойчивост след широкообхватното въздействие на същата върху публичните финанси, върху равнищата на заетостта и капацитета за растеж на нашите икономики.
<SPEAKER ID="011" NAME="Corien Wortmann-Kool" LANGUAGE="NL">
Г-н председател, г-жо министър Малмстрьом, г-н член на Комисията Алмуния, намираме се в световна криза. Имаме финансов сектор, който работи на световно равнище и затова е необходимо, доколкото е възможно, да постигнем съгласие по задължителни правила за сектора на световно равнище. Ето защо срещата на Г-20 в Питсбърг е толкова важна, макар че самият Европейски съюз трябва, разбира се, да предприеме енергични действия. Усилията трябва да се съсредоточат върху възстановяването на баланса между свободата и отговорността, ценностите, които формират основата на нашата социална пазарна икономика, сърцевината на нашата изборна платформа в групата на Европейската народна партия (Християндемократи).
<P>
Г-н председател, срещата на върха на Г-20 е важна среща, на която ще бъде необходимо нещо повече от визия - доволна съм, че вие също го казахте. Това е среща на върха, на която трябва да се вземат решения. Това е свързано със структурно реформиране на управлението на риска, повече прозрачност и по-добри правила за финансов надзор. Г-н член на Комисията Алмуния, Вие казахте, че има предложения за хедж фондовете. Какво очаквате да постигнете в това отношение на срещата на върха на Г-20? Бърза реформа на МВФ и Световната банка също е много необходима и - доволна съм, че и двамата го казахте - трябва навременно да се работи по координирана стратегия за изход от кризата или пак ще възникнат нови проблеми.
<P>
Г-н председател, изключително важно е сбърканата култура на премиране да бъде коригирана със задължителни правила, тъй като премиите, които се дават като възнаграждение за краткосрочни печалби, представляват голям риск за стабилността на финансовите институции. Това обаче не е всичко - с основание съществува обществено негодувание и по тази причина също е много важно да покажем, че сме решителни в това отношение.
<P>
Г-н председател, срещата на върха ще бъде успешна, само ако бъдат постигнати обвързващи споразумения. Говорих за финансово регулиране, но измененията на климата, подготовката за успешна среща на върха в Копенхаген и борбата с протекционизма в интерес на работните места са, разбира се, много важни въпроси. Вие, Европейският съюз, всички ние заедно, трябва да изиграем ролята на пионери в това отношение и затова е важно да накарате държавите-членки да се мобилизират.
<SPEAKER ID="012" NAME="Udo Bullmann" LANGUAGE="DE">
Г-н председател, г-жо действащ председател на Съвета, г-н член на Комисията, госпожи и господа, преди всичко не може да има "както бяхте" в сегашната икономическа ситуация. Това ще ни позволи само да осъществим бавно възстановяване и ще наблюдаваме по-нататъшно рязко нарастване на безработицата, включително тук в Европа. Затова трябва да бъдете смели. Това е най-важното послание, което Парламентът може да предаде на делегатите за Питсбърг. Бъдете смели!
<P>
Г-н Алмуния, слушах вашето ободрително изказване, за което искам да Ви благодаря. Сега е необходимо да започнете да го реализирате на практика. Добре е да се започне със системите за премиране, но това не е достатъчно. Необходима ни е смяна на скоростта, когато краткосрочните спекуланти имат предимство на международния финансов пазар (поради погрешни правила) пред онези, които искат да правят дългосрочни инвестиции в работни места, в превъзходни продукти и дългосрочен успех на своето предприятие. Правилно е да се каже, че никой рисков играч, никой рисков финансов център няма да остане без разумно регулиране, и затова ни е необходимо регулиране на офшорните центрове, от които съмнителни продукти заливат целия свят. Това е най-важната задача, която трябва да си поставим сега.
<P>
Не бива да се плашите и от обсъждане на фискалната политика - това не е забранено. Един общ данък върху финансовите операции, който облагодетелства дългосрочните инвеститори, би ни придвижил напред в това разискване като цяло. Необходимо ни е силна, подобрена координация на нашата международна, а и на нашата европейска икономическа политика. Правилно е да се мисли за стратегия за изход от кризата, но в момента е още по-важно да решим как да окажем по-солидна подкрепа на икономиката и да подобрим координацията на нашата икономическа политика.
<SPEAKER ID="013" NAME="Sylvie Goulard" LANGUAGE="FR">
Г-н председател, г-жо министър, г-н член на Комисията, несъмнено оценяваме всички усилия, които споменахте и които всъщност вече постигнаха много, но искаме повече. Искаме редица от елементите и ангажиментите на Г-20 да бъдат формализирани. По-специално искам да привлека вниманието ви към разликата между доста обнадеждаващите цифри във финансовия сектор и ужасните цифри за безработицата в Европейския съюз. Ако е налице дългосрочна безработица, ще имаме, първо, човешка трагедия, а освен това и бреме върху публичните финанси и никаква надежда за възстановяване чрез потребление.
<P>
Ние, групата на Алианса на либералите и демократите за Европа, се страхуваме много от евентуален японски сценарий и някакъв муден растеж в продължение на няколко години. Мисля, че Вашата страна, г-жо Малмстрьом - Швеция - има за съжаление такъв опит. Моля помогнете ни да се възползваме от този опит.
<P>
За мен съществуват три важни задачи. Първо, трябва да продължим сътрудничеството в международен план, да продължаваме да се борим с протекционизма и да укрепваме световните институции като МВФ. Не можем да се спасим от ситуацията сами. Европа трябва неуморно да повтаря това послание.
<P>
Второ, трябва да реализираме успешно ефективен надзор и много по-взискателна форма на банкова стабилизация. В това отношение трябва да внимаваме за пропагандните действия на Г-20. Има изпълнителни власти, но има работа за вършене на законодателно ниво и за нас, г-н Алмуния, предложенията на Комисията за надзор са стъпка в правилна посока, но те не са достатъчни. В крайна сметка ние искаме повече европейски елементи. След това, според мен, ще трябва да помислим за съвместни стратегии за излизане от кризата, като същевременно запазим еврото и осигурим дефицитите да не оказват натиск върху общата монетарна дисциплина.
<P>
В заключение, искам да благодаря на г-н члена на Комисията Алмуния за това, че каза, че подкрепя идеята Европейският съюз да е орган, който заема позиции в международните институции, като по този начин защитава метода на Общността. Ние разчитаме на Вас да осигурите не само да се чува гласа на големите държави, но и да бъдат защитени целия Европейски съюз и целия международен пазар.
<SPEAKER ID="014" NAME="Sven Giegold" LANGUAGE="EN">
Г-н председател, благодаря на члена на Комисията за неговото изказване. Безпокоят ме няколко въпроса. Първият е, че комисията по развитие в Парламента е изготвила предложение за резолюция. Цитирам от него: "отбелязва с голяма загриженост, че кризата вече причинява големи поражения в човешки план и има съкрушителни последствия за уязвимите хора в най-бедните страни, като се очаква да се увеличат безработните с 23 милиона души, до 90 милиона души допълнително да изпаднат в крайна бедност само през 2009 г., необходими животоспасяващи лекарства за до 1,7 милиона души в критично положение, и да се увеличат с 200 000-400 000 смъртните случаи сред малки деца всяка година между 2009 и 2015 г.".
<P>
За съжаление, предложението не беше прието, макар че беше написано заедно от всички групи на Парламента. Ние категорично не одобряваме това и считаме, че е срамно, че Парламентът не можа да изготви резолюция до Г-20 по въпросите на развитието.
<P>
Големият въпрос е как да се финансират последиците от кризата и тук германският министър на финансите, заедно с канцлера, предложиха Г-20 да обсъдят възможността за общ данък върху финансовите операции. Питам Комисията, питам и председателството на Съвета - подкрепяте ли това предложение?
<P>
Вторият въпрос е за данъчните убежища. Г-20 искат да подходят към тях на базата на обмен на информация за всеки случай поотделно. Знаем, че това няма да проработи. Комисията по развитие предложи режим на докладване за всяка държава поотделно, така че транснационалните корпорации да се отчитат за всяка държава. Предлагаме да се въведе автоматичен обмен на информация, така че информацията наистина да тече между различните държави.
<P>
Една обща финансова система има нужда от прозрачност. Искаме също така да знаем Вашата позиция по тези конкретни предложения за излизане от кризата и финансиране на последиците.
<SPEAKER ID="015" NAME="Kay Swinburne" LANGUAGE="EN">
Г-н председател, благодаря Ви за изказванията, които чухме тази сутрин. Беше ми особено приятно да чуя коментара на г-жа Малмстрьом за това, че представителите на Г-20 в Питсбърг е необходимо да се споразумеят за значителна координация на непрекъснатата подкрепа за стимулиращите мерки, за отпадането на тези мерки за подкрепа в подходящ момент и за решителни координирани усилия за бъдеща регулация.
<P>
Обаче на фона на тази среща на върха виждаме нации, които харчат трилиони долари за спасяване и за пакети от стимули, а в две от най-големите световни икономики виждаме някои протекционистки мерки, особено по отношение на производството на гуми и птиче месо, а също така и как две от най-сложните регулаторни структури в света, а именно ЕС и САЩ, се стремят да извършат основна реконструкция на финансовите си системи. Затова се надявам важните въпроси за координиране на финансовите услуги особено сега, когато някои държави показват първи признаци за излизане от този период на отрицателен растеж, да бъдат основната тема на разговорите, а не отвличащата вниманието тема за премиите на банкерите.
<P>
Тази среща на върха трябва да се съсредоточи върху това как да реализираме обща регулационна рамка в общ времеви мащаб, така че да не даваме възможност за конкурентно преимущество на отделни нации или произволни регулационни възможности за спекулативна търговия. Само общ, координиран подход би бил от полза за предприятията, които се опитват да наберат средства в Уелс, ЕС и извън тях.
<P>
Ако моите уелски предприятия нямат достъп до средства от САЩ, ако банките, на които те разчитат, изискват толкова много капитал, че данъкоплатците в ЕС ще трябва да поемат още по-голям риск, няма да ни благодарят за това, че сме пристъпили първо към твърде обременяваща регулация. Молбата ми е винаги да се приема общ, координиран подход, и той да се поддържа, за да се осигури бъдещ достъп до капитал за всички наши предприятия в Уелс, ЕС и извън тях.
<SPEAKER ID="016" NAME="Miguel Portas" LANGUAGE="PT">
В Португалия банковите печалби нараснаха с 18% през първото тримесечие на тази година. Единственото, което нарасна повече от банковите печалби, беше безработицата. Португалия не е изключение, а пример за неизпълнено обещание, дадено от Г-20 - че ще решим тази криза с нов икономически и световен ред.
<P>
Това не се случи - още 50 милиона души без работа и още 200 милиона души в бедност доказват, че не е вярно. Ето защо призовавам Комисията и г-жа Малмстрьом да работят по премиите и хедж фондовете, разбира се, но най-вече да работят по онова, което не споменахме тук: края на офшорното банкиране, данъчните убежища, данъка върху финансовите операции и края на банковата тайна. Те следва да направят всичко явно, ако искат хората да им вярват.
<SPEAKER ID="017" NAME="Mario Borghezio" LANGUAGE="IT">
Г-н председател, госпожи и господа, как да вярват хората в регулирането на финансовия пазар, след като то е поверено на човек от висшето духовенство на световните финансови храмове като Марио Драги?
<P>
В Съединените щати се извършва народно въстание, една нова консервативна революция на народа срещу финансовите олигархии. Ние, народът, не вярваме в това да се накарат данъкоплатците да финансират политика за спасяване на финансовите власти, независимо дали в Съединените щати или Европа. По-скоро европейските правителства следва да дадат адекватни ресурси на реалната икономика, да се тревожат за производство и работни места. Виждаме резултатите от Г-20 - те не включват нищо за тавани и премии, нищо за премахването на данъчните убежища.
<P>
Вместо това мерките са насочени изцяло към спасяване на виновните за финансовия балон: вече са похарчени 23 трилиона евро, от които 5 трилиона евро са похарчени от Европейската централна банка. Парите в нашата икономика бяха подарени на отговорните за финансовия балон. В сравнение с 850-те милиарда евро, дадени на банките, само 50 милиарда евро бяха предназначени за социални грижи и стимули за производството. Реалността е, че висшите финанси дават нарежданията, а политиците се подчиняват.
<P>
В Съединените щати, както и в Европа, политиците се явяват просто слуги на световната банкова власт. Събуди се, Европа, последвай примера на населението в САЩ, което започва втора важна революция - революцията на консервативния народ.
<SPEAKER ID="018" NAME="Hans-Peter Martin" AFFILIATION="NI">
(DE) Г-н председател, необходима ни е демократична революция. Това е ясно от процеса, който за щастие набра инерция в това, което понастоящем представляват Г-20, защото може да се присъединят още, можем дори да си представим Г-3. Какво би станало, ако Съветът помогне за установяване на демократичен механизъм за контрол, особено с оглед на традицията му за консенсус? Не е нужно веднага да се получи световен парламент, но това, което набира популярност, се нуждае от внимателно демократично проучване от избраните парламентаристи в рамките на един много по-голям форум от Европейския парламент.
<P>
Искам също така да посоча по-специално, че въпросът за системните рискове трябва да бъде решен в основата си. Що се отнася до досадната ситуация, в която се намираме още от 1998 г., с LTCM, Hypo Real Estate и, разбира се, Lehman и страничните ефекти, от това трябва да произлязат правила, които да правят невъзможно приключването на основния проблем с "твърде големи, за да фалират". Разбира се, това може да стане чрез законодателство за картелите, но също така е и основен глобален въпрос.
<P>
Що се отнася до общия данък върху финансовите операции, тук в Европейския парламент още през 1999 г. беше създадена групата за данъка на Тобин. Добре е, че има напредък в това отношение. Що се отнася до пакета за надзора, трябва да действаме спешно в европейски мащаб и да не допускаме да ни бавят онези, които искат несправедлива Европа.
<SPEAKER ID="019" NAME="Othmar Karas" AFFILIATION="PPE">
(DE) Г-н председател, госпожи и господа, статистиката се подобрява. Обаче множеството причини за кризата - а това не е просто въпрос на вратички в нормативната уредба - изобщо не са премахнати. За това не бива да ни липсват политическа воля, решителност и смелост, напротив.
<P>
Днес говорим за Г-20 - добър процес. Необходими са ни нови и различни структури, приоритети и основи за оценка, за да изградим световна икономика и финансов, социален и съдебен ред в света.
<P>
За това има три условия: първо, трябва да разработим демократичен, парламентарен процес за узаконяване; второ, необходим ни е повече ЕС в Европа и повече Европа в света, което означава също, че ценностите в нашата Харта на основните права са нашите артикули за износ, че нашият модел за отговорна еко-социална пазарна икономика е основата за нашия общ ред; и, трето, че е необходимо европейско регулиране в области, в които не се очаква споразумение в рамките на Г-20.
<P>
Ние казваме "да" на интегриран европейски, а не просто координиран надзор над финансовия пазар на базата на модела на Европейската централна банка. Докладът de Larosière е нещо много малко. Ние казваме "да" на разискванията за премийните плащания, но смяната на начините на плащане не е правилен подход. Трябва да сменим базата за оценка и навсякъде, където има премия, да има и компонент за санкция.
<P>
Според мен разискването за процикличността до момента е твърде кратко. Трябва да премахнем процикличните ефекти на кризата и съществуващите разпоредби за 2009 г. и 2010 г. Не бива да ни липсва политическа воля. Ето защо, след изказванията на действащия председател на Съвета и члена на Комисията ние отиваме в Питсбърг оптимистично настроени.
<SPEAKER ID="020" NAME="Pervenche Berès" AFFILIATION="S&amp;D">
(FR) Г-н председател, г-жо действащ председател на Съвета, г-н член на Комисията, една година след срива на Lehman Brothers позицията, която Европейският съюз възприема на срещата на върха на Г-20 в Питсбърг, е абсолютно решаваща, ако искаме да предотвратим повторение на събитията от миналото и искаме динамиката на промените да остане на първо място в дневния ред. Искам да изтъкна четири забележки по този въпрос.
<P>
Първо, на срещата на върха на Г-20 в Лондон миналия април държавните и правителствени ръководители поеха ангажимент да увеличат средствата на МВФ. Много добре. Видяхме, че имаше значителна подкрепа за изпълнение на тази цел. Страхувам се, че зад това се крие по-малка решителност да се изиграе роля за така необходимата реформа в управлението на МВФ.
<P>
Втората ми забележка е, че не трябва да се поддаваме на рекламни трикове. Не бих искала вездесъщото разискване за премиите и възнагражденията и на управителите, и на търговците - който е от критично значение, ако искаме да разработим система, в която вниманието е съсредоточено не толкова върху краткосрочното, а по-скоро върху дългосрочното инвестиране - да засенчи не по-малко важната кампания за премахване на данъчните убежища, която беше основният момент в срещата на върха в Лондон.
<P>
Третата ми забележка - с това искам да продължа казаното от г-н Bullmann по-рано - е, че това е исторически момент за нас, за да повдигнем отново въпроса за участието на банките във финансирането за последиците от кризата. Това ще ни позволи да открием отново разискването за данъчното облагане на финансовите операции, което само по себе си трябва също да позволи да се предоставят средства за дългосрочни инвестиции. И още веднъж, предвид начина, по който банките бяха подкрепени и им беше оказано съдействие за справяне с кризата, единствено правилният, подходящ и ефективен курс на действие за тях е да участват днес във финансирането на икономиката.
<P>
Последната ми забележка, когато гледаме картината на заетостта, е, че от самото начало нашите срещи на върха на Г-20 не постигнаха резултати що се отнася до справянето с макроикономическия въпрос, въпроса за глобалния пакт за заетостта и въпроса за връщане към стратегия, която утре ще ни позволи да коригираме световните дисбаланси, които причиниха тази криза.
<SPEAKER ID="021" NAME="Wolf Klinz" AFFILIATION="ALDE">
(DE) Г-н председател, госпожи и господа, приветствам бързата и решителна реакция на Г-20 по отношение на световната финансова криза. Случиха се много неща. Изглежда, че пожарът е потушен, но основите на нашата финансова система все още са разклатени. Гражданите са разтревожени. Печалбите се връщат в полза на акционерите, а загубите се социализират - така виждат нещата гражданите. Междувременно стопанските субекти продължават да търсят както обикновено нови и нови играчи на пазара, които предприемат големи ходове вместо да се съсредоточат върху онова, което би трябвало да правят всъщност, а именно да подкрепят реалната икономика. Финансовата етика и отговорността изглеждат, както винаги, чужди думи за мнозина от тях.
<P>
Очаквам конкретни и бързи мерки от Г-20. Надявам се, че държавите-членки на ЕС ще се обединят. Освен новите надзорни структури са ни необходими и по-големи капиталови основи, които нарастват успоредно с риска - дългосрочни, а на краткосрочни - системи за стимулиране, координирана стратегия за прекратяване на държавните субсидии, ограничен протекционизъм, съгласувано, а не произволно регулиране, край на процикличността и решение на проблема "твърде големи, за да фалират" и, преди всичко, трябва да се придържаме към изпитаната социална пазарна икономика.
<SPEAKER ID="022" NAME="Cornelis de Jong" AFFILIATION="GUE/NGL">
(EN) Г-н председател, досега Г-20 се съсредоточават върху мерки за финансовия сектор. Обаче като че ли всички забравят, че реалната икономика също страда от алчност и е обсебена от стремеж към краткосрочни печалби.
<P>
Уважавам много малките предприятия, които без никакъв шанс се опитват да оцелеят. Те заслужават да получат заемите, на които имат право. Но не уважавам никак ръководствата на някои от по-големите предприятия, които нямат никакво отношение към продуктите или услугите, които доставят, и мислят само за разширяване и спекула.
<P>
Затова призовавам Г-20 да обсъдят начини, чрез които да направят икономиката по-демократична и да гарантират, че в рамките на предприятието, работниците и други, които представляват общия интерес, да имат достатъчно власт, за да контролират ръководството.
<P>
В рамките на ЕС трябва да погледнем отново статута на европейското дружество. Следва да гарантираме, че е невъзможно акционерите и ръководството да използват спекулативни стратегии за растеж в ущърб на дългосрочния интерес на самите дружества и на онези, които работят за тях.
<SPEAKER ID="023" NAME="Krisztina Morvai" AFFILIATION="NI">
(EN) Г-н председател, повечето европейци не са корпоративни ръководители и не са банкери, а семейства селскостопански производители, дребни предприемачи, държавни служители.
<P>
На по-голямата част от Европа й е дошло до гуша от сегашната система, в която световните мултинационални корпорации и банки управляват света. На хората им е необходима - а и те искат - фундаментално нова парадигма, в която трябва да има промяна от глобализация към локализация, от вземане на решения съсредоточено изцяло върху печалби и пари към такова, насочено към хората и общността, от земеделие със свободна търговия, управлявана от СТО, към суверенитет на производството на храни, местно производство и местно земеделие.
<P>
Моля ви, представлявайте на срещата на върха на Г-20 вижданията на преобладаващата част от Европа.
<SPEAKER ID="024" NAME="Werner Langen" AFFILIATION="PPE">
(DE) Г-н председател, госпожи и господа, кой, кого и как трябва да регулира? Това ще бъде един от дискусионните въпроси на срещата на върха на Г-20. Дори ако има единодушие по факта, че не може да има връщане към необузданите събития на финансовия пазар, методите и обхватът на регулиране пак ще бъдат предмет на ожесточен спор. Все пак ще бъде възможно да бъдат постигнати споразумения по правилата за капиталите, за рейтинговите агенции, възможно е дори по въпроси във връзка с дериватите и лицензирането им, но ще има спорове за нелоялната конкуренция, данъците и контрола. Ще има спорове за премиите и спорове във връзка с искането на Европа за въвеждане на данъка на Тобин.
<P>
С други думи, като европейци ние сме длъжни да се подготвим добре, независимо от резултата от срещата на върха на Г-20, и Комисията е на прав път, като не разчита единствено на въпросната среща. Мотото трябва да бъде: никакви играчи на финансовия пазар, никакви финансови продукти и никакъв финансов център без надзор в бъдеще.
<P>
Обаче възстановяването на световната икономика също е в дневния ред. Не можем да продължаваме като в миналото и да поддържаме дисбаланси в света в полза на САЩ и големите индустриални държави. Трябва да се посветим на преодоляването на бедността и глада в света и срещата на върха на Г-20 трябва да ни даде нов тласък в тази посока.
<P>
Искам също така да добавя една точка, която никой, с изключение на члена на Комисията Алмуния, не засегна до сега. Ще бъде необходимо да се придържаме към Пакта за стабилност и растеж в Европа, а не да го погребваме. Само защото имахме този пакт, защото го преработвахме и поддържахме, изобщо беше възможно Европа да остане способна да действа. Това следва да остане европейска цел: стратегия за бързо излизане от ситуацията на прекомерните дългове към стабилна икономика, към Пакта за стабилност и растеж, такъв, какъвто го знаем.
<SPEAKER ID="025" NAME="Edward Scicluna" AFFILIATION="S&amp;D">
(MT) Г-н председател, понастоящем една от най-популярните теми, поне в новините, обвързани със срещата на върха на Г-20, е тези за премиите. Очевидно това е много обсъждан въпрос, но все пак трябва да разберем, че действителният проблем е много по-сложен. Трябва да се каже, че ако тези премии излагат финансовата система на риск, то несъмнено те трябва да бъдат възпрени. Обаче трябва да имаме предвид, че имаше големи дефицити във външната търговия между държавите, които доведоха до тази криза, както и други вътрешни фискални дефицити.
<P>
Трябва да вземем предвид и безработицата. Знаем, че забавянето във възстановяването на заетостта обикновено се нуждае от около една година, за да достигне показателите при предишното равнище на БВП. Затова, когато анализираме въпроси на заетостта, прилаганите пакети фискални стимули трябва да продължат да се прилагат докато започнат да се появяват положителни резултати. Комисията трябва да гарантира да не възникват несъответствия и трябва да изисква да бъде отбелязано намаляване на дефицита преди да спре стимулите.
<SPEAKER ID="027" NAME="Kyriacos Triantaphyllides" AFFILIATION="GUE/NGL">
(EL) Г-н председател, срещата на върха на Г-20, на която главната тема беше управлението на премиите, дори при най-голямо въображение не достигна до сърцевината на проблема и, за съжаление, не е крачка към подобряване на съществуващата система.
<P>
Поредицата от предложения за изменение на нормативната уредба се ограничава до анализ на повърхностни въпроси и не се съсредоточава върху социални цели. Целта трябва да бъде цялостно преработване на финансовата система, обществения и социален контрол - по-демократична среща на върха, която би включвала всички държави и която би разгледала въпроси като увеличената безработица и спираловидно нарастващите цени на основните стоки и горивата; среща на върха, която би взела по-фундаментални решения за намеса на пазара с цел да спре непрекъснатата приватизация и унищожаването на социалната държава.
<P>
Това са истинските потребности на хората. Гражданите днес искат цялостна структурна промяна далече от нео-либералната система, която вместо до развитие доведе до неразвитост, далече от необузданата спекула, която работи срещу интересите на хората.
<SPEAKER ID="028" NAME="Jean-Paul Gauzès" AFFILIATION="PPE">
(FR) Г-н председател, г-н член на Комисията, приветствам Вашата решителност.
<P>
Европа започна да въвежда ефективно регулиране, но тя не бива да се оказва изолирана. Необходимо е тясно международно сътрудничество и точно това очакваме от Г-20. Реформите, започнати на предишните срещи, трябва да се осъществяват стриктно и енергично. Международната рамка за регулиране на финансовия сектор трябва да бъде завършена, за да спомогне за инвестициите, растежа и заетостта. Трябва да бъдат затвърдени водещите принципи. Кризата още не е свършила. Не бива да се връщаме към ситуацията преди нея и да изоставяме мерките, необходими, за да се избегне, доколкото е възможно, подновяването на кризи, които са особено вредни за реалната икономика, растежа и заетостта.
<P>
Засилването на надзора и регулирането са еднакво необходими. Задълженията за надзор следва да отразяват нивото на системния риск, което финансовите институции налагат на сектора. Спекулативните дейности, които представляват значителен риск, следва да се възпират чрез увеличаване на капиталовите изисквания и международно прилагане на базелските правила.
<P>
Що се отнася до заплатите във финансовия сектор, следва да препоръчаме комисии по възнагражденията, увеличаване на прозрачността на тези заплати с по-стриктни изисквания за разкриване и надзор на променливите възнаграждения, по-специално премиите. Укрепването на световните финансови институции също е наложително, както и реформата в управлението и представителството на МВФ.
<P>
Г-н член на Комисията, това са някои от очакванията на гражданите от следващата среща на Г-20, където Европа трябва да говори с един глас - решително и убедено.
<SPEAKER ID="029" NAME="Alejandro Cercas" AFFILIATION="S&amp;D">
(ES) Г-н член на Комисията Алмуния, г-жо Малмстрьом, искам да ви помоля да не забравяте в Питсбърг, че преживяваме не само финансова и икономическа криза с безпрецедентни размери, но и огромна социална криза с опустошителни ефекти за най-нуждаещите се, за онези, които имат само работата си, за дребните предприемачи и за повечето региони и държави в неравностойно положение. Надявам се в Питсбърг да стане ясно, че икономиката е важна, но че хората са по-важни и че всъщност икономиката служи на хората.
<P>
Освен това, г-н член на Комисията, г-жо министър, моля, не забравяйте в Питсбърг, че Европа съществува. Моля ви, нека вашите гласове да се чуват по-силно от тези на тримата тенори. Тук имам писмото от 3 септември на тримата европейски министър-председатели. Няма нито дума за Европа. Те казват, че е важно Европа да говори с един глас, но продължават да заглушават гласа на Европа.
<P>
Трябва да говорите по-силно от тях. Трябва да заявите ясно, че Европа има право и задължение и че нашата визия за социална пазарна икономика е решението както за тази криза, така и за предотвратяване на повторението й.
<SPEAKER ID="030" NAME="José Manuel García-Margallo y Marfil" AFFILIATION="PPE">
(ES) Госпожи и господа, съгласен съм с много от поставените въпроси, но трябва да определя и някои други такива.
<P>
Съгласен съм, че е твърде рано да се вземат патериците на пациента, но е време да го подготвим да ходи без тях. Все още трябва да поемем излишната ликвидност на пазарите, да коригираме дисбаланса в публичните финанси и да възстановим уважението към правилата на конкуренцията. В Питсбърг трябва да направим няколко неща, които не можем да направим сами: трябва да установим механизми за ранно предупреждение, които действат, защото онези, които имахме, не действаха; трябва да преработим регулаторната рамка, защото съществуващата рамка не подейства.
<P>
Съгласен съм, че е необходимо да бъдат регулирани премиите и данъчните убежища. Това са все необходими, но неадекватни мерки. По мое мнение е много по-необходимо да се възстановят силите на финансовите институции, да се ограничи дългът и да се установят резерви в добрите времена, за да можем да издържим през лошите такива. По-важно е да се положат усилия по отношение на надзора.
<P>
Г-н членът на Комисията знае, че подкрепих доклада de Larosière, въпреки че го считах за неадекватен, защото бих подкрепил по-централизиран надзор. Ясно е обаче, че европейският надзор не може да функционира без тясна координация с надзорните органи на други големи икономически области по света. Необходимо е да направим нещо и по отношение на търговията. Добре е да помагаме на нововъзникналите държави, но е много по-важно да вдигнем бариерите, които все още пречат на търговията със стоки.
<P>
Г-н член на Комисията, най-важният въпрос е необходимостта да положим основите за стабилен и устойчив растеж за поколения напред. За това са ни необходими свободни пазари, пазари, отворени за нововъведения, пазари, отворени за предприемачи, но и пазари, подчинени на определено ниво на регулиране.
<P>
Ще завърша с един цитат, който е добре познат на моя сънародник г-н Алмуния: "Не издавай много едикти; когато въвеждаш прагматични правила и укази, погрижи се те да са добри и, преди всичко, да бъдат добре спазвани", така казва Дон Кихот на своя приятел Санчо.
<SPEAKER ID="031" NAME="Peter Skinner" AFFILIATION="S&amp;D">
(EN) Г-н председател, благодаря на г-н члена на Комисията. Особено съм съгласен с неговата Харта за устойчива икономическа дейност. Считам, че това е, което трябва да отнесем в Г-20, но не съм съгласен, че следва да използваме целия си капитал, за да се съсредоточим върху премиите на банкерите. Считам, че това е за отвличане на вниманието, макар че следва също да бъде решено. Нито пък, честно казано, списъкът с желанията за решаване на световните проблеми е вероятно да се наложи над останалите.
<P>
Индустрията на финансовите услуги е възпламенена. Първо трябва да се уверим, че сме угасили пожара и че няма да пламне отново. За това ни е необходим последователен подход. Г-20 е водещ форум, но са ни необходими и постоянни структури като Трансатлантическия икономически съвет, които да се занимават с въпроси като международните стандарти за финансова отчетност (МСФО). Трябва действително да решим въпроса със системния риск, да спрем да се взираме в огледалото за задно виждане и да започнем да се съсредоточаваме върху пътя пред нас.
<SPEAKER ID="032" NAME="Kader Arif" AFFILIATION="S&amp;D">
(FR) Г-н председател, госпожи и господа, кризата, която изживяваме, е дълбока и дълготрайна. Затова е неотложно и абсолютно важно да бъдат въведени необходимите разпоредби и надзор на финансовия сектор и банките, за да бъде предотвратено още по-тежко повторение на сегашната криза. Финансовата система трябва отново да обслужва реалната икономика, а не да продължава да я унищожава.
<P>
От тази гледна точка последната среща на върха на Г-20 в Лондон, която беше спомената, завърши с (да не кажа нещо повече) частични предложения, като освен това думите не бяха превърнати в дела и отново е налице финансов дрейф.
<P>
С оглед на това положение и за да бъде срещата на върха на Г-20 в Питсбърг наистина полезна, Европейският съюз трябва да защити строги регулативни мерки с реални последствия. Освен важните мерки за надзор на финансовия сектор, описани от редица мои колеги, аз лично искам да повдигна въпроса за търговията и развитието, защото в Питсбърг ще се говори и за подновяване на кръга от Доха. Подновете го, да, но при условието, че първоначалната и основна цел на този кръг - т.е. развитието - няма отново да остане встрани. Нашите южни партньори съвсем правилно няма да приемат, че тяхната загриженост отново остава без отговор.
<P>
Основният въпрос на тази среща на Г-20 обхваща много повече от финансовата криза: става въпрос за полагането на основите на новото управление на света.
<SPEAKER ID="033" NAME="Ramon Jauregui Atondo" AFFILIATION="S&amp;D">
(ES) Г-жо Малмстрьом, г-н Алмуния, ще ви дам три идеи за една минута.
<P>
Първо, необходима ни е по-добра Европа. Това е така, защото предвид световната ситуация, Европа трябва да бъде обединена и силна. Ако не успеем да постигнем това, Европа няма да се зачита и няма да участва.
<P>
Второ, необходима ни е по-добра държава. Това е така, защото в допълнение към развитието на новото управление на света, в допълнение към новите разпоредби и надзор, а също и по-голямата международна координация, е необходимо да сложим край на данъчните убежища и да преразгледаме транснационалното данъчно облагане. Това, по мое мнение, е неотложен въпрос за бъдещето.
<P>
И накрая, необходим ни е по-добър пазар. Считам, че е жизнено важно да повторим отново, че е необходима нови търговска етика, а също и да насърчим нова култура на корпоративна отговорност. Считам, че това е крайно необходимо. Предприятията трябва да станат част от обществото и като такива трябва да бъдат държани отговорни пред тези заинтересовани групи и страни.
<SPEAKER ID="034" NAME="Rachida Dati" AFFILIATION="PPE">
(FR) Г-н председател, г-жо министър, г-н Алмуния, на 3 септември Германия, Обединеното кралство и Франция постигнаха съгласие, говориха с един глас, за да изразят европейски консенсус по въпроса за надзора върху премиите на търговците.
<P>
В четвъртък 27-те членове на Съвета ще се срещнат, за да се подготвят за Г-20. Искам да ви окуража да работите активно за намиране на решение, общ отговор, но такъв, който е особено амбициозен по отношение възнагражденията на търговците. Наистина приетите правила и решения на последната среща на Г-20 през април не бяха спазени, тъй като банките, които получиха и държавни помощи, бързо заделиха суми, за да платят на търговците.
<P>
Европейските граждани не могат и няма да разберат защо такива нарушения не са наказани, когато бяха вземани мерки на срещата на върха на Г-20. Когато става въпрос за държавни помощи, нарушенията трябва да бъдат наказвани категорично. Затова е важно в Питсбърг да бъдат приети конкретни и преди всичко съвместни мерки. Не може само ние да бъдем добродетелни.
<P>
Накратко, върху възнагражденията трябва да се упражнява по-добър надзор чрез правила за прозрачност, управление и отговорност и трябва да се налагат наказания, когато правилата се нарушават.
<SPEAKER ID="035" NAME="Monika Flašíková Beňová" AFFILIATION="S&amp;D">
(SK) Според мен това, което предложихте тук, е доста амбициозен план, който възнамерявате да представите пред Г-20. Безпокои ме обаче какви ще бъдат заключенията на Г-20 и какъв ще бъде реалният ефект за обществото, тъй като резултатите, които стигнаха до нивото на държавите-членки на ЕС засега не са нито осезаеми, нито видими.
<P>
Г-жа Малмстрьом каза, че въпросът се отнася за пропорционални нива на заплащане за управителите, но трябва да се каже, че всички данни сочат, че именно в онези сектори, които подпомогнахме финансово и които защитихме от разоряване, управителите получават непропорционално заплащане. Освен това нищо не става с офшорното банкиране - механизмът просто не е задвижен.
<P>
Всичко това води до нарастваща безработица и проблеми за малките и средни предприятия и, според мен, може би следва да се съсредоточим върху по-малко въпроси в бъдеще, като осигурим пълното реализиране на онези от тях, върху които се съсредоточаваме
<SPEAKER ID="036" NAME="Pascal Canfin" AFFILIATION="Verts/ALE">
(FR) Г-н председател, Вие говорихте за управлението на МВФ. Искам също така да знам дали ще повдигнете пред Г-20 въпроса за условността на парите, които МВФ заема на държавите. Видяхме, че съществуващите преди твърде либерални условия не са се променили, като това важи по-специално за кредитите, предоставени на някои европейски държави. Каква е вашата позиция по въпроса?
<P>
Вторият ми въпрос е: каква е позицията на Комисията и на Съвета относно китайското предложение за въвеждане на малко по-различна международна валута като опит да се регулира финансовата система чрез алтернатива на долара?
<P>
Третият ми въпрос е: Г-20 е също така част от подготовката за Копенхаген. Комисията предложи обща сума в размер между 2 и 15 милиарда евро, за да бъдат подпомогнати страните от юга да се адаптират към измененията на климата. Каква е позицията на Съвета? Каква сума ще предложите за обсъждане следващата седмица пред Г-20?
<SPEAKER ID="037" NAME="Vicky Ford" AFFILIATION="ECR">
(EN) Г-н председател, Г-20 даде множество положителни отговори: необходимостта да се преработят финансовото регулиране и надзора и необходимостта да се действа координирано. Националните ни политици казват едно, а тук в ЕС изглежда, че правим друго. Подробностите за регулирането, които вече се разглеждат от някои мои колеги, показват различие и по отношение на сроковете за прилагане, и по отношение на подробностите на регулирането.
<P>
Нашите икономики са все още много крехки. Безработицата нараства, а достъпът до финансиране е огромен проблем, особено за малките и средни предприятия. Искаме ли нашите британски или европейски предприятия да бъдат в неизгодно положение спрямо конкуренцията, когато им е необходим оборотен капитал? Искаме ли да направим толкова скъпо заемането от европейска банка, че нашите клиенти, нашите корпорации, просто да отидат и да заемат от Уолстрийт и накрая да дадат още един успешен удар за Уолстрийт за сметка на европейските банки?
<P>
(Председателят отнема думата на оратора)
<SPEAKER ID="038" NAME="Enikő Győri" AFFILIATION="PPE">
(HU) Госпожи и господа, позволете ми да подходя към тази тема откъм една от превратностите на кризата. Гражданите на Унгария бяха шокирани, че докато страната понастоящем преживява с помощи от МВФ и ЕС, след седем години на социалистическо управление, печалбите на унгарските банки за полугодието достигнаха две трети от равнището преди кризата. Банките могат също така едностранно да променят договорите си, с което поставят в уязвимо положение гражданите, които са взели заеми в чужда валута с надеждата да си купят собствен апартамент.
<P>
Твърдо съм убедена, че трябва да предприемем действия срещу такива тенденции. Трябва да подложим банките и другите оператори на финансовия пазар на подходящ надзор. Следва да предотвратим продължаването на вредната култура на премии, която беше широко разпространена преди кризата. Трябва да установим твърди правила за професионална етика, защото видяхме до къде се стига с прекомерната дерегулация. Нека създадем свят, който дава възнаграждения не за бързи, краткосрочни печалби и прекомерност, а за правилна работа, и който счита социалната отговорност за основна ценност. Трябва да работим заедно за разумни правила, за да спечелим нашите партньори от Г-20.
<SPEAKER ID="039" NAME="Csaba Sándor Tabajdi" AFFILIATION="S&amp;D">
(HU) В казаното дотук има ясно послание, а именно, че за да си възвърнем доверието на обикновените граждани, трябва да предприемем действия срещу премиите и данъчните убежища. Искам да попитам г-н члена на Комисията Алмуния и г-жа Малмстрьом кога ще влезе в действие европейският финансов надзорен орган, предложен от унгарския министър-председател. Искам да изтъкна също така, че ще е изключително важна задача за Парламента, която няма нищо общо с Г-20, да защитава интересите на европейските потребители и граждани.
<P>
Те са оставени изцяло на милостта на банките, които не предоставят достатъчна и надеждна информация. В Унгария бе изготвен етичен кодекс. Предлагам етичен кодекс в Европа на ниво ЕС, който да управлява поведението на гражданите и банките, защото твърдо съм убеден, че има голям брой невинни жертви, тъй като обикновените граждани не разбират риска, свързан с получаването на кредит. Това е изключително важна задача за Европа.
<SPEAKER ID="040" NAME="Corinne Lepage" AFFILIATION="ALDE">
(FR) Г-н председател, г-жо министър, г-н член на Комисията, много амбициозната програма, която ни представихте, е интересна, но не считате ли, че сме длъжни да се занимаваме с преимуществото, което все още предстои да постигнем днес, като благоприятстваме съвсем краткосрочни операции и съвсем краткосрочна рентабилност вместо средна и дългосрочна?
<P>
Липсата на финансиране за нашите предприятия, особено в Европа, се дължи именно на преимуществото, което все още предстои да бъде постигнато чрез краткосрочни инвестиции. Не мислете ли, че трябва да се занимаваме с този въпрос?
<SPEAKER ID="041" NAME="Сесилия Малмстрьом" LANGUAGE="SV">
Г-н председател, искам да благодаря на всички членове на Парламента, които допринесоха за разискването. Считам, че в Парламент има много висока степен на съгласие за това кое е важно в европейската позиция и върху кои въпроси трябва да се съсредоточим преди Г-20. ЕС сега говори с ясен, координиран глас на международната сцена и наистина искам да благодаря на Комисията, и по-специално на Хоакин Алмуния, за работата, която извърши, за да помогне за постигането на този консенсус.
<P>
Мнозина членове на Парламента повдигнаха въпроси, които и аз, и г-н члена на Комисията сме разглеждали. Да, необходим ни е по-добър надзор и по-добро регулиране на финансовите пазари. Надяваме се, че може да бъде въведена система за надзор колкото е възможно по-скоро. Ще я базираме на доклада Larosière е ще видим колко бързо ще можем да я въведем. Необходими са ни по-координирани глобални решения и ефективни и действащи международни институции. Необходими са ни ясни принципи на системата за премиране. Вярвам силно в Съвета за финансова стабилност и съм уверена, че ще излезе с конкретни реализуеми предложения, които можем да обсъдим.
<P>
Искаме също така да повдигнем въпроса за финансирането за климата. Ще призовем всички държави да поемат своите отговорности, но не съм сигурна дали е реалистично да очакваме да бъдат обсъждани цифри на срещата на върха в Питсбърг. Естествено ще работим в тази насока, защото така е правилно.
<P>
Необходими са ни и глобални решения. Не можем да отделим решения на ЕС от тази система, но вместо това ще трябва да осигурим приемането на колкото е възможно повече глобални решения. Безработицата е може би най-забележимият аспект на икономическата и финансова криза за хората в Европа. Тя няма да изчезне за известно време в повечето от нашите държави, а това е много, много сериозна ситуация, която изисква европейски и национални решения. Трябва да имаме твърда политика по отношение пазара на труда; трябва да улесним предприятията и предприемачите в поемането на риска да наемат хора и да се осмеляват да инвестират; и трябва да осигурим хората да могат да бъдат наемани като инвестираме в образованието и изследванията. Ще имаме специални обсъждания за безработицата на Екофин през октомври.
<P>
Ще трябва да обсъдим и стратегии за излизане от кризата. В противен случай съществува риск мерките, които сме взели, да имат отрицателно въздействие върху заетостта и растежа по-специално и да доведат до дефицити и инфлация. Винаги най-уязвимите в нашето общество страдат първи. Когато става въпрос за най-бедните държави, ние напълно и изцяло осъзнаваме, че именно те губят най-много от международната криза. Тя удря силно по най-бедните в света. Обсъждали сме и продължаваме да обсъждаме как можем да улесним положението на тези хора. Важно е многостранните банки за развитие (МБР) да имат достатъчно ресурси, за да предоставят така наречените кредити при облекчени условия. Важно е също така да осигурим международната система за търговия да работи правилно и да няма присъщ на нея протекционизъм. Затова различните обсъждания на глобални данъци и различни видове данък на Тобин имат смисъл, само ако могат действително да бъдат реализирани глобално, а в момента това не е така. В резултат те са единствено непродуктивни и няма да помогнат на нашите икономики.
<P>
Мнозина членове на Парламента повдигнаха въпроса за хедж фондовете и новото финансово регулиране. Това са приоритетни въпроси за шведското председателство. Ние ще решим тези въпроси заедно с вас, като очакваме да работим много тясно с Европейския парламент, за да приемем директиви относно хедж фондовете и финансовото регулиране, колкото е възможно по-скоро. Осъзнавам, че това е трудно и сложно - има много аспекти, които трябва да се вземат под внимание - но ние сме готови да работим с вас, колкото е възможно в по-тясно сътрудничество, за да ги реализираме.
<P>
В резюме, естествено, че срещата на върха на Г-20 не може да реши всички проблеми, които сме обсъждали. Независимо от това имам добри основания да се надявам, че можем да постигнем значителен напредък по въпросите, които обсъждахме. Има натиск от страна на гражданите на Европа, но има също така хора по света, които очакват от нас да покажем своята ръководна роля и да увеличим стабилността на финансовите системи, да направим всичко възможно, за да избегнем такъв вид кризи в бъдеще и да обезпечим да излезем от тази криза по-силни, отколкото когато влязохме в нея. ЕС е единен, ЕС е силен и мога да ви уверя, че шведското председателство ще направи всичко възможно, за да защити и утвърди вижданията на Европа на срещата на върха на Г-20 следващата седмица. Благодаря ви много за изключително интересното разискване.
<SPEAKER ID="042" NAME="Хоакин Алмуния" LANGUAGE="ES">
Г-н председател, считам, че всички сме съгласни, че в сегашната ситуация, в която ще трябва да се справим с огромни и обхватни предизвикателства в резултат от кризата, успехът на срещата на върха на Г-20 в Питсбърг и убеждението, че в резултат от тези срещи ще започнем да намираме и прилагаме решения за проблемите и предизвикателствата, пред които сме изправени, са извънредно важни. Ние всъщност започваме да виждаме някои важни признаци на подобрение в определени икономически показатели по-специално в ръста на международната търговия и доверието на потребителите и инвеститорите. В резултат, по всички точки от дневния ред на срещата на върха следва да бъде, трябва да бъде и надявам се ще бъде постигнато съгласие от държавните и правителствени ръководители, като те ще бъдат реализирани след срещата през следващата седмица.
<P>
Една от най-важните точки, спомената от мнозина от вас, е необходимостта от изясняване, от ясно послание за това как най-големите световни икономики възнамеряват да продължат да координират действията си. Следващата стъпка в координацията на икономическата политика трябва да бъде определянето на стратегия за излизане от кризата и да се поеме ангажимент с решение за това кога и как ще бъде приложена стратегията по координиран начин. Трябва да научим - и аз считам, че сме научили - урока от кризата от двадесет и девета, че мерките за стимулиране не могат да бъдат оттеглени твърде бързо, когато икономиката - както някои от вас казаха - все още се нуждае от патерици. Обаче не бива да използваме тези мерки за стимулиране и по-дълго от необходимото, защото в такъв случай ще повторим условията, които доведоха да балоните и дисбалансите, които бяха причина за кризата. Това е много важен въпрос, който трябва да бъде изяснен от срещата на върха в Питсбърг.
<P>
Трябва да избегнем повторението на грешките от миналото, не само по отношение на макроикономическа политика, но и по отношение на финансово регулиране и надзор. Считам, че въпросният ангажимент беше напълно изяснен на предишните срещи на върха. Трябва да продължаваме да развиваме ангажимента и да уважаваме тези задължения, направени вече и на световно ниво, а в нашия случай - на европейско ниво.
<P>
В това отношение съм съгласен с онези, които казаха по време на разискването тази сутрин, че не всичко следва да се свежда до въпроса за възнагражденията. Обаче съм напълно съгласен с онези, които казаха, че въпросът за заплащането е изключително важен в икономически, социален, политически и морален аспект. Считам, че Европа показва своето лидерство по този въпрос - както и по други въпроси от дневния ред на Г-20 - и чрез всеки от държавните и правителствени ръководители, и чрез самите европейски институции, председателството на Европейския съюз и Комисията.
<P>
Не следва да забравяме, че през април тази година Европейската комисия предложи на държавите-членки препоръки относно заплащането, които са почти същите като тези, които сега предлага целия свят. Трябва да продължим да обръщаме внимание на проблемите на финансовата система - повече капитал, реструктуриране и коригиране на банковите баланси - и на европейско, и на световно ниво.
<P>
Когато имате напълно взаимосвързана финансова система, няма смисъл да решаваме проблемите си само в нашите граници, ако никой друг не решава междувременно своите. Трябва да помните как преди една година, в деня преди кризата на Lehman Brothers, ние продължавахме да мислим, че можем да избегнем най-лошите проблеми на финансовата криза, създадена в Съединените щати. Същевременно е абсолютно вярно, както мнозина от вас казаха, че накрая политическата цел е не просто да се подреди баланса на една банка или да се капитализират задълженията й. Основните проблеми са безработицата, положението на нашите малки и средни предприятия и устойчивостта на нашите обществени услуги и системите за социални грижи.
<P>
Но без действаща финансова система нищо друго не може да се поддържа. Това е предизвикателството, с което трябва да се справи срещата на върха в Питсбърг или с което Г-20 трябва да продължат да се борят на срещата на върха в Питсбърг.
<P>
И накрая, искам да коментирам един въпрос, който беше повдигнат в много от вашите изказвания. При все че съм съгласен с другите точки от дневния ред на Г-20, които мнозина от вас споменаха, искам да се спра само на една: въпросът за данъчните убежища и юрисдикциите, които отказват да сътрудничат.
<P>
Вярно е, че срещата на Г-20 в Лондон не успя да намери решения на всички проблеми, предизвикани от данъчните убежища. Би било много трудно да се намерят за един ден всички решения на един проблем, който съществува от много години. Но също така е абсолютно вярно, че след срещата на върха в Лондон през април за тези шест месеца бяха решени много повече проблеми, отколкото в продължение на години преди нея. По този конкретен въпрос беше постигнато съгласие за обмен на информация, необходима за предотвратяване избягването на данъчното облагане и за предотвратяване укриването на стопанска и финансова дейност от публичните органи чрез използване защитата на данъчни убежища. Следователно е вярно, че не всичко беше решено през въпросния период. Но през тези шест месеца постигнахме много по въпрос, който е изключително важен, за да предотвратим финансовите дейности, които са скрити от регулаторните и надзорни органи, за да не се създадат отново деформации в системата. Това също е много важно по отношение на посланието, което изпращаме на нашите граждани относно разпределението на отговорността и усилията за справяне с кризата.
<P>
Последно, някой каза, че гласът на ЕС трябва да се чува по-силно от гласовете на европейските членове на Г-20. Мога да ви уверя, че при шведското председателство и като се използва гласът на Европейската комисия, гласът на ЕС се чува. В него се вслушват много внимателно и с уважение, защото Европа, не просто една или две европейски държави, а Европейският съюз беше организацията, която започна този процес на световна координация. Това ясно показва, че могат да бъдат постигнати по-ефективни резултати, когато има истинска координация.
<SPEAKER ID="043" NAME="Председател">
Разискването приключи.
<P>
Гласуването ще се проведе по време на първата месечна сесия през октомври.
<P>
Писмени изявления (член 149)
<SPEAKER ID="044" NAME="András Gyürk" LANGUAGE="HU">
Очаква се предстоящата среща на върха на Г-20 да наблегне предимно върху преговорите за климата в Копенхаген. Все още има много нерешени въпроси на пътя на едно споразумение след Киото. Позволете ми да изразя няколко мисли по този въпрос. Първо, вместо неясни дългосрочни обещания са ни необходими обвързващи средносрочни задължения. Тези задължения трябва да бъдат реалистични, честни и да могат да се отчитат. Когато се установяват такива задължения, освен фактори като икономическо развитие и природни дадености, важно е да се вземе предвид също така и до каква степен са изпълнени ангажиментите от Киото до момента.
<P>
Второ, трябва да се подкрепи идеята, че ЕС следва да съдейства на развиващите се страни финансово, както и за постигане на техните политически цели във връзка с промяната на климата. За да бъде постигнато това, е необходим конкретен финансов залог. Обаче, за да се осигури прозрачност, развиващите се страни също трябва да поемат обвързващи ангажименти и да изготвят подробни планове за действие.
<P>
Трето, механизмите за гъвкавост трябва да продължат да изпълняват важна роля. За да бъдат насърчени инвестициите, трябва възможно най-бързо да се постигне споразумение за начина, по който могат да бъдат включени сертификати, произтичащи от вече реализирани проекти.
<P>
Четвърто, пазарно базираните инструменти трябва да получат по-широк обхват в системата след Киото. Например разширяването на търговията с емисии или схемите за "зелен" сертификат могат да помогнат за постигане намаляване на емисиите по места с минимални разходи. Считам, че икономическата криза не е пречка за компромис в Копенхаген. Едно прилично средносрочно споразумение може да засили донякъде конкурентоспособността на европейската икономика, като същевременно намали бремето върху околната среда.
<SPEAKER ID="045" NAME="Edit Herczog  " LANGUAGE="HU">
Преди пет години при присъединяването си към ЕС всяка нова държава-членка се ангажираше да приеме еврото. Понастоящем четири от тях вече са постигнали това. Останалите държави дрейфуват и изостават в тази област поради различни съображения и грешки на икономическата политика, да не говорим за икономическата и финансова криза, която ги постави в уязвима позиция. Икономическият спад подхрани протекционистките амбиции, което заплашва да подкопае действието на единния пазар.
<P>
Сегашната икономическа криза подчерта факта, че еврото е заело важна роля в тесните икономически връзки, установени между членовете на еврозоната, а държавите, които се надяват да приемат еврото, се оказаха в изключително уязвима позиция поради проточената подготовка. Мнозина считат, включително и аз, че във възникналата критична валутна ситуация ключът към решението е да се ускори въвеждането на еврото за тези държави-членки. Затова обаче трябва да бъдат формулирани условия на икономическата политика - дори и с формулираните преди условия пак ще са необходими години за въвеждане на еврото.
<P>
Според мен следва не само да проверим дали критериите за конвергенция са останали непроменени, но и дали ЕС работи с регламента, който определя времето, което трябва да бъде прекарано в Механизма на обменните курсове ІІ (ERM II) по-гъвкаво, отколкото сега. Също така считам, че е много важно да се проучи как може да бъде ускорен процесът на присъединяване към еврозоната, като същевременно бъдат изпълнени условията, които могат да бъдат изпълнени. Това може да стабилизира положението в засегнатите държави, да не говорим за предпазване на целия вътрешен пазар на ЕС. В противен случай евентуалната международна неплатежоспособност на държавите извън еврозоната може - при един възможно най-лош сценарий - да повлече надолу и еврозоната със себе си.
<SPEAKER ID="999" NAME="Liisa Jaakonsaari  " LANGUAGE="FI">
Г-н председател, пазарната икономика е добър роб, но лош господар. Напоследък обаче ролите някак си се объркаха. Обичайно е на международни конференции да се говори по несъществени теми, но сега са ни необходими действия и то бързо. Сега светът има историческа възможност на срещата на върха на Г-20 в Питсбърг да постигне отново съгласие по правилата за световната икономика. В пресата много се говори за премиите на банкерите, но те са само върха на айсберга. Световната икономика се нуждае от пълно обновяване и ключовата дума е прозрачност. Трябва да се опитаме и да приключим с рисковата икономика, и да преминем напред към реалната икономика. Само обвързващи международни правила могат да гарантират, че няма да има повторение на хазартната икономика, на която станахме свидетели през последните години. В бъдеще не следва данъкоплатецът да бъде принуждаван да плаща за вредите. Винаги има риск с механизми като данъците върху богатството, че някой в световната икономика ще се окаже паразит. Считам обаче, че следва поне да проучим доколко приложими са те.
<SPEAKER ID="046" NAME="Wojciech Michał Olejniczak  " LANGUAGE="PL">
Срещата на върха на Г-20 в Питсбърг ще се проведе фактически по време на първата годишнина от краха на банката Lehman Brothers. Това е фонът, на който следва да работят световните лидери. Въздействието на кризата се усети от обитателите на почти всяка част от земното кълбо. Главната цел на срещата на върха на Г-20 следва да бъде да се сведе до минимум рискът да се повтори кризата, причинена от дерегулацията на финансовите пазари. Лидерите на Г-20 са изправени пред задачата да създадат регулация, която ще предотврати по-нататъшното възникване на спекулативни банки и, да го кажем направо, изиграването на милиони клиенти на финансови институции в цял свят.
<P>
През последните няколко месеца получаваме все по-лоши новини за управители, които довеждат фирмите си до ръба на провала, използвайки публични помощи. През последните няколко години в Европа станахме свидетели на безпрецедентни различия в доходите, невиждани преди в европейския социален модел. Една от задачите на групата Г-20 следва да бъде да изравни доходите в Европа и в световен мащаб. Във финансовия сектор е необходимо да има правила, които да правят премиите зависими не от краткосрочни печалби, а от дългосрочна възвращаемост на инвестициите.
<P>
Лидерите на няколко европейски държави, както и на Европейския съюз, като цяло ще присъстват в Питсбърг. Ето защо Европа следва да говори с един глас на срещата на върха. Призовавам представителя на Европейския съюз да не забравя, че интересите на Общността включват интересите на държавите-членки, които няма да имат национални представители на срещата на върха.
<SPEAKER ID="047" NAME="Sirpa Pietikäinen  " LANGUAGE="FI">
В понеделник тази седмица беше съмнителна чест да се работи по нещо, което е един вид годишнина: точно преди една година инвестиционната банка Lehman Brothers рухна. Счита се, че провалът всъщност е ускорил настоящата дълбока световна рецесия и финансовата криза.
<P>
В един момент, толкова близък до годишнината и наближаващата среща на Г-20 в Питсбърг, си струва да спрем и да се замислим за това, какво беше научено и какво още може да се научи от кризата. Виждам, че от кризата ще излезе нещо от решаващо значение - това е възможност да ремонтираме основно международната финансова структура. Вече са направени стъпки в тази насока. Срещата на Г-20 миналата пролет послужи като добра основа за действие и насоки за глобален консенсус относно необходимите мерки. Съединените американски щати съвсем наскоро обявиха огромен финансов законодателен пакет. Очаква се Европейската комисия да направи предложение следващата седмица за изграждане на европейска финансова структура и нейния надзор. Ключовата фраза тук е "световен подход".
<P>
Трябва да установим международно обвързващи правила за реформата на Международния валутен фонд, регламенти за платежоспособността и нови правила за плащането на опции. Законодателството трябва да се разпростре до всички финансови продукти и е необходимо да бъде гъвкаво, за да може по всяко време да реагира на сектор, който се променя и пуска на пазара нови продукти.
<P>
В ситуация на криза, която съсипва основното осигуряване, препитанието и благосъстоянието на хората, конструктивно е също да се мисли за нови начини за измерване на богатството. Окончателните заключения, публикувани от комисията, която президентът Саркози назначи неотдавна, препоръчват преминаване от измерване на просперитета въз основа на БВП към нови методи, които вземат предвид по-специално способността на дадено общество в икономически аспект да предпази благополучието на своите граждани и екологичната устойчивост.
<SPEAKER ID="998" NAME="Catherine Stihler  " LANGUAGE="EN">
Съгласна съм с онези, които се изказаха за необходимостта от световен координиран подход. Това е от съществено значение, ако искаме да променим властовите конструкции на световната финансова система. Обаче нито Комисията, нито Съветът коментираха концепцията за "living wills" (индивидуални планове за действие при извънредни ситуации и за тяхното преодоляване) за банковия сектор. Тази седмица се отбелязва годишнина от краха на Lehman Brothers. Според разчетите ще са необходими десет години за приключване на делата на инвестиционната банка. Това контрастира с дружеството Dunfermline Building Society, което имаше "life will", позволяващо ясно идентифициране на активите му. Прозрачността е от съществено значение, ако искаме да върнем доверието на потребителите в банковия сектор.
