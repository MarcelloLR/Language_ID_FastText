<CHAPTER ID="019">
Действия на ЕС по отношение на жертвите на тероризма (разискване)
<SPEAKER ID="341" NAME="Председател">
Следващата точка е изявлението на Комисията относно действията ЕС по отношение на жертвите на тероризма.
<SPEAKER ID="342" NAME="Жак Баро" LANGUAGE="FR">
Г-жо председател, поддържам бележките, направени от моя колега, г-н Алмуния. Жертвите на тероризма са жертви на атаки срещу демократичните ценности на нашите общества. За нас жертвите илюстрират човешката трагедия, наречена тероризъм. Ние имаме дълг да ги подкрепяме, да ги осмисляме и да им помагаме.
<P>
В тази област Комисията има двойна роля. Първо, да запознае нашите граждани с това, което преживяват жертвите на тероризма, със страданията им, и да осигури по-добро представителство на интересите на жертвите на европейско равнище. Второ, да се стреми да гарантира, че вече няма жертви, така че този тероризъм да спре. Това е политиката за предотвратяване на тероризма.
<P>
От 2004 г. Комисията подкрепя финансово няколко проекта, чиято цел е да предоставят помощ и необходимата социална и психологическа подкрепа на жертвите и техните семейства. Тези проекти изпълняват целта за нарастваща солидарност на гражданите на Европа с жертвите на тероризма. Само за 2008 г. за тази инициатива беше осигурен бюджет от 2,2 млн. евро.
<P>
Освен тези действия от 2008 г. Комисията работи с Европейска мрежа на асоциациите на жертви на тероризъм. Целта на тази мрежа е да се насърчи транснационалното сътрудничество между асоциациите на жертвите на тероризъм и да се осигури по-добра закрила на интересите на жертвите на равнище ЕС. За това отделихме бюджет от 200 000 евро.
<P>
Мрежата работи в няколко области: тя оценява подкрепата и закрилата, предоставяна сега на тези жертви, и насърчава дейности, които целят разпространяването на най-добри практики. Дейностите, идентифицирани от мрежата, представляват много полезна основа за работата на Комисията.
<P>
И накрая, в контекста на това, че закрилата на гражданите трябва да остане в центъра на нашите политики, Комисията се надява да придвижи напред действия, които целят да защитят жертвите. Тя възнамерява да подкрепи мерки, които целят да насърчат жертвите на тероризма да споделят своя опит. Фактически идеята е европейските граждани да бъдат по-добре осведомени за същността и предотвратяването на тероризма. Не трябва да се забравя, че тероризмът често е резултат на явлението индоктриниране и радикализация.
<P>
Освен това с тези действия трябва да е възможно да предадем послание за мир, което насърчава демократичните ценности. Така Комисията има намерение да изготви проект за харта на правата на жертвите на тероризма. Аз лично се присъединявам към всички онези, които изразиха гнева си по отношение на всички терористични атаки и подкрепят нашите усилия да покажем солидарност с жертвите на тероризма.
<P>
Г-жо председател, сега ще изслушам изказванията на множество членове на Парламента и ще им отговоря възможно най-пълно.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Госпожо председател, г-н член на Комисията, искам да кажа, че повечето правителства и граждани си спомнят за жертвите на тероризма само след тежки атаки като тези в Мадрид, Ню Йорк или Лондон. След като вълната от емоции отмине те са склонни да забравят за терористичната заплаха и правата на жертвите.
<P>
Днес обаче няма съмнение по отношение ангажираността на Европейския съюз към борбата срещу тероризма. Както членът на комисията Баро току що ни каза, тази ангажираност беше отразена в наскоро приетата Програма от Стокхолм, която признава куража и достойнството на жертвите и необходимостта техните права да бъдат защитени.
<P>
Въпреки този напредък борбата срещу тероризма винаги се е основавала на доверие и взаимно сътрудничество между държавите-членки. Предвид перспективата, предложена от Договора от Лисабон, чудя се дали е добра идея Европейският съюз да насърчава хармонизирането на законодателството на държавите-членки относно правата на жертвите на тероризма.
<P>
Приемането на Европейска харта за правата на жертвите на тероризма би било голяма крачка напред в помощ на онези, които се борят с тероризма, и би било силен удар за онези, които го защитават. Куражът и достойнството на жертвите са най-големият провал на тероризма и следователно най-големият триумф на демокрацията. Никога не трябва да забравяме, че единственото оръжие срещу тероризма, с което разполагат невинните жертви, е тяхното слово и признанието на обществото.
<P>
Ето защо не трябва да забравяте също, госпожи и господа, че никой от нас не е застрахован да не се превърне в жертва на тероризъм. Следователно моят въпрос е: ще се съгласи ли Комисията с приемането на европейска харта да признае защитата на правата на жертвите на тероризма и да насърчи тези права? Ако е така, какви мерки ще предприеме новата Комисия да придвижи напред хартата по време на новия си мандат?
<SPEAKER ID="344" NAME="Juan Fernando López Aguilar" LANGUAGE="ES">
Г-жо председател, г-н член на Комисията, благодаря Ви за сърдечно изразения ангажимент, който с влизането в сила на Договора от Лисабон най-сетне стана част от европейската политика. Това е предмет на европейското право, в което Парламентът ще играе решаваща роля, по-решаваща от всякога.
<P>
Това се потвърждава от приемането на Програмата от Стокхолм. Многогодишната програма за периода 2009-2014 г. включва спешно, наложително отнасяне към достойнството на жертвите на тероризма, страданията, причинени от тази тежка форма на престъпление, тяхната изключителна уязвимост, но също и преди всичко на мандата за тяхната закрила.
<P>
Ето защо мисля, че си струва да се изтъкне, че тъй като започва шестмесечният период на испанско председателство и тъй като решимостта на испанското правителство и на испанското общество да се борят с всички форми на тероризъм е толкова последователна и упорита, определено ще бъде добра възможност в плана за действие да се включи хармонизацията, рамковата програма за закрила на правата на жертвите на тероризъм. Тъй като това е план за многогодишно законодателство, отговорност на испанското правителство ще бъде да го изготви, което в последствие трябва да се подкрепи от белгийското и унгарското председателства при дефинирането на законодателството и изпълнението на целите на Програмата от Стокхолм.
<P>
Следователно мисля, че е време Парламентът да потвърди решимостта да защити жертвите на тероризма, за да се приближим към края на борбата срещу всички форми на тероризъм и да осигурим достойнството, от което жертвите на тероризма се нуждаят. Време е да се ангажираме, че чрез законодателния план на Програмата от Стокхолм и чрез плана за действие, който испанското председателство е отговорно да определи, защитата на жертвите на тероризма ще получи отношението, което заслужава.
<SPEAKER ID="345" NAME="Izaskun Bilbao Barandica" LANGUAGE="ES">
Г-жо председател, искам да кажа, че настоящата инициатива е в съзвучие с изменението на Програмата от Стокхолм, внесено от комисията по правата на жените и равенството между половете и мен самата, защото то не беше включена в нея. Жертвите на всички видове тероризъм се нуждаеха от инициативата, и още повече, те я желаят. Научих много за достойнството, общественото съзнание и страданието от жертвите, с които работих през последните години. Техните свидетелства ме карат да се застъпвам за европейски стандарт за полагане на грижи за жертвите на тероризъм от материална, емоционална и правна гледна точка.
<P>
Ние конструирахме общо разбиране, основано на четири стълба.
<P>
Първо, признаване на тяхното страдание, закрила и приемане, че жертви не са само убитите и ранените, но също и техните семейства, тези, които са обект на заплахи или тяхната свобода е застрашена, което означава свободата на всички.
<P>
Второ, възстановяване на причинените материални щети, които подхранват спомените им, и работа, която да гарантира, че е упражнено правосъдие.
<P>
Трето, хуманизиране на разискването относно жертвите, които са страдащи хора, нуждаещи се от закрила, защита, признание, помощ и подкрепа. Ние, политиците, трябва да се научим да се поставяме на тяхно място.
<P>
И последно - деполитизиране на разискването. Трябва да проявим благородство, за да гарантираме, че не превръщаме тероризма в предизборен въпрос.
<P>
В Европа са извършвани убийства в името на религията, марксизма, частната собственост, опазването на околната среда, независимостта на даден район или единството на държавата, от която той е част. Имало е дори правителства, замесени в терористични действия. Това обаче не е въпрос на принципи. Тоталитаристи и фанатици убиват, извратеността на основните ценности на човечеството убива. Това са нещата, които водят до насилие, но не и свободният обмен на демократични идеи. Посвещавам това изказване на всички жертви на тероризма.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Г-жо председател, Програмата от Стокхолм съдържа наред с други и следната забележка в подкрепа на жертвите на тероризма: жертвите на тероризъм се нуждаят и от специално внимание, подкрепа и обществено признание.
<P>
Според мен Съюзът трябва да гарантира, че те получават такава подкрепа, и да насърчава тяхното цялостно обществено признание. Пострадалите от варварството на тероризма трябва да бъдат етична референтна точка за нашите общества. Ето защо защитата на жертвите и техните права трябва да бъде една от приоритетните политики на Европейския съюз.
<P>
Трябва да поддържаме и укрепваме фондовете за жертви на тероризма с адекватни финансови средства, както предложи групата на Европейската народна партия (Християндемократи) в измененията, внесени за проектобюджета на Европейския съюз за 2010 г.
<P>
По тази причина помощта се увеличи с 1 млн. евро, които ще се използват за финансиране на проекти, които имат за цел чрез социална и психологическа подкрепа, предложена от организации и техни мрежи, да помогнат на жертви на тероризма и техните семейства да се възстановят. Те ще се използват и за финансиране на проекти, които имат за цел да мобилизират общественото мнение срещу всички форми на тероризъм.
<P>
Част от парите ще се използват конкретно за усъвършенстване на правната помощ и съвети за жертвите и техните семейства.
<P>
Ето малко странична, илюстративна информация: тероризъм равно на жертви. Общо средствата, определени за приготовления и предотвратяване на терористични нападения през следващата година ще възлязат на 21 420 000 евро.
<P>
Идеята за повече видимост на жертвите в Съюза, предложена от г-жа Jiménez-Becerril Barrio, следва да получи безусловна подкрепа от Парламента. Преди всичко трябва да се подготвим с нужните правни инструменти, като започнем с писмена декларация и последваща резолюция, така че в крайна сметка да имаме политическа декларация за подкрепа на жертвите на терора от европейските институции. Това ще повиши и осведомеността сред европейските граждани за стойността на тези жертви.
<P>
Жертвите провокират у нас чувство за солидарност, състрадание, признание, достойнство, устойчива подкрепа и памет в едно с чувство на презрение и желание за справедливост по отношение на терористите, причинили толкова много болка и смърт.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Г-жо председател, г-н Баро, не е случайно съвпадение, че се изказаха цяла редица членове на Парламента от Испания. В страната на баските, освен страданията, причинени от терористичните атаки, жертвите често страдат и от презрението или мълчанието след събитието. Ето защо започна да се оформя движение, което търси признание за жертвите, което според мен изисква политика за жертвите на тероризма. Ако ми позволите, искам да добавя към казаното от моите колеги в полза на една харта или на общ подход към тази политика, като ви представя много кратко резюме на 10 аспекта, които според мен са ключови в това отношение.
<P>
Първо, политиката за жертвите изисква обществено съчувствие, признание и социална подкрепа за жертвите.
<P>
Второ, тя изисква бърза и ефективна компенсация за понесените щети.
<P>
Трето, тя изисква равноправно отношение към всички жертви.
<P>
Четвърто, тя изисква политически и обществен консенсус относно мерките, които ще се прилагат за жертвите на тероризма.
<P>
Пето, тя изисква политика на дискредитиране на социалното и политическо говорене на насилниците.
<P>
Шесто, тя изисква виновниците за тероризма да получат наказания, които да служат за пример - с бърз, ефективен достъп до правосъдие за жертвите.
<P>
Седмо, тя изисква знание и образование на населението, насочени против насилието.
<P>
Осмо, тя изисква гаранция за жертвите, че претърпените нападения няма да се повторят, което също може да се случи.
<P>
Девето, тя изисква политики за възпоминания, така че жертвите да не бъдат забравени.
<P>
И последно, тя изисква политика за социално признание, за да се излекуват раните, причинени от тероризма.
<P>
Това са десетте "Божи заповеди", които предлагам за обща политика за жертвите на тероризма.
<SPEAKER ID="348" NAME="Georgios Papanikolaou" AFFILIATION="PPE">
(EL) Г-жо председател, атаките в Мадрид и Лондон и скорошните атаки в моята родина - Гърция - показват мащабите на проблема с тероризма. Тероризмът заплашва нашия начин на живот и нашата свобода. Негови мишени са не само жертвите и техните семейства, които също са пряко наранени, но и обществото като цяло.
<P>
Споменатите европейски пилотни програми за жертвите на терористични атаки са положителен пример по отношение на облекчаване на раните, но все още има много работа за вършене. Помощта за жертвите и техните семейства не е само морално задължение. То е задължение да изпратим на терористите ясно послание, че не забравяме.
<P>
Не забравяме отвратителните деяния, които слагат петно върху нашата демокрация и сплотеност. Не забравяме, че жертвите на тероризма често са нищо неподозиращи граждани, които биват ранени или убити, докато вършат ежедневната си работа. Не забравяме, че в Европа, която учи на толерантност и демокрация, актовете на насилие никога няма да бъдат приемливи.
<SPEAKER ID="349" NAME="Magdi Cristiano Allam" AFFILIATION="PPE">
(IT) Г-жо председател, госпожи и господа, искам да изразя на глас своята подкрепа за предложението на г-жа Jiménez-Becerril Barrio за европейска харта за правата на семействата, които са жертви на тероризъм, и да подчертая, че това представлява изключителна възможност за Европа да изпрати недвусмислено послание относно тероризма, като имаме предвид, че липсата на такова послание доведе до провал на процеса от Барселона през 2005 г., когато държавните и правителствени ръководители на европейско-средиземноморските държави не успяха да постигнат съгласие. Искам да подчертая също, че днес имаме изключителна възможност да подновим диалога на нова основа с другата страна на Средиземноморието, като започнем с ясно заявяване на концепцията, която е крайъгълен камък на нашето човечество и нашата цивилизация, а именно, че човешкият живот е свещен.
<SPEAKER ID="350" NAME="Diane Dodds" AFFILIATION="NI">
(EN) Г-жо председател, благодарна съм за Вашата подкрепа за жертвите на тероризма. Това е правилно и морално. Оценявам подкрепата на Европейския съюз за жертвите в Северна Ирландия чрез програмата PEACE, която финансирахме там.
<P>
Комисията трябва да знае, че Северна Ирландия отново е изправена пред нарастваща заплаха от тероризъм от страна на дисидентски републикански организации. Тази заплаха е описана от полицейската служба на Северна Ирландия като "критична" и от международната комисия за мониторинг като "много сериозна". При последните брутални атаки бяха убити двама войници, които се готвеха да заминат за Афганистан, и един полицай.
<P>
При първоначалното финансиране за жертвите на тероризма Комисията идентифицира като ключова цел мобилизирането на обществеността срещу тероризма във всичките му форми. С преминаването към по-широки програми за системи за защита на самоличността на гражданите (CIPs програми) обаче, тази цел изглежда беше изгубена. Благодарна съм за Вашето предложение за работа върху харта за жертвите и ще настоявам работата да започне с ясно разграничаване между жертвите на тероризма и извършителите на тероризъм.
<SPEAKER ID="351" NAME="Karin Kadenbach" AFFILIATION="S&amp;D">
(DE) Г-жо председател, в Австрия, слава Богу, не сме били обект на терористични атаки от много години. Виена обаче не винаги е оставала невредима.
<P>
Искам да добавя нещо към бележките на г-н Jáuregui Atondo. От една страна, определено се нуждаем от харта на жертвите и подкрепа за жертвите на тероризма. Същевременно като съпътстваща мярка трябва да променим средата, в която се случва насилието, което води до тероризъм. Според мен трябва да започнем с образование и информация. Освен това Парламентът трябва решително да отхвърли брутализацията на езика. Постоянно призоваваме към толерантност в много области. В една област обаче не трябва да показваме толерантност и това е по отношение на насилието.
<SPEAKER ID="352" NAME="Председател">
Изказванията са изпълнени с достойнство и емоция, защото според мен говорихте от името на онези, които днес вече не могат да говорят. Благодаря ви от името на председателството.
<SPEAKER ID="353" NAME="Жак Баро" LANGUAGE="FR">
Г-жо председател, Вие с право подчертахте именно емоционалния заряд на разискването. В този момент мислим за всички жертви. Всички те пострадаха от тероризма напълно непреднамерено и несправедливо.
<P>
Както каза г-н López Aguilar, тероризмът е ужасна форма на престъпление. Това, което преди всичко искам да ви кажа, е, че Програмата от Стокхолм наистина взема пред вид съдбата на жертвите. Фактически трябва да въведем европейска политика, която в още по-голяма степен да е съобразена с жертвите на организираната престъпност и тероризма.
<P>
На г-жа Jiménez-Becerril Barrio искам да кажа, че ще предприемем стъпки за въвеждането на харта за правата на жертвите на тероризма. Наистина Вие много ясно изразихте желанието си за такава харта и считам, г-жо Jiménez-Becerril Barrio, че го направихте въз основа на целия свой личен болезнен опит.
<P>
Анализирахме и през 2010 г. ще продължим да анализираме всички настоящи "бели петна" по отношение на закрилата на жертвите на тероризма в различни държави-членки. Вие наистина сте права: трябва да намерим начин да хармонизираме законодателството си относно тероризма по един или друг начин. Европа действително трябва да бъде обединена в борбата срещу тероризма.
<P>
Въз основа на това проучване ще решим как можем да хармонизираме и да сближим всички мерки, така че да подобрим положението на жертвите на тероризма в Европа. Това ще бъде целта на плана за действие и без съмнение ще се справим с проблема за закрила на жертвите, като вземем предвид и казаното по време на разискването, а именно необходимостта да опитаме преди всичко да осведомим хората за трагедията и страданията на жертвите, които често се обект на премълчаване, ако не и на презрение.
<P>
На следващо място трябва да гарантираме, че те бързо получават компенсация. Вие правилно настоявахте за бърза компенсация за тези напълно незаслужени и неоснователни страдания. Споменахте също и делегитимизацията на диалога, тъй като не можем да толерираме диалог, който по един или друг начин може да създаде впечатлението, че убиването на невинни хора, нараняването на невинни хора може да бъде в полза на човечеството.
<P>
Трябва да сме непреклонни по отношение на такова говорене, тъй като то отрича всяка една от ценностите на Европейския съюз. Освен това трябва да поздравя Европейския парламент, г-жо председател, за предоставянето на 1 млн. евро за всички наши програми за подкрепа на жертвите.
<P>
И отново изразявам удоволствието си да бъда тази вечер редом с г-н Алмуния, защото двамата наистина насърчаваме Комисията да вземе мерки в тази област. Действително Европейският съюз трябва да се подготви с образцово законодателство относно закрилата и подпомагането на жертвите на тероризма като част от многогодишната Програма от Стокхолм.
<P>
Това е, което исках да кажа в отговор на различните изказвания. Останалите могат да са сигурни, че не са оставили безразличен нито г-н Алмуния, нито мен.
<SPEAKER ID="354" NAME="Председател">
За да не започнем веднага следващото разискване, предлагам минута мълчание в памет на жертвите.
<P>
(Парламентът запазва едноминутно мълчание със ставане на крака)
