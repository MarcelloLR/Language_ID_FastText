<CHAPTER ID="009">
Обяснение на вот
<P>
- Устни обяснения на вот:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Г-н председател, искам да обясня своя вот относно визовите права на гражданите от Западните Балкани. Левицата неизменно отстоява становището, че всеки човек има право да се движи и да пътува свободно. Затова всеки гражданин трябва да има право да пътува и да влиза в Европейския съюз.
<P>
Поради тази причина съм съгласен, че визовите ограничения следва да бъдат премахнати за гражданите от Западните Балкани, но въпреки това гласувах против резолюцията, тъй като начинът, по който се повдига въпросът и се споменава Косово, по същество представлява на практика потвърждение на едностранното му признаване за независима държава.
<P>
Според мен това е нарушение на учредителния устав на ООН и Резолюция на Съвета за сигурност 1244 (1999 г.). Това е практика, която се движи в посока, която не спомага за мирното решаване на различията, за сигурността и стабилността в района.
<SPEAKER ID="096" NAME="Francisco José Millán Mon" AFFILIATION="PPE">
(ES) Г-н председател, по отношение на доклада Fajon, от името на испанската делегация на групата PPE, искам да отбележа, че макар да гласувахме в подкрепа на доклада, не сме съгласни със съображение 2а, допълнено чрез изменение 4, в което се посочва, че Комисията "следва да започне диалог с Косово за визите с оглед създаване на пътна карта за улесняване и либерализиране на визовия режим, подобна на пътните карти, установени с други държави от Западните Балкани".
<P>
Според становището на моята делегация Косово не може да бъде третирано на равна основа като държавите от Западните Балкани. Искам да отбележа, че Косово не е признато от испанските органи и от други държави-членки.
<P>
Тъй като споменатото от мен изменение беше поставено на гласуване "ан блок" с много други изменения, не успяхме да гласуваме против него, но бихме искали в протокола да бъде вписано, че не сме съгласни с неговото съдържание.
<SPEAKER ID="097" NAME="Anna Maria Corazza Bildt" AFFILIATION="PPE">
(EN) Г-н председател, искам само да посоча, че следва да подчертаем, че съвместната декларация наистина е голям успех. Чрез нея изпращаме убедително политическо послание в подкрепа на ускоряването на процеса на премахване на визите за всички западнобалкански народи. Този политически успех беше постигнат благодарение на отговорната позиция на групата PPE, която възобнови този процес и го насочи в правилната посока, поставяйки го на стабилна нормативна основа съгласно Договорите. Прокарването на политическа декларация в правен анекс беше не само заблуждаващо, но и изпрати невярно послание, пораждайки погрешни очаквания у хората в региона.
<P>
Искам да кажа, че живях в Сараево в продължение на една година и половина по време на обсадата и бомбардирането на града. Ще бъда ангажирана с ускоряването на процеса на предоставяне на визи на моите приятели и хората там до следващото лято.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Г-н председател, искам да се изкажа по-специално относно доклада на г-жа Paliadeli, защото смятам, че Европейският омбудсман трябва наистина да представлява гражданите на Европейския съюз. През миналата година омбудсманът предприе нещо, което изцяло противоречи на този мандат, тъй като се поддаде на икономически интереси и допусна да бъде използван от тях. Той постави въпрос към Комисията, в който направи оплакване, че някои държави са забранили използването на диви животни в цирковете. Според мен това не е въпрос, за който следва да се грижи омбудсманът. Работата на омбудсмана не е да защитава малцината собственици на циркове, които все още работят с диви животни, а да не подкрепя мнозинството от хора, които най-вероятно са съгласни със забраната относно дивите животни и са съвсем доволни от цирковете без диви животни.
<P>
Поради тази причина не смятам, че дейността му в този случай е положителна и затова гласувах против доклада.
