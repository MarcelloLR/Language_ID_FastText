<CHAPTER ID="002">
Изявления на председателя
<SPEAKER ID="006" NAME="Председател">
Искам да ви информирам, че по време на тази месечна сесия ще има повече оператори със специално оборудване в Парламента. Точно както по време на месечната сесия в Брюксел, те ще заснемат нашите разисквания и гласувания, за да направят широкоекранен филм за работата на Парламента за новия център за посетители в Брюксел. В Брюксел ще има изложение по темата. Получих категорично уверение, че техническите лица ще бъдат много дискретни и по никакъв начин няма да пречат на работата по време на заседанието. Благодаря за разбирането. Бихме искали възможно най-много европейци да се запознаят с начина на работа на Парламента.
<P>
Преди седемдесет години на 17 юни 1940 г. Литва, Латвия и Естония бяха нападнати от Червената армия и незаконно анексирани към Съветския съюз. Това е пряка последица от пакта между Хитлер и Сталин, сключен през септември 1939 г., с който СССР получава контрол над Финландия и част от територията на Полша и Румъния. Европейският парламент - нашият Парламент - беше първата международна организация, която осъди факта, че балтийските държави са окупирани. Това е резолюция, изготвена преди 27 години през януари 1983 г., която също така припомня, че окупацията не е призната от повечето от държавите в Европа или от САЩ.
<P>
Нека си припомним също и първата годишнина от изборите в Иран, особено предвид жестоката репресия, която е широко разпространена там. Миналата година органите извършиха 488 екзекуции и вкараха в затвора хиляда души. Много политически затворници очакват екзекуция, защото се твърди, че са взели участие в миналогодишните демонстрации. Европейският парламент изразява огромната си загриженост за тази ситуация, особено предвид липсата на свобода на слово и право на събрания. Европейският съюз, и по-конкретно Парламентът, постоянно се противопоставя на смъртното наказание независимо от обстоятелствата.
<P>
Днес в Милано се състоя погребението на председателя на турската епископална конференция, епископ Луиджи Падовезе, който беше убит в Турция. За съжаление това е поредното убийство на християнски духовник в региона на Близкия изток.
<P>
Миналият уикенд в Лисабон и Мадрид представях Европейския парламент по време на празненствата за 25-та годишнина на присъединяването на Португалия и Испания към Европейския съюз. И двете държави постигнаха огромен успех в Съюза и не трябва да забравяме това въпреки факта, че днес и двете са изправени пред трудни икономически реформи. Обсъдихме този въпрос по време на празненствата.
<P>
Вчера също така бях в Люксембург, където отпразнувахме 25-та годишнина от подписването на Шенгенското споразумение. Може да се каже, че това е едно от най-полезните за гражданите споразумения. Нашите граждани разбират това много добре. Шенгенското споразумение осигурява голям стимул за изграждането на Европейски съюз на гражданите.
<P>
През последните две седмици направих официални посещения в Гърция и Румъния. Изразих подкрепата за народите на тези две държави и ги уверих, че могат да разчитат на европейската солидарност. Говорихме също така за факта, че солидарността трябва винаги да е съпроводена с отговорност.
<P>
И накрая, още една информация. Напоследък бяха извършени свободни парламентарни избори в три държави от Европейския съюз: Белгия, Нидерландия и Словакия. На колегите от тези три държави пожелаваме бързо сформиране на правителства. Надяваме се също така на плодотворно сътрудничество с новозавърналите се членове на националните парламенти сред нас - в състава на Европейския парламент. Това е много важно за постигането на нашия общ идеал - идеалът за обединена Европа.
