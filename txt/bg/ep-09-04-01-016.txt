<CHAPTER ID="016">
Едноминутни изказвания по въпроси с политическа значимост
<SPEAKER ID="190" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="191" NAME="Colm Burke" AFFILIATION="PPE-DE">
(EN) Г-жо председател, развитието на инфраструктурата е от решаващо значение за икономическото ни възстановяване. Докато в миналото строителството на пътища и железопътни линии подпомагаше стимулирането на икономиките в рецесия и водеше до бъдещо благоденствие, днес ние трябва да се съсредоточим върху информационните и комуникационните технологии като двигател на бъдещия растеж.
<P>
В този контекст искам да привлека вниманието ви към ужасяващото положение с т. нар. "цифрово разделение" в Ирландия. Поради продължилото години наред, в периода на растеж, пренебрежително отношение на правителството към въпроса, обширни селски райони в Ирландия имат бавни връзки под стандарта, а най-лошото е, че в 28 % от случаите не разполагат с широколентов достъп. Как ще осигурим благоденствие и възможности за селските ни общности, без да им предоставим средствата за постигането на тези цели? Как ще обясним на нашите млади земеделски производители, че не могат да се възползват от информационните и комуникационните технологии за развитието на селскостопанската си дейност, защото не сме им осигурили връзка?
<P>
Приветствам неотдавнашните изявления от страна на Комисията, които дават подробна информация относно заделените средства на ЕС за справяне с това огромно предизвикателство. В заключение, трябва да отстраним цифровото разделение, дори и да се намираме в икономическа криза.
<SPEAKER ID="192" NAME="Justas Paleckis" AFFILIATION="PSE">
(LT) Кризата трябва да накара всеки един от нас да промени поведението и мисленето си. Членовете на Парламента в Литва, Латвия и Ирландия намалиха своите заплати, което означава също така намаляване на заплатите на членовете на Европейския парламент от тези страни. Доходите на президенти, министри и други държавни служители се намаляват и така трябва да бъде, тъй като имаме нужда от солидарност; тежестта от кризата не трябва да бъде поета от най-слабите. След компромиса, постигането на който ни отне повече от десет години, ще е трудно да намалим заплатите на членовете на Парламента веднага, въпреки това приканвам колегите си да дарят част от заплатите си за благотворителност. По време на кризата следва да съкратим надбавките си. Вярвам, че повечето от колегите ми ще подкрепят намаляването на броя на преводите на всичките 23 официални езика, което ще ни позволи да спестим стотици милиони евро. Сега пътуванията от Брюксел до Страсбург за пленарни сесии, които струват 200 милиона EUR годишно, изглеждат особено абсурдни. За да спестяваме и опазваме околната среда, трябва да спрем да прахосваме хиляди тонове хартия и да започнем да използваме електронни документи на нашите заседания.
<SPEAKER ID="193" NAME="Marc Pannella" AFFILIATION="ALDE">
(FR) Г-жо председател, в началото на днешната ни работа отделихме минута - благодарим на председателя, че ни беше позволено - да почетем паметта на ежедневните жертви на една система, която е причина за трагедия, каквато не сме виждали преди, безкрайна трагедия на бедните, които се опитват да оцелеят, като търсят работа и храна. Преди минута научихме, че са били открити 94 жени и 7 деца.
<P>
Проблемът, г-жо председател, както повтаряме тук от осем години, е следният: нима е възможно да няма проследяване, нима е невъзможно да разберем причините, когато можем да наблюдаваме цветята на нашия балкон от космоса? Причините са неизвестни, последствията са криминални...
<P>
(Председателят отнема думата на оратора)
<SPEAKER ID="194" NAME="Sylwester Chruszcz" AFFILIATION="UEN">
(PL) Г-жо председател, новините за резултата от гласувания в Прага миналата седмица вот на недоверие на министър-председателя Тополанек ме натъжиха. Чешката република председателства Съюза от 1 януари и считам, че председателството се доказа много успешно досега. Вярвам, че този успех ще се запази и през оставащите три месеца. Стискам палци на чешките ни приятели и на всички проекти, които чешкото председателство се надява да изпълни. Един от тях е изключително важният въпрос за европейската политика за добросъседство със страните на изток и мерките по отношение на енергийната сигурност на Европа.
<SPEAKER ID="195" NAME="Athanasios Pafilis" AFFILIATION="GUE/NGL">
(EL) Г-жо председател, Съдът на Европейските общности наскоро публикува своето решение срещу Гърция, която въвежда една и съща пенсионна възраст за мъжете и жените в публичния сектор, в резултат на което пенсионната възраст за жените се увеличава с между 5 и 17 години.
<P>
Това развитие, което работниците категорично осъждат, е систематично подкрепяно от началото на 90-те години на 20 век и носи печата на Европейския съюз и гръцките правителства. То е в ущърб на работещите жени и е стъпка към увеличаване на пенсионната възраст до 65 години и за мъжете, и за жените, както вече е предвидено в антиосигурителното законодателство, прието от партиите "Нова демокрация" и "ПАСОК", за осигурените лица след 1993 г., в изпълнение на общностното законодателство.
<P>
Това неприемливо решение напълно подкопава обществения и социалния характер на социалното осигуряване в публичния и частния сектор. В контекста на това решение на националната осигурителна и пенсионна система се гледа като на система за професионално, а не на социално осигуряване. Това означава, че няма гаранция по отношение на възрастовата граница, пенсионните суми или ползи като цяло.
<P>
Единственият път напред за работещите мъже и жени е непокорство и неподчинение на решенията на Европейския съюз и неговите институции.
<SPEAKER ID="196" NAME="Bernard Wojciechowski" AFFILIATION="IND/DEM">
(PL) Г-жо председател, според информация на портала eudebate2009 само 52 % от европейците имат доверие в Европейския парламент като институция. Това е с 3 % по-малко в сравнение с миналата година. 50 % от гласоподавателите все още не са решили дали да гласуват на изборите тази година. Само 30 % от запитаните са заявили, че възнамеряват да гласуват. Тези, които няма да гласуват, защото смятат, че гласът им не е от значение, са 68 %.
<P>
Поради това искам да отправя въпрос. Европейският парламент планира ли някакво впечатляващо действие в последния момент, за да убеди хората да гласуват? Ще увеличим ли по някакъв начин обхвата на информационните канали за Европа? В моята страна изобщо не се провеждат разисквания относно Европа. Министър-председателят не прави нищо по въпроса. Трябва ли всички просто да стоим и да гледаме?
<SPEAKER ID="197" NAME="Lívia Járóka" AFFILIATION="PPE-DE">
(HU) Следващата седмица в целия свят ще бъде отбелязан Международният ден на ромите, символизиращ надеждата на ромите за признаване и приемане. Напоследък някои ужасни деяния изостриха емоциите сред общественото мнение, а несигурността, причинена от икономическата криза, допълнително утежни положението. Затова нашата отговорност да намерим решение на проблемите, свързани с крайната бедност, се увеличи осезателно.
<P>
Неприемливо е да се използва положението на ромите за партийни политически атаки и за създаване на истерия, вместо да се предприемат ефективни действия. Създаването на изкупителни жертви и използването на едно общо определение за цяла група прави невъзможно професионалното обучение и е сериозно нарушение на интересите както на ромите, така и на мнозинството. Като ром, след векове на изключване за нашите общности, аз отхвърлям всяка форма на колективна вина, независимо дали поставяме квалификации на ромите или на мнозинството.
<P>
Да се обвиняват цели общности в престъпен начин на живот или расизъм е сериозна грешка и напълно подкопава достойнството на институциите на ЕС, ако те базират комуникацията си на непроверени доклади или неверни твърдения. Неприемливо е определени политически сили да се стремят да оправдаят себе си, позовавайки се на исторически неправди на преследвани групи.
<P>
Проблемите на ромските гета могат да бъдат решени единствено от европейски план за действие, осигуряващ комплексна реинтеграция и незабавно развитие на изключените региони.
<SPEAKER ID="198" NAME="Vasilica Dăncilă" AFFILIATION="PSE">
(RO) Оценките на експертите относно възможни проблеми пред световния пазар на храни и осигуряването на необходимите количества за цялото световно население са една от причините за преосмисляне на начина, по който се използват земеделските земи в Европа, особено в новите държави-членки, включително и Румъния.
<P>
В това отношение е необходимо да се направи реалистична оценка на възможностите, които Румъния предлага на заинтересованите инвеститори в селското стопанство, търсенето по отношение на което, изглежда, е най-голямо по време на настоящата икономическа криза. Поне това сочи проучване, публикувано в Букурещ, според което инвестициите в земеделски и горски земи в Румъния са се увеличили значително. Обяснението, дадено от провелите проучването е, че тази собственост е най-малко засегната от трудното икономическо положение, което понастоящем в най-голяма степен характеризира пазара.
<P>
От друга страна, не трябва да забравяме, че Румъния някога е била житницата на Европа, но повторното придобиване на този статут изисква политики, които подкрепят земеделските производители, като в същото време използват фондовете на Общността, от които Румъния, в качеството си на държава-членка, може да се възползва.
<SPEAKER ID="199" NAME="Marco Cappato" AFFILIATION="ALDE">
(IT) Г-жо председател, госпожи и господа, либийският диктатор Кадафи определи Международния наказателен съд като "нова форма на световен тероризъм”. Искам да припомня на председателството на Парламента, че този Парламент помогна в борбата, направихме това в мирната Радикална партия, за създаване на Международния наказателен съд.
<P>
Считам, че не можем да подминем думите на либийския диктатор, без остро да ги осъдим като Парламент и като европейски институции. Борбата ни трябва да бъде за подчиняване на националния суверенитет, на суверенитета на държавите на задължителната сила на международното законодателство срещу геноцида, военните престъпления, престъпленията срещу човечеството; на международното и наднационалното законодателство срещу абсолютния суверенитет. Нашите приятели в тибетското правителство в изгнание ни призоваха при нашето изслушване в комисията по външни работи вчера да направим същото, което направи и Конгресът на народностите за федерален Иран на днешното изслушване: абсолютният суверенитет е враг на свободата и справедливостта.
<SPEAKER ID="200" NAME="Andrzej Zapałowski" AFFILIATION="UEN">
(PL) Г-жо председател, на последната среща на комисията по земеделие членът на Комисията г-жа Фишер Бьол посочи реформирането на сектора на захарта за един от най-големите успехи на Общата селскостопанска политика. Искам да информирам залата, че вследствие на реформите Полша вече не е износителка на захар, а вместо това е задължена да внася около 20 % от захарта си. Само за две години цената на захарта се повиши с 60 %. Възниква въпросът дали членът на Комисията и колегите й грешат сериозно или това беше планирана стратегия, насочена към осигуряване на облаги за определени държави. Искам да заявя недвусмислено, тъй като полските гласоподаватели го изтърпяха на гърба си, че Общата селскостопанска политика е твърде неравномерна и облагодетелства старите държави-членки на ЕС.
<SPEAKER ID="201" NAME="Петя Ставрева" AFFILIATION="PPE-DE">
Уважаема госпожо председател, уважаеми колеги, живеем в динамично и напрегнато време на промени и на нови предизвикателства, а през последните месеци и в условията на световна икономическа криза.
<P>
Вчера комисията по земеделие на Европейския парламент прие доклад за отпускане на допълнителни средства към фермерите и селските райони на държавите-членки за справяне с последиците от кризата. 1 020 000 000 EUR ще подкрепят агросектора на Европейския съюз в един труден момент. Вярвам, че фермерите и жителите на селските райони в Общността ще разчетат това важно послание за една солидарна Европа.
<P>
Инвестициите в интернет инфраструктурата, преструктурирането на млечния сектор, възобновяемите енергийни източници, опазването на биоразнообразието и водните ресурси са ключ към решаването на голям процент от проблемите в тези региони и създават алтернативи за хората, живеещи там. Възможността част от средствата да бъдат насочени към фондове за кредити и гаранции на практика ще улесни реализацията на проектите.
<P>
Очаквам Съвета и Комисията да подкрепят усилията на Европейския парламент, за да осигурим необходимата подкрепа на милионите земеделски производители в Общността.
<SPEAKER ID="202" NAME="Маруся Иванова Любчева" AFFILIATION="PSE">
Госпожо председател, днес в условията на икономическа криза и загуба на работни места в държавите-членки на Европейския съюз рискът от нарастване на експлоатацията на детски труд е сериозен. За съжаление в подобна ситуация на криза най-потърпевши от нея са жените и децата. Независимо от добрата законодателна база на европейско и добрите решения на национално ниво, включително и в страната, която аз представлявам - България - практиката в много случаи не следва законите. Проблемът засяга особено силно мигрантските групи, ромската общност. Необходими са превантивни мерки на всички нива и засилване на контрола по изпълнение на законодателството на цялата територия на Европейския съюз. Много фирми използват детски труд въпреки съответните законодателни рестрикции. Случаите на нарушения на трудовото законодателство в държавите-членки са хиляди. Европейската комисия трябва да организира целеви инициативи, свързани с борбата срещу експлоатацията на детския труд, както и да настоява за засилване на контролните механизми в този процес. Ако в нашата европейска политика търсим защита на интересите на децата, то това е задължително условие.
<SPEAKER ID="203" NAME="Ewa Tomaszewska" AFFILIATION="UEN">
(PL) Г-жо председател, въпросите за геноцида в Чечения, убийството на чеченци, за да се използват техните органи при трансплантации, и изнасилването на чеченски жени са повдигани в залата многократно. Сега преднамерено се напада материалната култура на Чечения, разрушавайки чеченската култура, която е стотици години по-стара от руската. Имам предвид не само ръкописите и предметите за ежедневна употреба в музеите, но също така и жилищните кули. Това са специални постройки, каквито няма никъде другаде в Европа. Често подчертаваме, че културата ни е богата с разнообразието си. Част от нея сега изчезва точно пред очите ни и ставаме свидетели на унищожаването на един от източниците й.
<SPEAKER ID="204" NAME="András Gyürk" AFFILIATION="PPE-DE">
(HU) След газовата криза от януари общата енергийна политика наскоро получи още един шамар в лицето. Австрийската компания OMV продаде значителния си дял от унгарската компания MOL на руска петролна компания, чиито собственици са неизвестни и която, според новинарските съобщения, по никакъв начин не удовлетворява очакванията на ЕС по отношение на прозрачността.
<P>
В същото време е трудно да си представим, че сделката може да е била сключена без знанието на съответните правителства. Следователно можем да кажем, че неочакваната сделка е ясно доказателство за двойствеността сред държавите-членки и в същото време - ново предупреждение. Няма смисъл да говорим за нуждата от обща енергийна политика в ЕС, ако действията на държавите-членки си противоречат.
<P>
Ако ЕС не може да постигне единодушие по основни въпроси на енергийната политика, той ще продължи да бъде жертва на усилията, насочени към разделение. В резултат на това уязвимостта на европейските потребители ще продължава да расте.
<SPEAKER ID="205" NAME="Catherine Stihler" AFFILIATION="PSE">
(EN) Г-жо председател, искам да уведомя Парламента, че в събота ще бъде открит специален паметник в Zillhausen, Германия, в памет на седем британски военнослужещи, изгубили живота си през Втората световна война. Самолетът им е свален между 15 и 16 март 1944 г. Те са част от 97-а ескадрила, разположена в базата на кралските военновъздушни сили Bourn в Кембриджшир. Имената им са William Meyer, Bernard Starie, Reginald Pike, Thomas Shaw, James McLeish, Archibald Barrowman и Albert Roberts - всички ще бъдат почетени в събота.
<P>
Те жертват живота си, за да можем да се радваме на свободата, която често приемаме за даденост днес, и никога не трябва да бъдат забравени.
<P>
Искам да изразя моите благодарности към кмета на Balingen, д-р Reitemann, и местния съвет, които разрешиха откриването на паметника в почит на тези млади мъже. Искам да благодаря и на Brett и Luella Langevad, които осигуриха средствата за паметника, и на 9-а ескадрила на кралските военновъздушни сили, които изпращат два екипажа за церемонията в събота.
<P>
В личен план: James McLeish е мой прачичо и представители на семейството ми ще присъстват на службата.
<SPEAKER ID="206" NAME="Marian-Jean Marinescu" AFFILIATION="PPE-DE">
(RO) В Република Молдова ще се проведат избори на 5 април. Тази сутрин имаше експлозия на газопровода Ананиев-Тираспол-Измаил в Приднестровието. Причината за инцидента е все още неизвестна, но доведе до прекъсване на доставките от Русия за Балканите.
<P>
Надявам се, че инцидентът няма да повлияе на резултатите от изборите. В същото време вярвам, че е свързан с два особено важни фактора. От първостепенно значение е да се положат усилия за разрешаване на съществуващите конфликти в региона, особено в Приднестровието. Европейският съюз трябва също така да открие специфични и приложими решения за развитие на алтернативни канали за енергийни доставки към Черно море. За съжаление споразумението, подписано в края на миналата седмица между Газпром и държавната петролна компания на Азербайджан, може да застраши проекта Набуко.
<P>
Ето защо трябва спешно да се обърне внимание на всички аспекти, свързани с укрепването на енергийната сигурност на Европейския съюз. Благодаря.
<SPEAKER ID="207" NAME="Silvia-Adriana Ţicău" AFFILIATION="PSE">
(RO) Дунав играе много важна роля за икономическото и социално сближаване, както и за културното развитие на Европа. Дунавската комисия беше създадена на 30 март 1856 г. в навечерието на Парижката конференция със седалище Галац, Румъния. Тя е сред първите европейски институции и целта й е установяване на международна система за свободно плаване по река Дунав.
<P>
Приоритетната ос 18 на трансевропейската транспортна мрежа (TEN-T), формирана от река Дунав и канала Мейн-Рейн, осигурява връзка между Черно море и Северно море, съкращавайки разстоянието между морските пристанища на Ротердам и Констанца с 4 000 км. На река Дунав трябва да се отдаде по-голям приоритет в рамките на политиките на Общността. Предлагам в началото на следващия мандат на Европейския парламент да се създаде вътрешна група за популяризиране на река Дунав.
<P>
През следващите години трябва да обединим усилия и да приемем общ подход при инициативите за развитие на дунавския регион. Необходима ни е интегрирана европейска стратегия за развитие на басейна на река Дунав за насърчаване на икономическото развитие, развитието на транспортната инфраструктура и опазването на околната среда.
<SPEAKER ID="208" NAME="Anna Záborská" AFFILIATION="PPE-DE">
(SK) Преди три години Европейският парламент връчи наградата "Сахаров" на съпругите на политически затворници, задържани в Куба през март 2003 г. Тези "жени в бяло" смело привлякоха вниманието към нарушаването на правата на човека в страната им.
<P>
Съветът на ЕС неотменно приема заключения относно продължаването на открития диалог с кубинските органи, като в същото време настоява за спазване на основните права и свободи на човека. Той също така е взел решение въпросът за тези права да бъде повдиган по време на официални посещения и да се организират срещи с демократичната опозиция, когато е възможно.
<P>
Трябва да съобщя, че по време на официалното посещение на г-н Мишел, член на Комисията по въпросите на развитие и хуманитарна помощ, не се е провела такава среща, въпреки че е била поискана. Още по-неразбираемо и шокиращо е, тъй като посещението на Европейската комисия в Куба се състоя в деня на шестата годишнина от ареста на опонентите на режима на Фидел Кастро. Обезпокоена съм, че заместник-председателят на Парламента също беше член на делегацията.
<P>
.
<SPEAKER ID="209" NAME="Bogusław Liberadzki" AFFILIATION="PSE">
(PL) Г-жо председател, през ноември миналата година разисквахме положението на полската корабостроителна индустрия по искане на групата на социалистите в Европейския парламент. Въпреки различията ни, всички се съгласихме да призовем Комисията и нейния член г-жа Крус да изготвят решения, насочени към подобряване на състоянието на корабостроителниците, а не към затварянето им.
<P>
Четири месеца по-късно положението е следното: полското правителство се поддаде твърде лесно на натиска на Комисията и прие решението й, което включва разпродажба на отделни части от активите на корабостроителниците на предложилите най-висока цена. Понастоящем строителството на кораби е спряно и мнозинството работници са загубили работата си, като са получили само символично обезщетение. Колкото до конкурентоспособността на европейската корабостроителна индустрия, тя не се е повишила.
<SPEAKER ID="210" NAME="Maria Petre" AFFILIATION="PPE-DE">
(RO) Г-жо председател, госпожи и господа, в края на миналата седмица на няколкостотин румънски граждани бе попречено да влязат на територията на Република Молдова. В повечето случаи не е дадено обяснение или пък са използвани най-необичайни извинения, като например че нямат документи, които да показват, че не са засегнати от вируса ХИВ.
<P>
Това е безпрецедентно оскърбление. Правото на свободно придвижване на европейските граждани никога не е било така грубо нарушавано. Силно подкрепям европейската насоченост на Република Молдова и нейните граждани, но протестирам срещу безпрецедентното оскърбление и моля Европейската комисия и Съвета да поискат обяснение от органите в Кишинев, което Румъния вече направи чрез министъра на външните работи. Благодаря.
<SPEAKER ID="211" NAME="Zita Pleštinská" AFFILIATION="PPE-DE">
(SK) В речта си бих искала да аплодирам инициативата на Комисията относно проекта за консултации на европейските граждани за 2009 г. Проектът обединява граждани от 27-те държави-членки на ЕС преди изборите за Европейски парламент, за да обсъдят отговора на въпроса "Какво може да направи Европейският съюз за оказване на влияние върху нашето икономическо и социално бъдеще в един глобализиран свят?"
<P>
Национални консултации със словашки граждани се проведоха на 28-29 март. Среща на върха на европейските граждани ще се проведе на 10-11 май 2009 г. в Брюксел, където 150 участници от 27-те национални консултации ще изготвят окончателен вариант на европейските препоръки, които членовете на Парламента ще могат да използват в предстоящите избори като основа за създаването на европейското законодателство.
<P>
Твърдо вярвам, че единствено разискванията с гражданите ще подновят вярата им в уникалността на европейския проект. В същото време призовавам медиите да бъдат по-обективни и по-активни в представянето на информация за Европейския парламент, тъй като това ще бъде важно за повлияване на избирателната активност.
<SPEAKER ID="212" NAME="Csaba Sógor" AFFILIATION="PPE-DE">
(HU) Конференция със странен надслов се проведе в Европейския парламент днес относно поражението на т. нар. унгарско-съветска република. Никога не е съществувала държава с такова име или подобно събитие.
<P>
Отхвърлям всяка политическа нагласа, която подчинява на интересите на държавата, с националистически мотиви, историческите въпроси, които са свързани с оправдаване на амбициите от миналото за спечелване на територия.
<P>
Неприемливо е нахлуването в Унгария, румънската военна окупация и ограбването на страната от ноември 1918 г. да бъдат тълкувани като фактор за стабилизиране на региона на събитие, организирано тук, в Брюксел, в сърцето на Европа, под егидата на членове на Европейския парламент.
<P>
От името и на унгарската общност в Румъния категорично протестирам срещу циничното поведение на нашите румънски колеги социалисти и срещу техните заблуждаващи действия в публичните отношения и опити да формират мнение, ръководени от националистически мотиви.
<SPEAKER ID="213" NAME="Miroslav Mikolášik" AFFILIATION="PPE-DE">
(SK) На 18 и 19 март 2009 г. членът на Комисията по въпросите на развитието и хуманитарната помощ Луи Мишел посети Куба. Това съвпадна с шестата годишнина от осъждането на 75 представители на опозицията. По време на посещението членът на Комисията г-н Мишел не се срещна с организацията "Жени в бяло" (Damas de Blanco), нито с други представители на опозицията.
<P>
Според информация на европейски дипломати, членът на Комисията г-н Мишел не се е възползвал от възможността да говори за правата на човека или годишнината. По кубинско опозиционно радио г-н Мишел каза, че по отношение на датата става дума за официална грешка и че не е знаел, че "Жени в бяло" са искали среща с него.
<P>
Трябва да спомена, че заместник-председателят на Европейския парламент г-н Мартинес, който бе официален член на делегацията, представляваща Европейския парламент, също не се срещна с опозицията, макар че успя да се срещне със семействата на кубинските шпиони, арестувани в САЩ. По този начин г-н Мартинес позволи на режима на Кастро да използва посещението му и срещата, на която присъства, за да отвлече вниманието на медиите от проявите на "Жени в бяло" във връзка с годишнината, като концентрира медийното отразяване върху посещението на члена на Комисията и срещата.
<SPEAKER ID="214" NAME="Председател">
Точката е приключена.
