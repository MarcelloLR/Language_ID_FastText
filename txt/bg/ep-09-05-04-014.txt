<CHAPTER ID="014">
Едноминутни изказвания по въпроси с политическа значимост
<SPEAKER ID="028" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="029" NAME="Tunne Kelam" AFFILIATION="PPE-DE">
(EN) Г-н председател, благодаря Ви за поздравленията във връзка с годишнината от разширяването на Европейския съюз.
<P>
В края на този мандат искам да засвидетелствам уважението си към дейностите на междупарламентарната група Балтийска Европа, която изготви практически заключения от последното разширяване, когато Балтийско море на практика се превърна във вътрешно море за ЕС. Тя даде инициативата за нова европейска политика - стратегията за Балтийско море. Можем да бъдем напълно удовлетворени от това, че под творческото и умело ръководство на Christopher Beazley стратегията за Балтийско море получи подкрепата на Комисията и скоро ще бъде въведена от шведското председателство. Ето защо твърдо настоявам дейността на тази междупарламентарна група да продължи в следващия Европейски парламент.
<P>
Изпълнението на стратегията за Балтийско море ще е дълъг процес, който се нуждае от парламентарен надзор и периодично представяне на доклади. Надявам се също, че дейностите на междупарламентарните групи като основна форма на парламентарна демокрация няма да бъдат ограничени в следващия Европейски парламент. С това аз повтарям посланието, изпратено от моя колега г-н Bushill-Matthews.
<SPEAKER ID="030" NAME="Glyn Ford" AFFILIATION="PSE">
(EN) Г-н председател, искам да ви призова да се намесите пред Комисията от името на група мои избиратели. Жителите на Гибралтар, които имам честта да представлявам официално от пет години и неофициално от две десетилетия преди това, са изключително обезпокоени от големия брой случаи на рак, които наскоро бяха открити в Гибралтар и от испанската страна на границата.
<P>
В Гибралтар човек трудно може да не се забележи, а понякога и да усети чрез обонянието, пушека и замърсяването от рафинериите в съседство с границата, ето защо хората се безпокоят, че именно това са причинителите на раковите заболявания.
<P>
Бихме желали да се проведе съвместно разследване от двете страни на базата на взаимно договорени условия, за да се опитаме да облекчим тревогите и опасенията, които хората от двете страни на границата изпитват във връзка с проблемите със замърсяването и последиците от него.
<SPEAKER ID="031" NAME="Bill Newton Dunn" AFFILIATION="ALDE">
(EN) Г-н председател, от името на един от моите избиратели искам да представя случая на един млад мъж с двойно британско и гръцко гражданство на име John Zafiropoulos. Миналата година той беше осъден от първоинстанционния гръцки съд да изтърпи прекомерно тежка присъда в затвор в Гърция. На основата на предоставената ми информация, г-н председател, смятам, че основните норми на гръцкото законодателство, както и нормите за справедлив процес, са били нарушени. Тези норми за справедлив съдебен процес са определени от цяла Европа и са право на всеки европейски гражданин.
<P>
В началото на годината писах до гръцкия министър на правосъдието в Атина, за да го осведомя за опасенията си. Отговорът, който получих три месеца по-късно, беше подписан от нискостоящи служители в министерството и изобщо не споменаваше проблема, който бях изложил пред министъра, а именно нарушаването на правилата за справедлив процес. Аз съм изключително обезпокоен от това, г-н председател, и поради тази причина повдигам въпроса пред Парламента сега, надявайки се, че Атина ще ми изпрати подобаващ отговор и ще осъществи цялостно и справедливо преразглеждане на делото на г-н Zafiropoulos.
<SPEAKER ID="032" NAME="Ewa Tomaszewska" AFFILIATION="UEN">
(PL) Г-н председател, бих искала да коментирам начина на работа на Европейския парламент. Считам, че гласуването на важни документи едва няколко минути след приключване на разискването не е разумно. Не всички аргументи биват излагани на заседанията на политическите групи, така че когато има голям брой изменения, си струва да се обмисли отлагане на вота за другия ден. Това е въпрос, който трябва да бъде разгледан през следващия парламентарен мандат.
<P>
За съжаление междувременно се случиха две много важни за мен събития и бих искала да кажа няколко думи и за тях. Първо, Русия подписа договор с Абхазия и Осетия, което осигурява присъствието на руски войски в тези грузински провинции. Тогава какво право имаме да казваме, че ситуацията в Чечения е вътрешен въпрос? Надявам се, че през следващия мандат Парламентът ще коментира и този въпрос.
<P>
През последната година в Полша още 114 000 души изгубиха работата си. Това не е само последица от кризата. В бюрата по труда се получават поредица от съобщения за планове за групови съкращения, които засягат повече от 80 000 полски работници в корабостроителници; техните работни места са отнети от Европейския съюз, който разрешава използването на държавни средства за подкрепа на заетостта в други държави. Това е дискриминация.
<SPEAKER ID="033" NAME="Milan Horáček" AFFILIATION="Verts/ALE">
(DE) Г-н председател, миналата седмица Словения засили противопоставянето си срещу присъединяването на Хърватия. Бих искал да изложа ясно този конфликт, тъй като това поведение ми се струва неуместно и недостойно за държава-членка на Европейския съюз.
<P>
Хърватия е страна кандидатка, която очаква да се присъедини към Европейския съюз и която доказа своята готовност за въвеждане на реформи. Макар и не всички критерии да са изпълнени, поетата посока е ясна. Словения трябва да спре да се държи дребнаво, за да може бързо да бъде намерено решение. Договорът от Лисабон и процесът на разширяване ще дадат възможност на Европейския съюз да се развива по-нататък и Хърватия да стане държава-членка!
<SPEAKER ID="034" NAME="Urszula Krupa" AFFILIATION="IND/DEM">
(PL) Г-н председател, извън опасенията за бъдещето на Европа, аз искам днес в Страсбург, в рамките на последната сесия от настоящия парламентарен мандат, да припомня думите на нашия велик сънародник, Светия отец Йоан-Павел II, че няма да има европейско единство, докато единството не бъде основано на единство на духа. Именно християнството даде на Европа тази най-дълбока основа за единение и я укрепи през вековете, християнското Евангелие с неговото разбиране за човечеството и приноса му към развитието на историята, хората и народите. Това не означава, че използваме историята за собствените си цели, защото историята на Европа е като велика река, в която се вливат разнородни притоци и потоци, а многообразието на традиции и култури, създали Европа, са нейното голямо богатство. Самата основа на европейската идентичност е изградена върху християнството и днешната липса на духовно единство е най-вече в резултат на кризата на нашите знания за тази християнска идентичност.
<SPEAKER ID="035" NAME="Ashley Mote" AFFILIATION="NI">
(EN) Г-н председател, през последните пет години аз с ужас наблюдавах безконечното, скандално, институционализирано ограбване на парите на данъкоплатците от страна на ЕС. Наблюдавах с ужас как вече пренаселеното Обединено кралство бива залято от стотици и хиляди неканени чуждестранни работници, идващи за собствена изгода и претендиращи за нашите социални придобивки. Наблюдавах отблизо една законодателна система, която позволява на анонимни бюрократи да създават така наречените закони, без изобщо да вземат под внимание щетите, които нанасят на британската икономика и на предприятията. Наблюдавах това отблизо -
<P>
(Реплика от залата: "От затвора на Нейно Величество!")
<P>
тази скъпа, неефективна говорилня, каквато представлява Парламентът, дегизиран като изкусно изработена илюзия за отчетна демокрация, чудовищна измама на избирателите, които ни изпратиха тук.
<P>
Президентът Горбачов беше прав: Европейският съюз е старият Съветски съюз, облечен в западни дрехи. Някой ден ще разберете, че не може да сте господари в чужда къща.
<SPEAKER ID="036" NAME="Председател">
Вие говорите в свободен Парламент. Ако Парламентът не беше свободен, Вие дори нямаше да можете да направите това изказване.
<P>
(Ръкопляскания)
<SPEAKER ID="037" NAME="Ljudmila Novak" AFFILIATION="PPE-DE">
(SL) На 2 април Парламентът с огромно мнозинство прие резолюция относно европейската съвест и тоталитаризма. Аз обичам родната си Словения, но ме натъжава, че тази резолюция на Европейския парламент не успя да попадне на добра почва в Словения и не можа да ни помогне при решаването на болезнените проблеми от миналото.
<P>
Напротив, има някои хора, които искат да превърнат Тито в герой и да кръстят на негово име улица в словенската столица, въпреки че той беше отговорен за масовите убийства след войната. Тъй като Тито така и не беше изправен пред правосъдието, много хора не искат да признаят, че тези масови следвоенни убийства представляват престъпление и че тези, които са ги разпоредили, са престъпници.
<P>
Може би ще е уместно Европейският парламент или Вие, г-н председател, да призовете националните парламенти да се запознаят с тази резолюция, след което да я подкрепят или допълнят, като вземат предвид специфичните за съответната държава обстоятелства. По този начин те ще допринесат за по-ясно и по-справедливо разбиране на тяхната история в национален и европейски план.
<SPEAKER ID="038" NAME="Richard Corbett" AFFILIATION="PSE">
(EN) Г-н председател, ние често сме съжалявали за предполагаемата липса на информация за обществеността в хода на подготовката за европейските избори. След неотдавнашното изказване на г-н Mote бих казал, че по-големият проблем е съзнателната дезинформация, дори очевидните лъжи, които се разгласяват пред обществеността.
<P>
В момента навсякъде в моята страна така наречената Партия за независимост на Обединеното кралство - партията, от чието име беше избран г-н Mote - е разпространила постери с твърдения, че членството в Европейския съюз ни струва 400 млн. евро на ден. Това се равнява на 15 млрд. евро годишно - цифри, пет пъти по-големи от действителните, които могат да бъдат проверени в библиотеката на британската Камара на общините. За да не остане по-назад, техният донор Стюарт Уилър е заявил, че разходите възлизат на 120 млрд. британски лири годишно, което е близо 36 пъти повече от истинските цифри.
<P>
Истината обаче е, че стойността на членството е само 3,3 млрд. евро, което се равнява едва на 1 % от БВП. Това е твърде малък бюджет, доста малък в сравнение с огромните икономически ползи, които достигат близо 2 000 евро на домакинство в моята държава - огромна полза, заради която си заслужава да се плати цената на членството и която си струва да бъде посочена.
<P>
Както вие сам казахте, г-н председател, цената на свободата е правото на някои хора да дават погрешна информация и да говорят лъжи. Ние трябва да плащаме тази цена, но трябва и решително да защитаваме истината.
<P>
(Ръкопляскания)
<SPEAKER ID="039" NAME="Chris Davies" AFFILIATION="ALDE">
(EN) Г-н председател, ръководителят на операциите на Агенцията на ООН за подпомагане на палестинските бежанци в Близкия изток (UNWRA) в Газа, Джон Гинг, разговаря с членове на Парламента миналата седмица и ни информира, че все още не се разрешава прекарването на строителни материали за възстановителни работи в Газа след бомбардировките и такива липсват за предприятията и промишлеността, и че само 60 % от топлинните нужди на населението се покриват от ООН.
<P>
Г-н председател, Вие сам видяхте ситуацията, но тя продължава да съществува - това е едно колективно наказание от Израел над невинните хора там.
<P>
Само през последните няколко дни с изненада чухме Израел да заплашва Европейския съюз и да заявява, че ако членът на Комисията Фереро-Валднер продължава да отказва да поднови Споразумението за асоцииране ЕС-Израел, то европейското влияние ще бъде намалено и подкопано, и ние няма да можем да играем роля в мирния процес.
<P>
Време е това да спре. Поведението на Израел е обида за човечеството, за цивилизацията. Време е не просто да не подновяваме споразумението, а да го суспендираме.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Г-н председател, само 13 % от полските граждани ще гласуват в наближаващите избори за Европейски парламент. Съдбата на мнозинството ще бъде решена от малцинството, което е много жалко. Изправени пред глобални промени, ние се нуждаем от ЕС и хората могат да оценят стойността на международната солидарност.
<P>
Напоследък обаче не е направено нищо, за да се увеличи ангажираността на обществото в тази област. Дебатът в Полша е доминиран от кавгите между две партии. Публичните средства се харчат безсмислено за билбордове, показващи плоските лица на онези, които не знаят как да излязат и да се срещнат с хората. Министър-председателят Туск е заинтересован от реален дебат по европейските въпроси толкова, колкото и г-н Качински преди него.
<P>
Последния път, когато говорих в тази зала, аз попитах дали Европейският парламент очаква някакви зрелищни усилия в последния момент, за да склони хората да гласуват. За съжаление разискването се председателстваше от г-н Siwiec, който изглежда още не може да свикне с мисълта, че демокрация без участието на хората се равнява на нула.
<P>
Затова питам още веднъж: в състояние ли е Европейският парламент да направи нещо, каквото и да е то, за да може в качеството си на институция да отговори на очакванията във връзка с изборите? Тринадесет процента не само е нещастно число, то е направо позор.
<SPEAKER ID="041" NAME="Avril Doyle" AFFILIATION="PPE-DE">
(EN) Г-н председател, искам само да отговоря на някои от критиките срещу екологичните крушки, които се появиха в медиите, и по-точно в евроскептичните медии през този уикенд.
<P>
Мълчанието означава съгласие, затова просто искам да кажа, че енергоспестяващите крушки не са заплаха за обществото, ако се използват правилно от потребителите и ако се произвеждат в подходяща работна среда, където се щади както здравето на работниците, така и околната среда.
<P>
Европейските многонационални компании, които произвеждат крушки на места като Китай, имат задължението да осигурят съответствие с производствените стандарти, които бихме изисквали, ако те бяха произвеждани в Европейския съюз. Когато се използва според инструкциите, крайният продукт, самата крушка, е напълно безопасен - колкото са безопасни и другите съществуващи днес крушки или батерии, например. Те трябва да бъдат изхвърляни на определените за целта места и с тях да се борави в съответствие с инструкциите.
<P>
Считам, че съществува някакъв план - антиевропейски план - във връзка с производството на модерни, по-екологосъобразни, по-чисти крушки, и че трябва да се изправим срещу тези, които искат да извадят на дневен ред дезинформацията по отношение на тези изключително важни продукти.
<SPEAKER ID="042" NAME="Pierre Pribetich" AFFILIATION="PSE">
(FR) Г-н председател, президентът Митеран казваше, че има два начина за правене на политика: начин на чиновниците и начин на готвачите.
<P>
Припомням тези две възможности във връзка с процеса на присъединяване на страните от бивша Югославия и на Албания. Когато слушам и чета за позициите, заемани от Комисията и от моите колеги, имам чувството, че те се отъждествяват именно с професията на чиновниците, с тяхното стриктно и грижливо отмятане на изпълнените задачи и добавяне, при необходимост, на допълнителни етапи, като двустранните проблеми между Словения и Хърватия. Мисля, че допускаме фундаментална грешка.
<P>
В конкретния случай ще е по-добре да се отъждествим с готвачите, така че да съчетаем деликатно и фино съставките и културните многообразия, да подправим ястията и да започнем да извличаме полза от тези нови държави и от всичко, което те могат да предложат за обогатяване на нашата Европа. Европа остава идеал за уважение, толерантност и многообразие; остава сила за мира, особено за Западните Балкани; и остава споделена визия, визия за обща съдба.
<P>
В този период на мащабна икономическа криза няма нищо по-лошо от това да се изолираме в себе си и да потърсим убежище в паническия страх от другите, от чужденците. Нека си спомним подхода на бащите основатели на Европа и да го приложим към тези държави от Западните Балкани.
<SPEAKER ID="043" NAME="Jelko Kacin" AFFILIATION="ALDE">
(SL) Разширяването на Европейския съюз донесе растеж, мир и стабилност, а също така отвори път към демократизацията. Най-скорошното разширяване, което се осъществи преди пет години, беше успешно, но днес сме изправени пред икономическа ситуация, която изисква бързи и ефективни действия.
<P>
Можем да видим и почувстваме ползите от пълната интеграция в Европейския съюз и разширяването на еврозоната. Стената, издигната от еврото, се доказа като успешна защита на икономическите интереси не само в рамките на Европейския съюз, но също и на тези в цяла Европа.
<P>
Ние в Европейския съюз преживяваме не 27 икономически кризи, а само една, една много сериозна и дълбока криза. Най-бързият начин да я преодолеем е да се съюзим с други европейски държави и да предприемем координирани, своевременни и решителни мерки. Протекционизмът е стъпка назад, обаче популизмът е рецепта за икономически срив.
<P>
Предприятията, които растат и се разширяват, имат бъдеще. По подобен начин бъдещето на Европейския съюз е в неговото продължаващо разширяване и в създаването и изграждането на нови и по-добри възможности.
<SPEAKER ID="044" NAME="Zita Pleštinská" AFFILIATION="PPE-DE">
- (SK) На 1 май тази година отбелязахме 5-ата годишнина от присъединяването на Словакия към Европейския съюз. В този ден бяха организирани редица прояви, чрез които ние оценихме дейността си в рамките на ЕС. Аз взех участие в празненствата на словашко-полската граница, на моста, свързващ Чирч и Лелухов. Този символичен мост, построен с помощта на предприсъединителните фондове от ЕС, съедини словашките и полските общности в граничния регион и даде тласък на сътрудничеството между гражданите от двете страни на границата.
<P>
След като Словакия и Полша се присъединиха към Шенгенското пространство през декември 2007 г., граничните проверки бяха премахнати, а с тях и административните бариери, които създаваха проблеми за местните хора и така забавяха сътрудничеството. Днес можем да видим много успешни проекти, финансирани от структурните фондове на ЕС, които допринасят за дългосрочното устойчиво развитие в тези области.
<P>
Г-н председател, бих искала да изразя своята голяма радост и благодарност от факта, че Словакия, заедно с нейните съседи, членува в ЕС. Аз съм възхитена, че като един от 14-те членове, представящи Словакия в Европейския парламент, имах възможността да участвам в написването на тази успешна глава от историята на ЕС по време на настоящия избирателен период.
<SPEAKER ID="045" NAME="Маруся Иванова Любчева" AFFILIATION="PSE">
През последните месеци станахме свидетели на няколко случая на отвличане на кораби от сомалийски пирати с цел откуп. Съществува опасност тази практика да се превърне в добре организирана форма на морски тероризъм и доходоносен бизнес, не без посредничеството на консултантски фирми и адвокатски кантори. Благоприятният за заложниците изход в подобни случаи не бива да се приема с удовлетворение, тъй като потърпевшите корабособственици и страни плащат висока цена, а пиратството се превръща в заплаха за сигурността на корабоплаването в световен мащаб.
<P>
Този феномен започна да засяга и все повече европейски граждани. Понастоящем шестнадесет българи се намират в плен на кораба Malaspina Castle. Наблюдаването на преговорите с пиратите не може да се приеме като адекватна политика. Ние се нуждаем от по-голяма яснота какви ангажименти поема Европейският съюз в подобни случаи. Предприетите от различни институции до момента мерки са важни, но очевидно съвсем недостатъчни, поради което настоявам за спешни действия на най-високо ниво за освобождаване на заложниците, за овладяване на това срамно за двадесет и първи век явление.
<SPEAKER ID="046" NAME="Marco Pannella" AFFILIATION="ALDE">
(IT) Г-н председател, госпожи и господа, аз съм в Парламента в продължение на 30 години също като Вас, но може би, ако направим преглед на тези 30 години, ще видим, че те не са успели да отговорят на надеждите, които хранехме през 1985 г., когато в Парламента направихме качествен скок от стара и провалила се Европа на държавите към Съединени европейски държави.
<P>
Днес сме се върнали към онова незавидно минало - Европа на държавите, а не европейска държава - и към едно затваряне, а хората около нас, които ни приветстваха като голяма надежда, като чудесна възможност, са всъщност хора, които скоро ще гласуват с неохота и за пореден път ще заклеймят това, че ние, г-н председател, представляваме чрез някаква злощастна метаморфоза самото зло, срещу което се бяхме възправили и което се самозалъгвахме, че сме победили.
<SPEAKER ID="047" NAME="Председател">
Благодаря Ви много, г-н Pannella. Добре помня, че когато бяхме избрани през 1979 г., Вие внесохте хиляди изменения - тогава още на хартиен носител. Междувременно обаче веднъж ни напуснахте, докато аз бях тук през цялото време. Вие се върнахте на работа в парламента в Рим.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Г-н председател, ние празнуваме годишнината от приемането на нови държави в Европейския съюз и всички бяхме радостни и развълнувани от Вашето изказване. Според мен обаче присъстващият член на Комисията също като мен и много други членове на Парламента си мисли за това, че една от присъединилите се държави, а именно Кипър, все още е окупирана в северната си част и там има чуждестранни войски. Европейският съюз днес отново е призован да гарантира, че достиженията на правото на Общността се отнасят за целия остров Кипър.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Икономическата криза оказа сериозно въздействие върху световната икономика. Предполага се, че всички държави-членки ще отчетат отрицателен ръст тази година. На европейско равнище се наблюдава тревожно нарастване на броя на безработните, като много предприятия съкращават своята дейност и освобождават персонал или оставят служителите незаети от формална гледна точка.
<P>
Гражданите на Европа губят работните си места и имат затруднения с плащането на вноските по взетите от тях заеми. Качеството на живот също се влошава. Смятам, че по време на този период на икономическа и финансова криза ЕС трябва да инвестира най-вече в хората. Просперитетът на европейските предприятия зависи от служителите. Затова считам, че наш първостепенен дълг е да ги подкрепим.
<P>
Считам, че на срещата на върха за заетостта, която ще се състои в Прага на 7 май, трябва спешно да се набележат конкретни мерки, за да се спре обезпокоителното нарастване на безработицата. Възползвам се от възможността да призова заседанието на Европейския съвет през юни да направи свой приоритет запазването на работните места и намирането на решения за намаляване на безработицата в Европейския съюз.
<SPEAKER ID="050" NAME="Thomas Wise" AFFILIATION="NI">
(EN) Г-н председател, днес е 4 май и това ще е последната ми реч тук. Преди 30 години г-жа Маргарет Тачър беше избрана за министър-председател на Великобритания и се изправи пред причинени от социалистите проблеми, подобни на тези, пред които се изправяме днес: смазващи дългове, растяща безработица и обществено вълнение.
<P>
Тя разбра, че решението е малко правителство, индивидуални свободи и национално самоопределение. Днес ЕС налага голямо правителство, засилващ се централен контрол и подриване на националната държава. Спомням си също, че тя казваше "не", "не", "не" - думи, които ЕС не знае или не разбира.
<P>
Тя продължи с онази днес прочута реч в Брюж, с която се противопостави на проекта. ЕС е 50-годишен опит за отговор на 200-годишен проблем. Твърдя, че ако отговорът е ЕС, то въпросът ще да е бил много глупав. И както казват в "Междузвездни войни": "Нека силата бъде с вас!".
<SPEAKER ID="051" NAME="Председател">
Ако ми позволите този коментар, смятам, че тя беше и продължава да бъде забележителна дама. Тя беше министър-председателят, който реши законодателството в областта на единния пазар да се приема с мажоритарно гласуване. Маргарет Тачър прие мажоритарното гласуване в Съвета и това беше едно велико решение.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Г-н председател, преди две седмици и аз стоях тук и описвах разширяването на ЕС като една история на успеха, в която стари и нови държави-членки се намират във взаимноизгодно положение. Днес, г-н председател, бих искал да кажа, че когато сме в икономическа криза, политическият елит трябва да дава пример за умереност.
<P>
В Германия бяха наложени ограничения за мениджърите на предприятия, субсидирани от държавата. Президентът на САЩ Обама прие подобни мерки, а унгарското правителство намали с 15 % заплатите на министрите.
<P>
Г-н председател, добре би било и Европейската комисия да даде пример в това отношение. В края на краищата, ако във време на криза членовете на Комисията се откажат от част от високото си обезщетение при прекъсване на трудовия договор, това ще има съществено отражение върху репутацията, авторитета и престижа на ЕС. Дори и като символичен жест това ще даде знак на европейските граждани, че по време на икономическа криза лидерите на ЕС също са готови на жертви и показват солидарност с хората с по-скромни доходи.
<SPEAKER ID="053" NAME="Charles Tannock" AFFILIATION="PPE-DE">
(EN) Г-н председател, Република Китай, по-известна като Тайван, най-накрая постигна справедливата си цел да може да присъства като наблюдател на Световната здравна асамблея (СЗА). Китайската народна република (КНР) постоянно блокираше тази инициатива от 1971 г. насам, когато върна Тайван в Организацията на обединените нации.
<P>
Като лекар аз съм твърдо убеден, че въпросите на общественото здраве не бива да играят роля в международните отношения и, за негова чест, Европейският парламент винаги е отхвърлял дребнавата политика на Пекин за блокиране на опитите на Тайван да присъства на заседанията на СЗА.
<P>
Поздравявам тайванския президент Ма за неговата нова успешна политика на сближаване между Пекин и Тайпе; най-накрая КНР осъзна недалновидността на своето грубото отношение към съседната си държава.
<P>
И аз очаквам по-добри взаимоотношения между двете правителства, което е печеливша стратегия за всички заинтересовани страни и по-специално днес е важна за доброто здраве на трудолюбивия тайвански народ.
<SPEAKER ID="054" NAME="Marco Pannella" AFFILIATION="ALDE">
(IT) Г-н председател, госпожи и господа, като лично уточнение бих искал само да повторя, че противно на Вашето твърдение и на други редовни такива през целия парламентарен мандат, през последните 30 години аз винаги съм преизбиран в Парламента. Онова, което тогава се случи, е следното: в духа на екипност на радикалната партия и след като уведомих предварително избирателите за това, аз отстъпих мястото си на други колеги като Olivier Dupuis, който работи тук, в Парламента, и другаде. Така че казаното от Вас беше неправилно, още веднъж ще повторя, преизбиран съм всеки път в продължение на 30 години.
<P>
За съжаление този път, г-н председател - независимо че Вие сте били тук в дните на Ото фон Хабсбург и Алтиеро Спинели, които насърчаваха нашия Парламент да се противопоставя действено на исканията на Съвета, като отказва да дава становища - е, г-н председател, този път ние и двамата видяхме как Парламентът прие да се държи като "спаринг-парламент", изправен пред желанието да ни бъдат наложени непарламентарни графици - а Вие ги наложихте - във връзка с проваления проект от Лисабон.
<SPEAKER ID="055" NAME="Председател">
Благодаря Ви много, г-н Pannella. Вашите думи не противоречат на онова, което аз казах. Убеден съм, че между 1996 г. и 1999 г. Вие отсъствахте от Европейския парламент. Както заявихте, Вие сте били избран, а това не противоречи на казаното от мен. Бих искал изрично да Ви уверя в моето уважение към Вашата дейност и Вашата работа в Европейския парламент.
<SPEAKER ID="056" NAME="Neena Gill" AFFILIATION="PSE">
(EN) Г-н председател, искам да изразя своята загриженост за хиляди невинни цивилни, превърнати в бежанци в собствената си страна от талибаните в долината Сват. Всички знаем историите за малтретиране на жени от талибаните. Същевременно новините от долината от последните месеци съобщават за затваряне на бръснарски салони, забрана на музиката и изключване на сателитната телевизия. И още, ограбването на банки, домове и дамски бижута под дулото на оръжието са редовни случаи, особено спрямо онези, които оказват съпротива на талибаните. Въвеждането на ислямската правна система шериат в долината Сват също така доведе до това, че всички немюсюлмани, живеещи в долината, трябва да плащат jizya, стара форма на данък, и доколкото знам сикхите, които живеят в областта, са отвличани или заплашвани, докато не се съгласят да плащат. С мен като единствен сикх член на Европейския парламент се свързаха множество избиратели, ужасени от ставащото в долината Сват - как хора, живеещи там от 60 години, са дискриминирани по този начин.
<P>
Парламентът има славна история и резултати в борбата срещу тези форми на нарушение на правата на човека и в заклеймяване на хората, извършващи подобни актове на заплахи. Ние обаче трябва да отидем по-далеч от обикновените изявления и да поискаме конкретни действия от Комисията, за да разполагаме със стратегия как да се отнасяме към талибаните и нарастващото им влияние в този регион. Талибаните са реалната заплаха за всички ценности, на които държим: права на човека, равенство и демокрация. Настоятелно Ви призовавам да пишете до члена на ЕК за предприемане на действия.
<SPEAKER ID="057" NAME="Председател">
Благодаря Ви, г-жо Gill. Освен всичко друго, за последен път председателствам едноминутните изказвания. Винаги съм се стремил да давам думата на повече хора. Често сме успявали да изчерпим целия списък - както и тази вечер - защото несъмнено една от привилегиите на членовете на ЕП е правото им да се изказват, възможност за което им предоставят вечерните заседания в понеделник. Затова искам сърдечно да Ви благодаря за това, което ни съобщихте.
<P>
С това разглеждането на тази точка от дневния ред приключва.
