<CHAPTER ID="005">
Положението в Иран (разискване) 
<SPEAKER ID="051" NAME="Председател">
Следващата точка е изявлението на върховния представител на Съюза по въпросите на външните работи и политиката на сигурност и заместник-председател на Комисията относно положението в Иран.
<SPEAKER ID="052" NAME="Катрин Аштън" LANGUAGE="EN">
Г-н председател, уважаеми колеги, това е много добра възможност да повдигнем темата за положението в Иран.
<P>
Европейският съюз иска да има нормални отношения с Иран и усилията ни относно ядрения въпрос са част от това желание. Във връзка с това, в качеството си на върховен представител, аз ще продължа ролята на моя предшественик Хавиер Солана в международните разговори с Иран.
<P>
Иран е важна държава с дълга история и богата култура и изключително талантливо население. Филмите и книгите, създадени в Иран, са впечатляващи, равнището на образованието на жените е високо, съществуват възможности за обществен дебат, а младите хора са енергични и активни. В много отношения иранското общество носи белезите и капацитета на свободно общество. Заплахата за обществото се прояви в размириците, последвали миналогодишните избори, които много хора считаха за нечестни. Разбира се, този въпрос трябва да бъде решен от иранците. Нашата грижа е необходимостта да се спазват международните норми и стандарти за граждански и политически права.
<P>
В това отношение съм силно разтревожена от съобщенията за жестокото потушаване на демонстрациите и произволните задържания в Техеран и други ирански градове по време на провелия се наскоро празник Ашура в края на декември. Използването на насилие срещу демонстранти, които искат да упражнят тяхната свобода на изразяване и правото на събиране, не е приемливо. Това са всеобщи права на човека, които трябва да се зачитат, а лицата, задържани за мирно упражняване на тези права, следва да бъдат освободени.
<P>
Отбелязвам също с дълбока загриженост, че обект на много арести изглежда са били защитници на правата на човека и журналисти, както и че на много задържани е отказан достъп до правно представителство и връзка със семействата им. Иран трябва да изпълнява своите международни задължения и да се отнася към задържаните лица в съответствие с международните стандарти за правата на човека.
<P>
Друг неотдавнашен случай е задържането на други 12 членове на бахайската религиозна общност. На тези хора трябва да се гарантира справедлив, открит и честен процес в съответствие с международните стандарти.
<P>
Европейският съюз не е пропускал възможност да изиска от иранското правителство да спазва международните задължения, които е поело свободно и доброволно. Издаваме публични изявления и използваме други дипломатични средства. Работим чрез Организацията на обединените нации: само преди месец Генералната асамблея прие резолюция, осъждаща положението. Ще използваме максимално предстоящият преглед на положението в Иран, което ще се проведе на Съвета на ООН по правата на човека в Женева в началото на февруари.
<P>
Относно ядрения въпрос изразяваме съжаление за това, че Техеран не предприе последващи действия във връзка с последната среща между Хавиер Солана и главния преговарящ г-н Халили на 1 октомври в Женева. Общата ни оценка беше, че срещата беше положителна. Но на практика сега Иран отхвърли проект на споразумение, предложен от Международната агенция за атомна енергия (МААЕ), и отказва да продължи разговорите относно ядрения въпрос.
<P>
Европейският съюз и неговите партньори в преговорите са решени да намерят дипломатическо решение на иранския ядрен въпрос и за тази цел ние трябва да продължим да прилагаме двупосочния подход. Необходимо е сериозно ангажиране в целенасочени разговори от страна на Техеран.
<P>
Нашата цел остава да изградим доверие в това, че ядрената програма е изключително за мирни цели. Липсата на доверие се засили допълнително от разкритието, че Иран изгражда друго съоръжение за обогатяване на уран, без да е уведомил своевременно МААЕ. Освен това Иран продължава да не сътрудничи напълно на МААЕ и да не спазва международните си задължения.
<P>
Изключително важно е ЕС и международната общност да бъдат единни в усилията за преговори, включително като подкрепят усилията чрез подходящи мерки. Възможно най-широкото единство е решаващо, ако искаме да постигнем нашата цел.
<P>
Ако Иран поеме по-конструктивен път по отношение на ядрения въпрос и на регионалната стабилност като цяло, той може да играе важна роля в Близкия изток и в Персийския залив, което ще отрази полагащото му се място и славната му история.
<P>
В заключение, предизвикателствата, свързани с Иран, заемат важно място в моя портфейл. Това е държава с огромен потенциал - и готовността ни да се ангажираме конструктивно с Иран беше потвърждавана отново и отново. Ще продължа в този дух. Искрено се надявам, че по време на моя мандат ще се върна в Парламента с по-положителна картина на отношенията с Иран.
<SPEAKER ID="053" NAME="José Ignacio Salafranca Sánchez-Neyra" LANGUAGE="ES">
Баронесо Аштън, имате основание за загриженост, тъй като положението в Афганистан е изключително тежко, по-конкретно по отношение на правата на човека. Имам предвид, по-специално, гражданските права и политическите свободи, където виждаме наистина невероятен упадък: произволните прояви на насилие, масовото лишаване от свобода на членове на опозицията, убийствата, екзекуциите, възпрепятстването на работата на неправителствени организации и невъзможност за упражняване на свободата на печата. Дори беше забранено на делегация на Европейския парламент да влезе в страната.
<P>
Г-н председател, с оглед на настоящите обстоятелства се чудя дали на този етап си заслужава страната да се посещава.
<P>
Вашите забележки относно ядрения въпрос, баронесо Аштън, бяха много ясни и също така много прями: Иран продължава да произвежда обогатен уран, въпреки предупрежденията на международната общност. Той отблъсна протегнатата ръка, предложена му от президента Обама, и отхвърли последния план, предложен от групата на шестте държави, включваща Русия и Франция.
<P>
Въпросът ми, баронесо Аштън, е много прост: считате ли, че търпението ни към тази държава вече е изчерпано? Мислите ли, че вече следва да продължим с приемането на по-строги мерки или по-скоро считате, че мекият подход е най-добрият начин за преговаряне с иранския режим?
<P>
Искам да Ви кажа, че искрено приветствах изявлението Ви в подкрепа на защитата на правата на човека в тази държава. Нарушенията са изключително тежки и според мен, г-н председател, Парламентът трябва да осъди положението с правата на човека в страната, без да се въздържа от критичност. Надявам се, че той ще може да направи това, като одобри резолюцията по този въпрос. Парламентът трябва да продължи да бъде твърд, много твърд, в неуморната си защита на свободата.
<SPEAKER ID="054" NAME="Roberto Gualtieri" LANGUAGE="IT">
Г-н председател, госпожи и господа, с оглед на развитието на положението в Иран не може да не изразим сериозна загриженост. Тя е свързана с увеличаващите се нарушения на политически и граждански права, които осъждаме силно, и с неспособността да се изпълняват задълженията, произтичащи от участието на Иран в Договора за неразпространение на ядреното оръжие, по отношение на което дори самата държава твърди, че не иска да поражда съмнения.
<P>
Ние не оспорваме правото на Иран на мирно разработване на ядрена енергия, нито възнамеряваме да подценяваме важната роля, която Иран може да играе на регионално равнище, нейните легитимни изисквания за сигурност или необходимостта да създаде надеждна система за регионална сигурност, която да включва всички ядрени сили в района. Именно поради това обаче не разбираме причините Иран да не изпълни искането на Международната агенция за атомна енергия обогатяването на уран да се извършва в чужбина и изразяваме съжалението си относно това решение.
<P>
Изправен пред това положение, Съветът за сигурност носи отговорността да определи реакцията на международната общност и възможността за нови санкции, които следва да бъдат насочени към неразпространението на ядрено оръжие и да са предназначени да бъдат инструмент в подкрепа на решението за мирен, но неизбежен диалог, а не да са създадени и използвани за събаряне на режима.
<P>
Във връзка с тази посока на действия Европейският съюз следва да изпълни своята роля, като обмисли своевременно и в подходящата форма възможните технически мерки за допълване на санкциите на ООН и същевременно като потвърди готовността си за разискване и диалог, които никога не следва да бъдат изгубени, дори и в трудни времена.
<P>
Ще подкрепим напълно действията на Европейския съюз и на върховния представител в съответствие с подхода, представен ясно в изказването на върховния представител.
<SPEAKER ID="055" NAME="Marietje Schaake" LANGUAGE="EN">
Г-н председател, миналото лято бях избрана за член на Европейския парламент, като изразих критики към правителството в собствената ми страна. Ако млада жена беше направила същото в Иран, вероятно тя щеше да бъде убита, лишена от свобода, измъчвана и изнасилена за това.
<P>
Благодарение на новите медии всички видяхме клиповете за бруталния начин, по който иранският режим репресира гражданите, които говорят мирно за демокрация и свобода. Неотдавнашните арести на репортери в областта на правата на човека от страна на разузнавателната служба на Революционната гвардия показват, че иранският режим е все по-заинтересован да изолира държавата. Международните журналисти разчитаха силно на техните репортажи.
<P>
Вчера беше денят в памет на Мартин Лутър Кинг. Възпоменаваме човек, който също излезе на мирен поход по улиците и каза, че идва време, в което мълчанието означава предателство. Г-жо върховен представител, това време настъпи отдавна.
<P>
Президентът Барак Обама прекъсна отпуската си по време на коледните празници, за да се обяви против още по-жестоките нападения срещу граждани след празника Ашура. В предложения двупосочен подход спрямо Иран, балансиращ ядрения въпрос и правата на човека, Съединените щати все повече наблягат на правата на човека. Европа следва да възприеме по-силна водеща позиция в това отношение, не само когато е политически безопасно да го прави.
<P>
Бедствието в Хаити е ужасна трагедия и се радвам, че предприемате действия. Европа обаче не реагира с такава степен на лидерство и координация на причиненото от хората бедствие, което се случва в Иран. Миналия месец делегация от Европейския парламент трябваше да посети Иран, но режимът не искаше да видим със собствените си очи неговата слабост и разделение. Крайно време е Европа да възприеме единна позиция по отношение на Иран и светът чака.
<P>
Надежден партньор в преговорите ли е сегашният режим в Иран, който е загубил своята легитимност и е вътрешно разделен? Какви мерки предлагате относно ядрения въпрос, които да бъдат насочени към управлението, без да навредят на населението? Склонна ли сте да свикате спешни разговори в Европа относно Иран?
<P>
Как ще използвате инструмента на ЕС за правата на човека, за да гарантирате, че правата на човека остават приоритет на Европа? Считам, че е необходимо да подкрепим гражданите, гражданското общество и журналистите. Програмата "Град убежище", предложена от чешкото председателство, може да бъде полезен инструмент в подкрепа на застрашените иранци в Европа.
<P>
На изслушването на члена на Комисията Крус я попитах дали е готова да работи с Вас за превръщането на свободното слово в интернет в неразделна част от външната политика на Европа. Задавам същия въпрос и на Вас.
<SPEAKER ID="056" NAME="Barbara Lochbihler" LANGUAGE="DE">
Г-н председател, баронесо Аштън, Европейският парламент обърна сериозно внимание на развитието на вътрешната и външната политика в Иран. Делегацията за Иран участва в диалог с представители на правителството и на гражданското общество и направи подготовка за пътуване на делегацията в Иран в началото на месеца, макар че, за съжаление, то беше отменено малко преди това.
<P>
Самото неудовлетворение от фалшифицираните избори и постоянното засилване на потисничеството и насилието от страна на държавата принудиха представителите на иранското гражданското общество да се обърнат към Европейския парламент. Чрез своето смело действие те търсят нашата подкрепа за защита на демократичните свободи и ни призовават да обърнем сериозно внимание на собствените ни основни ценности. Протестите са много и все още продължават. Иранското правителство е призовавано да даде политически отговори на тези нерешени проблеми, а вместо това виждаме увеличаване на най-сериозните нарушения на правата на човека, като например изтезания и издевателства над задържани лица и чуваме за смъртта на демонстранти, като същевременно се провеждат несправедливи процеси.
<P>
Много иранци очакват от нас не само да следим външната политика и ядрената програма, но също и да обърнем внимание и да предприемем действия във връзка с политическото положение в Иран. Следва да приветстваме факта, че държави като Испания и Ирландия са готови да издадат визи по небюрократичен начин на преследваните защитници на правата на човека, като така им помогнат да се спасят от сериозна опасност. И други държави-членки би трябвало да последват този пример, и също така искаме от Комисията да предложи навременна помощ на преследваните по политически причини.
<P>
Това, което можем да направим отвън, е ограничено. Промените от решаващо значение трябва да дойдат от самата държава. Ние обаче трябва да поддържаме отворени средствата за комуникация с външния свят. Във връзка с това трябва да бъдем силно критични към чуждестранни дружества като Siemens и Nokia, чиито технологии подпомагат съществуването на цензурата и дори я правят още по-ефективна.
<P>
Тъй като не беше постигнато споразумение в преговорите по ядрения въпрос, все повече се говори за налагане на санкции. Не е ясно обаче какви санкции биха постигнали желаното въздействие върху политическото ръководство. Ако санкциите водят до влошаване на жизнения стандарт на много хора, като например санкциите върху нефта, те няма да постигнат своята цел и ще предоставят на режима възможност да обвини това, което би нарекъл враждебен външен свят, за влошаващото се икономическо положение.
<P>
Следователно е много важно да разработим целенасочени и интелигентни санкции, включително срещу отделни лица. Така например Съветът може да включи в черен списък лица, които са отговорни за репресивните мерки от последните месеци. От решаващо значение в политиката на ЕС по отношение на Иран е да създадем и да се придържаме към двупосочна политика. Въпреки неуспехите, е необходимо да се стремим към политически диалог. Изолирането на Иран няма да помогне нито на неговия народ, нито на съседите му в региона.
<SPEAKER ID="057" NAME="Charles Tannock" LANGUAGE="EN">
Г-н председател, безкомпромисната амбиция на президента Ахмадинеджад да разработва ядрени оръжия според мен представлява най-тежката заплаха за световния мир днес.
<P>
Накрая дипломацията на ЕС ще успее само чрез единен и координиран подход. Подновените санкции сега трябва да бъдат насочени и да бъдат изключително взискателни към режима в Техеран. Но същевременно следва да признаем, че иранският народ и иранският режим не са едно и също нещо.
<P>
След като г-н Ахмадинеджад спечели с измама президентските избори миналата година, видяхме как много дисиденти и смели протестиращи младежи излязоха на улиците. Тези хора се нуждаят от нашата подкрепа, тъй като те споделят нашите ценности на свобода, демокрация и принципите на правовата държава. Действително отчаянието в Иран е толкова силно, че опозиционният лидер Мир Хосейн Мусави, който не беше особено известен като демократ в миналото, заяви, че е готов да жертва собствения си живот за доброто на страната си в бъдеще. Междувременно продължават да се извършват с нестихваща сила безобразни нарушения на правата на човека, като честите случаи на екзекуции на непълнолетни лица и хомосексуалисти.
<P>
Ние, членовете на Европейския парламент, копнеем да видим демократичен и свободен Иран, който вече не изнася тероризъм чрез Хамас и Хизбула и заема полагащото му се място в международната общност. Европейският съюз следва да удвои усилията си за ускоряване на този процес по всички възможни начини.
<SPEAKER ID="058" NAME="Bastiaan Belder" LANGUAGE="NL">
Г-н председател, видях странно твърдение в медиите миналата седмица: според тях Израел рано или късно ще нападне своя заклет враг Иран. Докато този въпрос се разискваше в Европа, медиите в Иран също обсъждаха активно възможността за военни действия срещу противоречивия ядрен проект на Техеран. Всичко това са просто ционистки лъжи и преувеличения, беше присъдата на консервативния вестник "Кайхан" (Kayhan) по отношение на предполагаемата ядрена заплаха. Същевременно няма съмнение, че ядрената програма на Ислямската република представлява сериозна заплаха за сигурността - преди всичко за Израел, но също и за по-голяма част от региона. Поради това все още се надявам, че международната общност няма вече само да признава това, а в действителност ще предприеме действия в това отношение. Според мен във връзка с това на масата за преговори трябва да присъстват всички варианти. Ефективният режим на санкции, за който германският канцлер, г-жа Меркел, все още призоваваше вчера, във всеки случай ще означава, че на еврейската държава със сигурност няма да се налага да предприема едностранни действия.
<P>
Това ме кара да задам много важен въпрос на Съвета, на Вас, г-жо върховен представител. Всъщност съществува ли Европейска основа за сериозно затягане на санкциите срещу иранския режим? Тесните търговски връзки между редица изтъкнати държави-членки на ЕС - не искам да назовавам имена, тъй като и Вие сигурно сте наясно кои са те - и Ислямската република могат винаги да създадат големи пречки за сериозното решаване на ядрения въпрос. През последните седмици вестникът "Уолстрийт джърнъл" (The Wall Street Journal) публикува няколко критични авторски статии за това и те на практика представляваха обвинения срещу Европа. Накратко, баронесо Аштън, има ли основа за затягане на ефективните санкции срещу Ислямска република Иран? Очаквам Вашия отговор.
<SPEAKER ID="059" NAME="Franz Obermayr" AFFILIATION="NI">
(DE) Г-н председател, по-конкретно, последните събития показаха ясно, че отношението към гражданските свободи в Иран има явни недостатъци от европейска гледна точка. Смъртната присъда, произнесена срещу осъдените наскоро протестиращи лица, е признак колко различно е отношението към основните права и тяхното спазване в тази държава. Важно е обаче да се подчертае също, че външната политика на ЕС не трябва да бъде едностранчива, тъй като често с готовност си затваряме очите пред подобни неща в случая с важни от икономическа и геостратегическа гледна точка партньори - като например Китай или може би Саудитска Арабия - въпреки факта, че в тези държави съществуват и сериозни отклонения от нашите европейски идеи за демокрация и принципите на правовата държава.
<P>
Като член на делегацията за Иран аз съм особено загрижен отложеното пътуване за Иран да се осъществи възможно най-скоро, за да се подобри двустранната комуникация с Европейския съюз и по този начин евентуално да допринесем чрез диалог за успокояване на драматичното положение в Иран.
<SPEAKER ID="060" NAME="Lena Kolarska-Bobińska" AFFILIATION="PPE">
(PL) Г-н председател, баронесо Аштън, вътрешното положение в Иран се влошава драстично с всеки изминал ден и с всяка изминала седмица. Правата на човека биват брутално нарушавани пред очите ни и сме свидетели на терор, какъвто не сме виждали от десетилетия. Безпрецедентна вълна на репресии от страна на държавата се опитва да заглуши гласовете на хората, които се борят за демократични реформи в Иран. В борбата срещу гражданите си правителството използва и специално обучените въоръжени младежи от милицията Басидж.
<P>
Европейският парламент трябва да осъди прекомерното използване на сила от страна на държавата и увеличаващите се нарушения на правата на човека. Също така е неприемливо смъртното наказание да се използва срещу опозицията, включително под претекст за извършване на престъплението "мохареб", водене на война срещу Бог. Поради това Европейският съюз се нуждае от нов подход към положението в Иран. Върховният представител на Европейския съюз, Катрин Аштън, следва да изпрати силно и ясно послание към гражданите на Иран, с което да потвърди желанието ни да защитаваме правата на човека.
<P>
Въпросът за ядрените оръжия е изключително важен. Ние обаче не бива да спираме да защитаваме основните ценности, само за да получим тактическа преднина в преговорите. В разговорите с Иран не трябва да пренебрегваме принципите на правовата държава, свободата на словото или правото на информация. Тези ценности не трябва да се третират като по-малко важни.
<P>
Аз съм от Полша, където преди 20 години, през 1989 г., тиранията отстъпи на демокрацията. Това се случи благодарение на ненасилствените действия на опозиционното движение "Солидарност" и на мирния диалог между правителството и народа. Сега не виждам по-добър път напред за гражданите на Иран.
<SPEAKER ID="061" NAME="Ana Gomes" AFFILIATION="S&amp;D">
(PT) Иранският въпрос е един от най-важните проблеми в съвременната международна политика. Трябва да се направи всичко, за да се предотврати получаването на достъп на иранския режим, който сериозно застрашава мира и сигурността в Близкия изток, до ядрени оръжия.
<P>
Ролята на Европейския съюз в отношенията му с Иран обаче не трябва да се ограничава до ядрения въпрос. След фалшифицираните избори през юни бяхме свидетели на обществено движение срещу репресивния, непрозрачен и антидемократичен характер на иранския режим.
<P>
Европа трябва да бъде последователна в насърчаването на всеобщата ценност на правата на човека, за която много хора рискуват живота си по улиците на Техеран. Без да оспорваме суверенното право на хората да определят съдбата си, е задължително Европейският съюз да предприеме стъпки за окуражаване на борещите се за свобода и демокрация в Иран. Няма нищо по-ефективно от свободните и алтернативни информационни канали за борба с цензурата, която е защита на всички потиснически режими.
<P>
С оглед на това очакваме телевизионният канал "Фарси" (Farsi), за който "Евронюз" (Euronews) спечели обществената поръчка на Европейската комисия, да за почне да излъчва съвсем скоро.
<P>
Също така очакваме, че баронеса Аштън, в качеството си на новия върховен представител, да продължи усилията за творчески инициативи, които ще допринесат за по-голяма политическа прозрачност в Иран, и да взема под внимание препоръките, направени от всички, които са се борили за свободен Иран, включително иранците в изгнание.
<P>
Освен това загрижеността за политическото бъдеще на Иран следва да определя новите санкции, за които се взема решение във връзка с ядрения въпрос. Както обясни иранският интелектуалец Акбар Ганджи тук в Парламента, е наложително да избягваме икономическите санкции, които отслабват народа и особено средната класа в Иран, която представлява гръбнакът на опозицията.
<P>
Нищо не може да бъде по-полезно за сигурността в Близкия изток, Европа и света от иранска демокрация, която е изградена от самите иранци. Европейският съюз трябва да превърне това в една от своите цели.
<SPEAKER ID="062" NAME="Frédérique Ries" AFFILIATION="ALDE">
(FR) Г-н председател, Иран със сигурност преживява най-сериозната криза в историята си след 1979 г. заради режима, който е затворен за всякаква промяна и при който се е увеличил броят на политическите убийства на опоненти, на нападенията и лишаването от свобода на мирни демонстранти, както и на журналисти след изборния фарс на 12 юни 2009 г.
<P>
В началото на разискването г-жа Аштън спомена за докладите на неправителствени организации, ужасяващи доклади в това отношение, без дори да спомене пародията с правосъдието, което се приложи по отношение на французойката Клотилд Райс и на бахайското малцинство, от което седем души са били подложени на процес в Техеран от миналия понеделник. За тях съществува опасността от доживотен затвор или по-лошо наказание, само защото тяхната религия е различна от тази на управляващата сила.
<P>
Докладът е безпощаден, президентските избори не промениха нищо или по-скоро промениха нещо: те радикализираха иранския режим дори повече, ако това беше възможно; също така се наблюдава радикализация и по отношение на външния свят с отхвърлянето от страна на иранските органи на проекта за споразумение относно ядрените оръжия, договорен през октомври 2009 г. във Виена.
<P>
Кога ще обмислим споменаването - казвам именно споменаването - на интелигентни и целенасочени санкции, като тези, за които говори г-жа Lochbihler; следователно санкции срещу режима, който е открито против Запада и е антисемитски? Зная, че това е малка възможност, г-жо Аштън, но не мислите ли, че трябва да работим повече и по-качествено в това отношение, че трябва да помогнем на младите хора в Иран, които изразяват своето негодувание в интернет, че трябва да осъдим повтарящите се призиви за разрушаване на Държавата Израел и преди всичко, че трябва да подкрепяме гражданското общество и опозицията, демократичното движение, което се противопоставя на заграбилия властта президент и неговите милиции?
<P>
Трябва да избегнем ескалация на напрежението, това много ме безпокои, но трябва да избегнем и увъртането и да не повторим грешката, която допуснахме в Афганистан, когато Европа не успя да защити командир Масуд. Наше задължение е да подкрепяме лидерите на иранската опозиция, за да не ги сполети същата съдба.
<SPEAKER ID="063" NAME="Fiorello Provera" AFFILIATION="EFD">
(IT) Г-н председател, госпожи и господа, положението в Иран продължава да се влошава.
<P>
Най-малко осем души бяха убити неотдавна, режимът започна да извършва арести на жени - журналистки, представителки на профсъюзи и интелектуалки - 30 майки, които настояваха за новини за изчезналите си деца, бяха арестувани, а гробът на младата мъченица на свободата, Неда Ага-Солтан, беше оскверняван многократно от куршуми от огнестрелно оръжие. Ясно е, че режимът има намерение да засили репресиите и да установи условия на терор.
<P>
В добавка към вътрешното положение Иран демонстрира липса на желание за международно сътрудничество, като отказа достъп на Международната агенция за атомна енергия до обектите за обогатяване на уран. Това показва ясно действителните намерения на иранската ядрена програма; ако те бяха само мирни, нямаше да има нужда да ги крият.
<P>
Ето защо Европа следва твърдо да изрази загрижеността си, тъй като една военна, ядрена сила може да застраши сигурността на континента и да предизвика сериозни политически последици за всички държави в региона.
<SPEAKER ID="064" NAME="Martin Ehrenhauser" AFFILIATION="NI">
(DE) Г-н председател, въпреки че конфликтът в Иран често изглежда като силова битка между стария и новия ред, все пак много ясно се вижда, че тази силно затворена социална система има много явни недостатъци. Положението в Иран със сигурност е доказателство за значението на демокрацията, а именно възможността всеки отделен гражданин да изразява своята политическа воля.
<P>
Лицата, които носят политическата отговорност в Иран, понастоящем отговарят на легитимната воля на обществото с репресии от страна на държавата, чиято крайност е смъртното наказание. Тези издевателства срещу гражданите трябва да бъдат спрени незабавно, тъй като репресиите на държавата със сигурност няма да пречупят волята на обществото. Напротив, дългата история на Иран ни доказва това.
<P>
По въпроса за планираното пътуване на делегацията на Европейския парламент до Техеран, което внезапно беше отменено от иранското правителство, искам да кажа само, че точно в този момент пътуването беше наистина важно, преди всичко, за да проведем разговори и диалог с всички, включително и по-конкретно с местните граждани и гражданското общество.
<SPEAKER ID="065" NAME="Philippe Juvin" AFFILIATION="PPE">
(FR) Г-н председател, иранците заявиха, че са готови за постепенна замяна на нискообогатен уран срещу гориво. Тази идея беше отхвърлена от Групата на шестте държави, въпреки че всъщност тя не се различаваше толкова много от предложението, което същата тази група беше направила малко преди това.
<P>
Изобщо не подценявам качествата на иранците за преговори, особено по отношение на определянето на постепенния характер на замяната, която предложиха, но предвид залога, г-жо Аштън, не мислите ли, че отказът на Групата на шестте държави можеше да бъде предмет на прецизна обща позиция на Европейския съюз? Защо не използвахме тази възможност?
<P>
Бих искал да споделите с нас становището си по този въпрос. Признавам, че съм изключително озадачен от предпазливостта на Европа в това разискване. Ние имаме правомощията, Европа има правомошията. Нека да ги използваме, за да можем да постигнем споразумение.
<SPEAKER ID="066" NAME="María Muñiz De Urquiza" AFFILIATION="S&amp;D">
(ES) Първото ми изказване в Парламента през юни миналата година беше по въпроса за Иран, в началото на последната вълна от екзекуции. Тогава призовах Европейския съюз да използва всички инструменти, с които разполага, за да защити правата на човека.
<P>
Сега установяваме, че все още продължават репресиите срещу бахайското религиозно малцинство, срещу хомосексуалистите - и призовавам, по-конкретно, за освобождаването на лишените от свобода хомосексуалисти, които в някои случаи биват осъждани на смърт - срещу опозицията - с над 2 500 лишени от свобода представители на опозицията - срещу свободата на печата - дори този понеделник видяхме как вестникът "Farhang-e-Ashti" беше закрит за това, че е публикувал изявление на опозиционния лидер г-н Мусави - и срещу кюрдското малцинство.
<P>
Иран остава голямо предизвикателство в европейския дневен ред, и то не само заради ядрената заплаха: международната общност вече предприема действия в това отношение. Предизвикателството се състои в това, че Иран притежава огромната способност да влияе на практика на всички области, в които се полагат усилия за намиране на мирно и дипломатично решение в Близкия изток, а също и в Ирак и в Афганистан.
<P>
Чрез репресивните си действия Иран унищожава всяка възможност за нормализиране на външните си отношения, така че да може да бъде приет от общността от нации и да играе конструктивна роля в международните отношения.
<P>
Това е положението, което ние социалистите желаем, но то може да бъде постигнато само ако Иран изпълнява международните си задължения, като започне с Международния пакт за граждански и политически права. Съгласно условията на този пакт Иран трябва да признае политическите партии, профсъюзите, неправителствените организации, правото на сдружаване, свободата на изразяване и т.н.
<P>
Подкрепата и солидарността на Европейския съюз, за които призовавам сега от името на онези, които изискват повече права и на репресираните от режима, не трябва да се бърка с какъвто и да е вид намеса от Запада. Напротив, те представляват желание Иран да изпълни минималните необходими изисквания, които ще му позволят да води преговори с останалия свят.
<SPEAKER ID="067" NAME="Marco Scurria" AFFILIATION="PPE">
(IT) Г-н председател, госпожи и господа, в публикации на Европейския съюз и на уебсайтове на ЕС често отбелязваме, че правата на човека са в основата на процеса на европейска интеграция и главният елемент на неговите външни отношения.
<P>
Държавите, които са сключили политически или търговски споразумения с Европейския съюз, са длъжни да зачитат тези права. Баронесо Аштън, трябва да се запитаме дали тези изисквания все още съществуват в отношенията ни с Иран и дали наистина има смисъл да изпращаме делегация в Техеран, без да има договорена програма с иранското правителство, която да е одобрена от двете страни, програма, която ще ни позволи да чуем аргументите и становищата и на опозицията.
<P>
По отношение на това, което можем да направим, обаче, трябва да бъдем внимателни, дори когато говорим за санкции, тъй като историята показва, че икономическите и търговските санкции често правят режимите по-силни, а не по-слаби и че всъщност те правят по-слаби хората, и то най-бедните. Когато изслушахме някои хора като делегация и чухме сведения за правата на жените и малцинствата в Иран, те ни казаха, че може би ще бъде по-добре да наложим символични санкции, например културни санкции.
<P>
През последните дни много представители и интелектуалци в цяла Европа отправиха призиви към ЮНЕСКО да не провежда Световния ден на философията в Техеран. Мисля, че това би могло да бъде ангажимент, който да поеме и Парламентът, като си спомним, че Неда Ага-Солтан беше студентка по философия и че този символ може да обедини Европейския парламент, призовавайки ЮНЕСКО да предприеме тази стъпка.
<SPEAKER ID="068" NAME="Sergio Gaetano Cofferati" AFFILIATION="S&amp;D">
(IT) Г-н председател, госпожи и господа, през последните седмици бяхме свидетели как иранското правителство, или иранският режим, извършва сериозни нарушения на правата на човека и на най-основните демократични свободи.
<P>
Ето защо за Парламента и за Европа въпросът вече не е свързан само с отношенията с държава, която обмисля ядрена политика извън установените правила и конкретните елементи на контрол, които по правило се определят от международната общност за тези въпроси. Има нещо ново, или нещо старо се изостря и е свързано с още по-тревожен проблем: правата на човека.
<P>
Убеден съм, че Иран разполага с възможности да има много по-важна роля в региона, в който се намира. Считам обаче, че тази нова вълна на нарушения на правата трябва да представлява приоритет за нас и за върховния представител. Репресиите на правителството не потиснаха желанието за изразяване на несъгласие от страна на поддръжниците на демокрацията. Сега е подходящият момент международната общност да има активна роля и да предостави подкрепа на онези, които се противопоставят на режима и считат, че техните основни права трябва да бъдат зачитани.
<P>
Поради това следва да имаме постоянно присъствие там. Като определи много точни цели, делегацията на Европейския парламент може да отиде в Иран и да покаже солидарността си с иранските демократи и със сигурност да не подкрепя, дори неволно, репресиите на иранското правителство. Мисля, че следва да обсъдим всичко това допълнително и да постигнем целта си.
<SPEAKER ID="069" NAME="Monica Luisa Macovei" AFFILIATION="PPE">
(EN) Реших да използвам по-голяма част от времето, с което разполагам в разискването, за да посоча имената на лицата, които според сведенията са задържани в Иран, някои осъдени на смърт за критикуване на политическия режим или за защитаване на гражданските права.
<P>
Има сведения, че Ali Mehrnia, Parviz Varmazyari, Majid Rezaii, Alireza Nabavi, Ali Massoumi и Shirin Alavi Holi са задържани и срещу тях има произнесена смъртна присъда заради обвинение в "мохареб", което означава водене на война срещу Бог.
<P>
Тридесет и три жени от групата на майките в траур в Иран, чиито деца са били убити, изчезнали или задържани при насилията след изборите, са подложени на тормоз.
<P>
Задържани са други активистки и техните семейства: Atefeh Nabavi, Shabnam Madadzadeh, Mahsa Naderi, Fatemeh Ziaee Azad и Nazila Dashti.
<P>
Задържани са осем активисти от Комитета на репортерите по въпросите на правата на човека: Saeed Kalanaki, Saeed Jalalifar, Shiva Nazar-Ahari, Kouhyar Goudarzi, Saeed Haeri, Parisa Kakayi и Mehrdad Rahimi. Други четирима души се укриват, след като бяха призовани да се явят в Министерството на разузнаването: Hesam Misaghi, Saeed Habibi, Navid Khanjani и Sepeher Atefi.
<P>
Задържани са и лица от Либералната асоциация на студентите и висшистите: Mehrdad Bozorg, Ehsan Dolatshah и Sina Shokohi.
<P>
Общото между тези хора е, че са съобщили или са изразили загрижеността си по отношение на положението в Иран.
<P>
Какво ще направи Комисията или Съветът за освобождаването на лицата, задържани по политически причини? Какви средства осигурява Комисията за неправителствените организации, работещи в областта на правата на човека в Иран?
<SPEAKER ID="070" NAME="George Sabin Cutaş" AFFILIATION="S&amp;D">
(RO) Лично аз мисля, че съществува голям потенциал за тесни икономически, културни и политически връзки между Иран и Европейския съюз. Този потенциал обаче остава неоползотворен. Отношенията между Иран и Европейския съюз срещат сериозни затруднения, когато се засягат чувствителни въпроси, като например ядрената програма на Иран или правата на човека.
<P>
Мисля, че иранската страна трябва да отговори на желанието за диалог, изразено от Европейския съюз. Нейният отказ да участва в диалог може само да ограничи преноса на идеи и знания по теми от общ интерес. Трябва да ви напомня, че Европейският съюз е най-важният търговски партньор на Иран и предвид целта на Иран да се присъедини към Световната търговска организация, по-тясното търговско партньорство с Европейския съюз ще помогне на Иран в опита му да изпълни стандартите на организацията.
<P>
Докато иранците обаче демонстрират липса на откритост за сътрудничество, конструктивният диалог между Иран и Европейския съюз няма да бъде възможен.
<SPEAKER ID="071" NAME="Salvatore Tatarella" AFFILIATION="PPE">
(IT) Г-н председател, баронесо Аштън, госпожи и господа, Вие, баронесо, представихте драматична картина на положението в тази велика страна, която има велика история, велика култура и велика цивилизация.
<P>
Налице е потисничество по отношение на инакомислието и на опозицията, налице са много сериозни ограничения за гражданските права, налице са нарушения на свободите, налице е обезпокояваща ядрена програма, както и заплаха, свързана с Израел и мира.
<P>
За съжаление, не разбрах какви мерки възнамерява да приеме Европа, за да прекрати това положение, да защити мира, свободата и гражданските права. Надявам се, че в заключителната част на разискването ще можете да изброите някои факти и инициативи, някои позиции, които да се заемат, и може би да отговорите на предложението, направено от г-н Scurria.
<P>
Г-н председател, що се отнася до Парламента, аз участвам в делегация, която се опита да получи разрешение от иранското правителство да посети Иран, която, когато трябваше да отмени пътуването в знак на протест, не можа да го направи и която също така понесе срама от това, че й е забранено да посети Иран.
<P>
Аз подкрепям диалога с Иран, но италианският парламент и делегацията трябва да определят твърдо нашата позиция по отношение на защитата на свободата и правата, които са застрашени.
<SPEAKER ID="072" NAME="Sari Essayah" AFFILIATION="PPE">
(FI) Г-н председател, г-жо член на Комисията, сегашната администрация на Иран грубо нарушава правата на човека и потъпква основните права на своите граждани. Последното доказателство за това е избиването на осем души във връзка с празника Ашура и фактът, че петима членове на опозицията понастоящем очакват смъртна присъда.
<P>
Настоящият режим на Иран е най-голямата заплаха за световния мир. Абсолютно неразбираемо е как международната общност наблюдава от разстояние, докато на иранското правителство беше позволено спокойно да разработва военна ядрена програма и да пренебрегва становищата на Международната агенция за атомна енергия. На сегашното ръководство на държавата се позволява да заплашва публично да унищожи друга държава-членка на Организацията на обединените нации, Израел. Освен това то подкрепя терористичната групировка Хизбула, която действа в Ливан и Сирия.
<P>
До известна степен тези събития напомнят за моменти отпреди 60 години. Не трябва да ни се налага да мислим какво е можело да направим по друг начин, за да избегнем омразата. Ако днес обаче предприемем ефективни действия, можем да избегнем да се случи същото.
<P>
Трябва да започнем да налагаме икономически санкции на иранската администрация възможно най-скоро. При това положение би било по-добре, ако на делегацията на ЕС за Иран не се позволи да пътува, тъй като посещението само ще се експлоатира от моллите за целите на пропагандата. Нека запомним: проблемът в случая не е, че има толкова много зло - по-големият проблем е, че доброто мълчи.
<SPEAKER ID="073" NAME="Bogusław Sonik" AFFILIATION="PPE">
(PL) Г-н председател, в края на миналата година се проведоха най-големите протести на опозицията след демонстрациите, последвали президентските избори през юни, когато действащият президент беше обявен за победител. При сблъсъци със силите за сигурност загинаха осем души, стотици бяха ранени и стотици бяха задържани. Студенти, подкрепящи опозицията, бяха нападнати в университетското градче, което предизвика реакцията на 88 от университетските преподаватели под формата на призив към аятолах Али Хаменей да спре използването на сила срещу демонстрантите.
<P>
Положението в Иран предизвиква нарастваща тревога и това е така и на международно равнище. Срещу правителството в Техеран се обмисля налагането на санкции от страна на Германия, чийто канцлер, г-жа Меркел, отбеляза, че Иран не е отговорил на предложението на Запада за сътрудничество с цел прекратяване на ядрената програма на Иран. Министър-председателят на Израел също призова за въвеждането на строги международни санкции срещу Иран. Според него режим, който потиска собствения си народ, може скоро да стане заплаха за целия свят.
<P>
Като зачитаме суверенитета на Иран, следва твърдо да подчертаем отговорността, която носят органите на държавата за зачитане на правата на човека, политическите и гражданските права, както и да подчертаем факта, че при упражняване на правото си да разработва своя ядрена програма Иран не трябва същевременно да създава заплаха за международната сигурност. Търпението, което показа международната общност при воденето на диалог с Иран, вече се изчерпва. Светът не трябва да бъде заложник на агресивната и провокативна политика на сегашното политическо ръководство в Иран. Испанското председателство и ръководителят на дипломацията, г-жа Аштън, следва да започнат разговори по този въпрос с Русия, за да се включи Москва в обща политика за натиск върху Иран.
<SPEAKER ID="074" NAME="Arnaud Danjean" AFFILIATION="PPE">
(FR) Г-н председател, г-жо Аштън, събитията на деня на празника Ашура и кървавото потушаване на неотдавнашните демонстрации в Иран показаха, че беше абсолютна грешка да се прави съвсем изкуствена разлика между втвърдяването на режима във вътрешен план и негъвкавата политика, която той води във външен план, особено по отношение на иранския ядрен въпрос.
<P>
Поради това възможностите за допълнителни санкции изглеждат неизбежни и дори желателни. Бих искал да зная какво е Вашето становище по отношение на сроковете и същността на евентуалните санкции, именно за да можем да направим ясна връзка между вътрешните събития в Иран и ядрения въпрос.
<SPEAKER ID="075" NAME="Potito Salatto" AFFILIATION="PPE">
(IT) Г-н председател, госпожи и господа, не искам да продължавам да слушам за причините за нашето неразбирателство с иранското правителство.
<P>
Тъй като това не се спомена тук, ще изтъкна само едно от най-важните нарушения на гражданските права, което е свързано с младите хора. Иранското правителство, което е подписало Конвенцията на Организацията на обединените нации за правата на детето, продължава въпреки това да налага смъртни присъди на непълнолетни лица.
<P>
След настоящото разискване, на първо място, бих искал баронеса Аштън да поеме задачата за определяне на общ подход на Европа като цяло и на Европейския парламент като цяло относно събитията в Иран и второ, междупарламентарната делегация за отношения с Иран да заяви, че той трябва да промени насоката си.
<P>
Аз, заедно с моите приятели г-н Scurria и г-н Tatarella, изразихме несъгласие пред делегацията: в официално изявление тя заяви, че иска да посети Иран при всички положения, въпреки че беше отправила категорично искане да получи възможността да се срещне и да разговаря с опозицията. Отсега нататък бих желал делегацията да започне да действа по различен начин и да поддържа отношения на помощ, подкрепа и обсъждане с представителите на опозицията в изгнание, не само с Мириам Раджави, която е символ на това положение. Това следва да прави Европейският съюз, а не да налага санкции.
<SPEAKER ID="076" NAME="Tunne Kelam" AFFILIATION="PPE">
(EN) Г-н председател, искам да кажа на г-жа Аштън, че се опасявам, че надеждите да убедим иранския режим в нашата загриженост ще бъдат напразни.
<P>
Всъщност става въпрос за стара диктатура и сега е необходимо да се концентрираме върху възможността за промяна. Режимът е в крайно тежко положение, а иранският народ смело показа от миналия юни, че не вярва и не подкрепя тази измамна и агресивна диктатура. Защо трябва ние да продължаваме да правим това?
<P>
Наистина е необходимо да подкрепим гражданското общество и демократичната опозиция, включително Националния съвет за съпротива, който е единствената организация, представила много ясна демократична програма за Иран без ядрени оръжия.
<SPEAKER ID="077" NAME="Alexander Alvaro" AFFILIATION="ALDE">
(DE) Г-н председател, немският вестник "Зюддойче цайтунг" (Süddeutsche Zeitung) съобщи днес, че вчера, понеделник, прокуратурата в Техеран е поискала смъртна присъда за петима представители на опозицията. Според "Амнести Интернешънъл" (Amnesty International) тези пет опозиционни лидери са 17-годишният Ali Mehrnia, 54-годишният Parviz Varmazyari, както и Majid Rezaii, Alireza Mabavi и Ali Massoumi. Ако режим като този в Иран, който е не само анахронистичен, но и репресира собственото си население чрез смъртната присъда, пребиване с камъни и други методи, а ние, Европейският съюз, не предприемаме необходимите стъпки, сме виновни, преди всичко по отношение на тези, които биха създали нормално общество там, на децата, които растат при условия, които нямат нищо общо с това - както спомена и моят колега, който, за съжаление, вече не е в залата - което желаем за бъдещото общество. Искам да чуя тук твърдото и ясно становище на върховния представител на Съюза по въпросите на външните работи и политиката на сигурност и искам не само да призоваваме за санкции срещу Иран, но и да прилагаме тези санкции.
<SPEAKER ID="078" NAME="Ulrike Lunacek" AFFILIATION="Verts/ALE">
(EN) Г-н председател, мисля, че на всички тук е ясно, че иранският режим е диктаторски и престъпен режим. Въпросът е: как да се отнасяме с него?
<P>
Искам да изразя много ясно подкрепата си за делегацията от Парламента, която щеше да посети Иран. Делегацията щеше да има целодневна среща с членове на опозицията и дисиденти. Тя щеше да представлява подкрепа за тях. Те искаха това. Поради това наистина много съжалявам, че посещението на делегацията не можа да се осъществи.
<P>
Имам съвсем конкретен въпрос към Вас, баронесо Аштън. Няколко колеги говориха за санкции. От опита, който имам като член на националния парламент, и от разговори с много хора в продължение на дълго време, аз наистина бих подкрепила интелигентните санкции - насочени например към конкретни членове на Революционната гвардия, които да се включат в списък с лица, обект на забрана за пътуване в ЕС, или към други конкретни лица.
<P>
Аз съм категорично против налагането на санкции срещу цялата държава, тъй като това вероятно ще направи правителството по-силно, защото така ще се увеличи бедността - хората няма да имат достъп до петрол - и това ще действа в полза на режима, вместо да го отслаби.
<SPEAKER ID="079" NAME="Struan Stevenson" AFFILIATION="ECR">
(EN) Г-н председател, искам да изразя съгласието си с Tunne Kelam и г-н Alvaro. Времето за диалог и ангажираност с Иран отдавна отмина.
<P>
Хора умират по улиците почти всеки ден в протести срещу този фашистки режим. Само вчера, както чухте, с незаконна съдебна процедура в Техеран беше поискана смъртна присъда за пет протестиращи лица, арестувани по време на бунтовете на празника Ашура на 27 декември.
<P>
Това е предостатъчно. Няма нужда от повече разговори, няма нужда от помиряване. Необходими са строги санкции. Това е единственият начин, чрез който ще покажем на обикновените хора в Иран, че подкрепяме техните протести.
<SPEAKER ID="080" NAME="Niki Tzavela" AFFILIATION="EFD">
(EL) Баронесо Аштън, с радост чух трезвата Ви позиция, изпълнена с уважение към държава с историята и гордостта на Иран. Иран е специален случай и съм доволна, че прилагате дипломатичния подход, известен като "интелигентна сила", а именно санкции от една страна и диалог от друга страна. Настоятелно призовавам да продължите с диалога.
<P>
Обикновено държави, които осъждат такива държави, са много далече от културата и манталитета на държави като Иран, Ирак и Афганистан. Предлагам да разширите групата, която сте сформирали, за да продължи откритият диалог с Иран, като се включат държави, които имат традиционно добри отношения с Иран, като например моята държава, Гърция, особено сега с настоящото й социалистическо правителство. Районът няма да може да преживее още една война. Тук предавам загрижеността на само на Израел, но също и на Обединените арабски емирства, във връзка с ядрената програма на Иран. Продължете с диалога и мисля, че ще постигнем някакъв резултат.
<SPEAKER ID="081" NAME="Krisztina Morvai" AFFILIATION="NI">
(HU) Три кратки въпроса. Първо, водещият ирански ядрен физик беше убит наскоро при жестоко терористично нападение. Какво е становището на Европейския съюз по този случай? Интересно защо не се спомена нищо за него днес. Изразявам искрено съжаление във връзка с това. Второ, питам се защо иранският ядрен потенциал е по-голям проблем, по-голяма заплаха за мира например от този на Израел? Защо ЕС не се занимава и с този въпрос? Трето, през 2006 г. управляващото по това време социалистическо-либерално правителство на Унгария нареди стрелба срещу тълпи от мирни демонстранти. Четиринадесет души получиха наранявания на очите, както и други наранявания. Много от тях ослепяха. Въпреки многократните ни призиви, тогава ЕС отказа и все още отказва да обърне внимание на това събитие. Каква е разликата? По подобен начин те не се занимават и със стотиците политически затворници, които са лежали в затвора в Унгария. Дори днес има десетки политически затворници в Унгария. Благодаря Ви много, очаквам Вашия отговор.
<SPEAKER ID="082" NAME="Мария Неделчева" AFFILIATION="PPE">
(FR) Г-н председател, г-жо Аштън, смъртта и изчезването на тялото на Сайед Али Мусави, племенникът на водача на иранската опозиция, е един от многото трагични примери, които показват настоящото нестабилно положение в Ислямска република Иран.
<P>
Легитимността на иранския режим след доста съмнителните избори миналия юни е най-малкото под въпрос. Поради това нашата задача е да подкрепим доколкото е възможно иранското гражданско общество по отношение на неговото съпротивително движение. Г-жо Аштън, можете да бъдете уверена в пълната подкрепа, която ще получите от Парламента, за да отхвърлите този тип поведение.
<P>
Искам да подчертая, че като продължава да отрича ролята на опозицията, иранският режим няма да може да ни убеди във волята си да работи в полза на доброто на иранския народ. Правото на опозицията да съществува и правото й на свободно конкуриране с партиите, което да позволи представянето на многообразието от становища в иранското общество, са положителни знаци, които чакаме отдавна. Изглежда обаче няма признаци да ги видим скоро в Иран.
<P>
Със сигурност в момента много хора считат, че изцяло зависи от иранския режим да обърне внимание на призивите на демонстрантите и на исканията на международната общност, за да извърши демократичен преход. Европа трябва да бъде основният пример за това какво представляват принципите на правовата държава.
<SPEAKER ID="083" NAME="Piotr Borys" AFFILIATION="PPE">
(PL) Г-н председател, г-жо Аштън, Иран е страна от основно значение, която влияе на стабилността на мира в целия свят и в част от Близкия изток. Разбира се, няма съмнение, че трябва да защитаваме правата на човека и решително да заявим нашата загриженост относно нарушенията на правата на опозицията, които се извършват от няколко месеца. Искам да кажа обаче, че преди всичко Европейският съюз следва да приложи активно антиядрена програма, тъй като ако Иран разполага с ядрено оръжие, той ще бъде голяма заплаха за цял район от Близкия изток.
<P>
Освен това знаем, че подстрекаването на революция в Йемен и подкрепата за Хамас в ивицата Газа и за Ал-Кайда в Афганистан вероятно също са резултат от някои елементи на иранската политика. Във връзка с това повече от всичко е необходим определен баланс в това отношение и мисля, че Саудитска арабия следва също да играе важна роля. Мисля, че следва да видим много активен диалог и ангажираност във връзка с този въпрос от страна на г-жа Аштън.
<SPEAKER ID="084" NAME="Paul Rübig" AFFILIATION="PPE">
(DE) Г-н председател, във връзка с това, както винаги, искам да посоча, че ние тук в Европа всъщност признаваме само индивидуалната отговорност и по принцип отричаме общите подозрения. Сигурен съм, че като британка баронеса Аштън може силно да симпатизира на идеята в ситуации като тази да се използва блокада срещу виновните страни, но не и срещу цял народ, който се е озовал в това положение в една или друга степен не по своя вина. Следва да се стремим към разговори. Въпросът ми е следният. Виждате ли възможни обекти за диалог в Иран, с които можете да се осъществите връзка, за да проведете сериозно и обективно разискване в подходяща политическа форма?
<SPEAKER ID="085" NAME="Andrew Henry William Brons" AFFILIATION="NI">
(EN) Не защитавам режима на аятоласите в Иран или антидемократичната му позиция. Но ще кажа две неща: едното е, че има репресии срещу свободата на словото, изразявана по мирен начин, дори в Европа и дори сред членове на Европейския съюз. Освен това дейностите в Иран и събитията там се използват изключително цинично от Съединените щати и техните съюзници за разпалване на войнствено настроение срещу Иран и мисля, че реакцията ще бъде съвсем несъизмерима.
<SPEAKER ID="086" NAME="Катрин Аштън" LANGUAGE="EN">
Г-н председател, мисля, че имахме изключително важно и навременно разискване, преди всичко защото заявихме отново ангажираността, която имаме в Европейския съюз по отношение на важността на ценностите на правата на човека.
<P>
И действително в диалога ни с Иран не искаме нищо повече от това той да спазва международните споразумения, които е подписал свободно и доброволно, и това е основна част от начина, по който трябва да подходим към тези въпроси, а колегите, както чрез посочване на имената на отделни лица, така и чрез описване на събития в Иран, подчертаха въпросите, които най-много ни безпокоят.
<P>
Също така колегите отбелязаха, че в крайна сметка, както споменахте, г-н Gualtieri, диалогът трябва да бъде неизбежен. Много е важно да продължаваме да предлагаме подхода, който се ръководи от идеята за "смислен диалог". Но аз правя това, като признавам, че на моя предшественик, Хавиер Солана, бяха необходими шест години за диалог, шест години, в които предлагаше продължаване на разискването; така че диалог, но не като извинение за бездействието от страна на Иран, а по-скоро като средство за гарантиране, че развиваме силата на тези отношения и че постигаме това, което считаме за важно.
<P>
Като част от това разговорите относно членството в Световната търговска организация, които не постигат резултат дълго време, могат да бъдат начин, по който да установим вида разискване и обсъждане, както и подкрепа, които да позволят на режима да се развива.
<P>
Много колеги говориха за значението на санкциите, но аз имам предвид, по-конретно, интелигентни, разумни санкции: от решаващо значение за всички ни е да гарантираме, когато започваме да говорим за следващите стъпки, и ако обмисляме, и като обмисляме, възможността за санкции, че правим това, признавайки, че те трябва да бъдат смислени и насочени конкретно към постигането на това, което искаме, и че никой в Парламента не желае да вижда обикновени хора в Иран да страдат вследствие на това.
<P>
Това прави разискването много важно, но също така изисква от нас да вложим в него енергия и време. Висшите държавни служители от "E3+3" проведоха среща в Ню Йорк в събота и можахме да осъществим диалога, разбира се, заедно с Русия, по този въпрос.
<P>
Няма съмнение, както казах, че макар да желаем да продължим смислените отношения с Иран чрез диалог, в крайна сметка, ако Иран отказва това, тогав, съгласно нашата двупосочна политика възниква въпросът за санкциите и действително в резултат от тази среща вече започна обмислянето на подходящите по-нататъшни мерки.
<P>
Това също ще бъде тема за разискване на Съвета по въпросите на външните работи в понеделник и донякъде поради това имах голямо желание да чуя становищата на уважаемите колеги, тъй като и аз се подготвям за тези разисквания.
<P>
По отношение на делегацията, която да посети страната, г-жо Lochbihler, Вие всъщност сте председател на делегацията. Много е важно, че все още посещението не е отменено официално. Според мен е важно да обмислим дали не следва да продължим с усилията за осъществяването му. Надявам се, че срещата може да се проведе скоро, отново в духа на стремежа към поддържане на открит диалог.
<P>
В резултат именно на действията на Парламента "Евронюз" (Euronews) започва да излъчва на фарси в средата на 2010 г. Това също е важно и от гледна точка на комуникацията и търсенето на начини за ефективно използване на комуникациите и технологиите.
<P>
Трудно е да мислим за блокиране на достъпа, ако същевременно блокираме достъпа до информацията, която хората желаят да получават, а това според мен е нещо, с което трябва да внимаваме.
<P>
А по отношение на това, което да правим в бъдеще, уважаемите колеги посочиха ясно какво искат да обмислим. Както казах, групата "E3+3" вече обмисля тези варианти. Предстои Съветът по въпросите на външните работи. Посочих, че искаме да разгледаме разумни, интелигентни санкции, като се съобразяваме с двупосочния подход. Отбелязах ясно и продължавам да заявявам ясно, че съм отворена и готова да осъществим диалога - и описах във встъпителните си забележки потенциала на тази велика страна - но да правим това, като съзнаваме ясно, че не можем да продължаваме да използване диалога като начин за предотвратяване на действия.
<P>
Накрая трябва кажа, че бях силно впечатлена от израза, който използва президентът Обама в речта си при получаването на Нобеловата награда, когато каза, че когато говорим за това, колко е важно да продължим с ангажираността, в отношенията с репресивните режими липсва необходимото искрено възмущение. Той отбеляза обаче, че никой репресивен режим не може да поеме по нов път, освен ако няма избора на отворената врата.
<P>
Вратата е отворена за смислен диалог, за да има развитие, но като казвам това, съм абсолютно ангажирана да призная двойната посока, която моите предшественици определиха, и да я следвам като необходима.
<SPEAKER ID="087" NAME="Председател">
Скъпи колеги, обсъжданията траят от 15,00 до 20,00 ч., което е пет часа. Предлагам да направим кратка почивка, за да могат върховният представител и всички останали присъстващи, които бяха в залата и ще продължат да бъдат тук, да си поемат дъх и да възобновим заседанието в 17,35 ч.: пет минути, считано от сега.
<SPEAKER ID="088" NAME="Geoffrey Van Orden" AFFILIATION="ECR">
(EN) Г-н председател, преди почивката бих искал само да повдигна информативен въпрос. Г-жо Аштън, Вие говорихте за иранската делегация. Тя трябваше да замине за Иран в периода 8-10 януари, но това посещение на делегацията беше отменено. Всъщност то беше отменено от иранските органи.
<P>
Много от нас настояха посещението на делегацията да бъде отменено по-рано - макар в действителност председателят на делегацията да не ни обърна никакво внимание - с оглед на изпитванията на далекобойни ракети, стрелбата по демонстранти и всички други тревожни събития, които се случиха по време на коледните празници. Като информация следователно посещението на делегацията беше отменено и това действие за отмяна трябваше да бъде предприето по-рано в Парламента.
<SPEAKER ID="089" NAME="Председател">
Нямах представа, че съществува процедура за "информативен въпрос", г-н Van Orden. Позволих Ви да продължите, но ако трябва да сме справедливи към всички останали, това не беше процедурен въпрос.
<P>
Разискването приключи.
<P>
Гласуването ще се проведе по време на месечната сесия през февруари в Страсбург.
<P>
(Заседанието, прекъснато в 17,30 ч., се възобновява в 17,35 ч.)
