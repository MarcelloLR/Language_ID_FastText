<CHAPTER ID="002">
Изявление на председателството
<SPEAKER ID="006" NAME="Председател">
Госпожи и господа, бях помолен да направя следното изявление. Тази седмица се отбелязва 60-годишнината от депортирането на стотици хиляди граждани от балтийските държави. През нощта на 24 март 1949 г. започва вълна от депортиране от страна на съветските власти, вследствие на което десетки хиляди естонци, латвийци и литовци са насилствено изведени от родните си страни. Те са лишени от своите граждански и човешки права и загиват в резултат на тежките и нечовешки условия в съветските затворнически лагери.
<P>
Почти всяко семейство в Латвия, Литва и Естония, а и в други бивши съветски републики, е пострадало вследствие на ужасното насилие, извършено от тоталитарния комунистически режим. Почти всяко семейство има близки, изчезнали в Сибир, преследвани от КГБ или хвърлени в затвора и репресирани. Събитията, за които говорим, не се са се случили в някакво мрачно и далечно минало. Те остават жива памет за много хора, които са граждани на ЕС днес.
<P>
Наш дълг е на базата на общите ни ценности и за да уважим паметта на множеството жертви на депортиранията, ясно и решително да заклеймим тези отвратителни престъпления, извършени от тоталитарния комунистически режим в Съветския съюз. Длъжни сме пред жертвите да оценяваме миналото обективно, задълбочено и внимателно, тъй като помирението може да бъде постигнато единствено на базата на истината и на паметта.
