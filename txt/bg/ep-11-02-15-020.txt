<CHAPTER ID="020">
Енергийна стратегия на Световната банка (разискване)
<SPEAKER ID="703" NAME="Председател">
Следващата точка е разискването по въпроса, изискващ устен отговор, зададен от Eva Joly, от името на комисията по развитие, към Комисията относно енергийната стратегия на Световната банка за развиващите се страни (B7-0012/2011).
<SPEAKER ID="704" NAME="Franziska Keller">
автор. - (EN) Г-н председател, към момента 1,5 млрд. души нямат достъп до електричество, а достъпът до енергия е предпоставка за изкореняване на бедността, в която живеят хората. Правото на енергия означава енергийните доставки да осигуряват всеобщ и надежден достъп: равен достъп, който преодолява различията между градските и селските райони и е на достъпна цена. Също така е от решаващо значение държавата да развие устойчиви и сигурни доставки на енергия, а най-надеждно и сигурно е децентрализираното използване на възобновяеми енергийни източници.
<P>
Но енергията не само трябва да бъде сигурна и надеждна; нейното производство трябва да отчете и други въпроси като изменението на климата, обезлесяването, влошаването на околната среда, човешкото здраве и бедността, до която води. Тези проблеми не могат да бъдат решени с изкопаеми горива. Изкопаемите горива имат пагубно въздействие върху здравето, околната среда и климата. В същото време климатичната криза нанася повече щети на хората, живеещи в крайна бедност. Изкопаемите горива причиняват замърсяване, което застрашава и здравето на хората, и здравословната околна среда, те са скъпи и цените им се увеличават все повече с изчерпването на петрола и природния газ. Изкопаемите горива създават централизирано, йерархично и негъвкаво разпределение на енергията.
<P>
Трябва да се съсредоточим върху възобновяемите енергийни източници. Трябва да помогнем на развиващите се страни да излязат от пагубния път на изкопаемите горива. Само възобновяемите енергийни източници могат да предоставят решение на тези проблеми. Възобновяемата енергия използва ресурси, които никога няма да се изчерпят и които са в изобилие в много от развиващите се страни: главно слънце и вятър. Те могат да се използват на местно равнище в много малък и евтин мащаб, което също предоставя повече възможности на хората. Децентрализираните електрически захранвания са в ръцете на народа. Те са демократични. Независимо от това Световната банка продължава да настоява на изкопаемите горива в своята енергийна стратегия. Неотдавнашното увеличение на заемите за възобновяема енергия и достатъчна енергия е незначително и не може да прикрие очевидните предпочитания.
<P>
Правят се и инвестиции в изкопаеми горива чрез финансови посредници, които Световната банка не следи в достатъчна степен. Не се отчитат всички изкопаеми горива. Банката продължава да осъществява значителни инвестиции в електрическите централи на въглища, като по този начин блокира развиващи се страни в модела на основаващата се на въглища енергетика за бъдещите десетилетия. Това не е енергийна революция.
<P>
Енергийната политика на Световната банка страда от липсата на прозрачност. Този проблем следва да се реши чрез определяне на ясни изисквания, на които трябва да отговарят финансовите посредници, за да бъдат допускани до многостранно финансиране. Четиридесет процента от заемите на Световната банка за частния сектор преминават през финансовите посредници и голяма част от тях отиват в енергийния сектор по-специално в енергийни продукти. Но за разлика от преките инвестиции в проекти няма публично достъпна информация за индивидуалните инвестиции в подпроекти, поради което е много трудно да се проследи какво в крайна сметка се случва с финансирането на финансовите посредници.
<P>
Когато погледнем какъв вид енергия се счита за енергия с ниско съдържание на въглерод, можем да намерим големи водноелектрически централи в стратегията. Подобни големи водноелектрически централи унищожават огромна част от природата и прогонват хората от домовете им. Това не е устойчиво и не е в интерес на хората и на обществото. Улавянето и съхранението на въглероден диоксид не правят енергията от въглищата с ниско съдържание на въглерод. Въглеродният диоксид си е там и никой не може да предскаже какво ще се случи с него под земята. Никой от нас не може да каже със сигурност, че той ще си остане там безпроблемно през следващите хилядолетия. Това е гадателство, а не научни изследвания и със сигурност не политика.
<P>
Същото се отнася и за ядрената енергия. Добивът на уран произвежда огромни количества въглероден диоксид и никой не знае какво да правим с отпадъците, които създаваме. Това не е ниско съдържание на въглерод, нито е устойчиво. Ето защо групата на Зелените/Европейски свободен алианс ще гласува против резолюцията, освен ако формулировката за ниско съдържание на въглерод не се замени.
<P>
Виждаме и някои добри елементи в резолюцията: например акцентът върху независимите възобновяеми енергийни източници за селските райони и дребномащабното местно производство, както и опасенията по отношение на преобладаващия ориентиран към износа модел, големите централи и биогоривата.
<P>
И накрая, ние също така много наблягаме на призива за засилен трансфер на технологии. Трансферът на технологии няма да се нуждае от много усилия, ако правата на интелектуална собственост са непокътнати. Основната цел следва да бъде правата на интелектуална собственост да се третират по начин, който осигурява достъп до технологии на достъпни цени. Това обещахме по време на преговорите относно климата и трябва да спазим обещанието си.
<P>
(Ораторът се съгласява да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="705" NAME="Hans-Peter Martin" AFFILIATION="NI">
(EN) Г-н председател, поздравявам г-жа Keller за думите и анализа й. Въпросът обаче е следният. Знаем за тези проблеми вече от две десетилетия. Г-жо Keller, тъй като сте се занимали с въпроса по-задълбочено, отколкото повечето от нас, има ли нещо, което Ви кара да сте оптимист, че това, по което сме на път да вземем решение, може в действителност да донесе известен напредък или че Световната банка най-накрая върви в правилната посока?
<SPEAKER ID="706" NAME="Franziska Keller">
автор. - (EN) Г-н председател, действително обсъждаме тези въпроси повече от две десетилетия и наистина се надявам, че Световната банка ще се поучи от обсъжданията, тъй като всички сме съгласни, че бъдещето е във възобновяемите енергийни източници.
<P>
Виждаме малка промяна в стратегията. Например се говори малко повече за възобновяеми енергийни източници, но това е малка стъпка и не е достатъчно. Изкопаемите горива все още преобладават твърде много, а когато става дума за възобновяеми енергийни източници, твърде много се акцентира върху водноелектрическите централи, а те не са възобновяеми, не са устойчиви за никого.
<P>
Така че се надявам Парламентът да излезе с категорично изявление относно желаната от нас европейска енергийна политика и политиката, която насърчаваме в света. Надявам се да подкрепите замяната на формулировката за ниско съдържание на въглерод с подходяща, устойчива, възобновяема енергия.
<SPEAKER ID="707" NAME="Андрис Пиебалгс">
член на Комисията. - (EN) Г-н председател, считам, че аз също направих много силно изявление. Първо, искам да подчертая, че енергийната стратегия на Световната банка е добре дошла, защото Световната банка играе много важна роля в света, особено по въпросите на развитието. Няма да преувелича, ако кажа, че те определят общественото мнение и подходите към стратегиите за развитие. Трябва да подходим към въпроса с необходимата сериозност.
<P>
В същото време не трябва да забравяме няколко много важни неща, когато преценяваме нашия отговор на стратегията. Днес все още има значителен брой домакинства, които нямат достъп до никакъв вид енергия. Вярно е, че макар да обсъждаме въпроса от 20 години, значими инвестиции в енергийния сектор и енергийни услуги не достигат до стотици милиони хора, особено в Африка на юг от Сахара. Така че считам, че трябва да разберем мащаба на предизвикателството.
<P>
Второ - трябва да вземем предвид растежа. Във всяка от развиващите се страни има огромно нарастване на търсенето. Трябва да отговорим на растящото търсене с предлагане. Това е друго основно предизвикателство заради мащаба.
<P>
Трето - тук съм напълно съгласен с г-жа Keller - устойчивост и предвиждане. Всичко в енергийния сектор трябва да се разглежда в светлината на последствията за изменението на климата. Знаем, че енергийният сектор в сегашния му вид е най-голямата причина за парниковия ефект. Освен това трябва да обърнем внимание на цените на изкопаемите горива, защото не трябва да забравяме, че предизвикателството, свързано с цените на изкопаемите горива, все още е пред нас. Надявам се, че няма да се сблъскаме скоро с него, но то определено е част от предвиждането в стратегията.
<P>
Що се отнася до ориентацията, очаквам да вземете предвид Зелената книга относно политиката на ЕС за развитие, в която посочваме достъпа до възобновяема енергия в развиващите се страни като една от основните колони на новата политика на ЕС за развитие. Ако не предприемем тази пионерска стъпка, не можем да очакваме да убедим Световната банка и други, че трябва да насочим инвестициите в енергия от възобновяеми източници. Считам, че сме в състояние да управляваме мащаба на инвестициите във възобновяема енергия. Просто ни трябва смелост. Вярно е, че са необходими много финансови средства, но всяка енергийна стратегия изисква доста инвестиции. Така че ако видя прогнози за цените, винаги ще твърдя, че възобновяемата енергия определено следва да бъде в центъра на енергийната политика навсякъде по света.
<P>
Познанията ни за технологиите въз основа на източниците на възобновяема енергия днес са гаранция, че наистина можем да направим промяна в тези страни. Считам също така, че има много неизползван потенциал. Знам, че водната енергия например е доста голямо предизвикателство като източник на енергия от която и да е гледна точка, но ако се направи анализ на устойчивостта на околната среда, считам, че повечето страни имат удивителен неизползван потенциал и във водната енергия, което показва, че мащабът - каскадата Инга например - е огромен.
<P>
В началото трябва да дадем пример. Ако ЕС е в състояние и ако вие обсъдите доклад относно Зелената книга за политиката на ЕС за развитие, Парламентът ще окаже силна подкрепа за насочването на политиката на ЕС за развитие в тази посока. Ще разполагаме с по-добър довод да убедим Световната банка да следва тази идея и да се съсредоточи повече върху инвестициите във въглищните електроцентрали. Банката вече въведе шест критерия като общи насоки за бъдещите инвестиции във въглища. Световната банка, под ръководството на Боб Зелик, е изключително активна в дебата, така че изглежда, Световната банка е предимство, а не нещо, от което трябва да се страхуваме. Тя е наш съюзник, но ние наистина трябва да покажем европейско лидерство по този въпрос и в енергийния сектор за развиващите се страни.
<P>
Ще спомена и Европейската централна банка (ЕИБ), тъй като е във въпроса. Споразумението от Котону е законовата основа за дейността на ЕИБ в размер на 3,1 млрд. евро за страните от АКТБ. Основен инструмент в тази рамка е инвестиционният механизъм за АКТБ. Механизмът финансира инфраструктурни и благоприятни за климата енергийни проекти. Що се отнася до енергийния сектор, няма проекти в областта на изкопаемите горива. Общата политика е много ясна - финансиране на благоприятни за климата енергийни проекти на основата на вятърната, водната или слънчевата енергия.
<P>
В контекста на средносрочния преглед на външния мандат на ЕИБ - който обхваща държавите в процес на присъединяване, съседните страни и страните партньори, Азия, Латинска Америка и Южна Африка - Комисията внесе предложение за отпускане на допълнителни два милиарда евро за периода 2011-2013 г. за финансираните от ЕИБ операции в областта на смекчаването и приспособяването към изменението на климата във всички региони. Предложението подчертава, че правилата и процедурите на ЕИБ трябва да включат необходимите разпоредби да се гарантира, че се финансират само проекти, които са икономически, финансово, екологично и социално устойчиви.
<P>
Считам, че ЕС вече предприе някои стъпки в правилната посока, но наистина можем да направим повече, за да покажем истинско лидерство за света, не на последно място, като отговорим на енергийната стратегия на Световната банка.
<SPEAKER ID="708" NAME="Alf Svensson" LANGUAGE="SV">
Г-н председател, в залата обсъждаме наистина належащ и важен въпрос, а именно поетапното спиране на заемите за проекти за изкопаеми горива. Считам, че трябва да имаме смелостта да кажем точно това, което г-н Пиебалгс каза, а именно, че Световната банка има обмислена енергийна стратегия. Можем да говорим дори за облекчения в тази връзка и това очевидно е нещо положително. Разбира се, не става въпрос само за поетапното спиране, но също, както беше казано, за постепенно въвеждане.
<P>
Тъй като съм упорит, ще повторя, че има възможности за ЕС да направи конкретни инвестиции да помогне на хората в развиващите се страни, в Африка, Азия и Латинска Америка. Членът на Комисията ме е чувал да говоря за печките на дърва в хижи и къщи, които тровят хората. Два милиона души умират преждевременно вследствие на газовете в обикновени домове.
<P>
В това отношение, като САЩ и редица европейски страни, бихме могли да инвестираме в прости, захранвани със слънчева енергия печки, които поне премахват 95% от газовете. Тогава вече няма да се налага да използват животински тор, който знаем, им е необходим за отглеждане на насаждения, нито черни въглища за отопление. Нито ще се налага да секат гори, които в никакъв случай не трябва да се секат.
<P>
Искам още веднъж да подчертая, че има възможности да направим нещо осезаемо. Често когато говорим за алтернативни източници на енергия, говорим демонстративно за вятърна енергия и слънчева енергия, и разбира се, трябва да го направим. Но осезаеми резултати липсват, макар че възможностите ги има. Не трябва да позволим ЕС да изостане по тези въпроси, а да участва в разработването на конкретни начини за замяна на изкопаемите горива, които вече не искаме нито в индустриализираните държави, нито в развиващите се страни.
<SPEAKER ID="709" NAME="Kriton Arsenis" LANGUAGE="EL">
Г-н председател, г-н член на Комисията, първо, искам да благодаря на г-жа Keller за изключителната й работа по доклада. Действително всички, които работиха по доклада, видяха колко нежизнеспособна е стратегията на Световната банка поради няколко основания. Както каза г-жа Keller, тя финансира нежизнеспособни, широкомащабни проекти като водноелектрически и множество други проекти.
<P>
Факт е, че финансирането на възобновяеми енергийни източници е нараснало с 300%. В същото време обаче финансирането на проекти за изкопаеми горива се е увеличило с 430%.
<P>
Световната банка - за мен това е скандално - не отчита въздействието върху околната среда на проектите, които финансира. В същото време все още обсъжда, дори и днес, възможността да започне да финансира програми за отглеждане на плантации от маслени палми. Тя не зачита принципа на свободно, предварително и информирано съгласие от местните жители с финансирането на проекти, нито прави (а трябва) пълен анализ на цикъла на проектите, които финансира.
<P>
Искрено се надявам, че докладът, в окончателния му вариант след гласуването, ще изпрати силно послание за екологичните реформи, които Световната банка трябва да приложи вътрешно.
<SPEAKER ID="710" NAME="Charles Goerens">
от името на групата ALDE. - (FR) Г-н председател, съгласно условията на мандата си Световната банка трябва да допринася за изкореняване на бедността в развиващите се страни. Всички проекти, финансирани от Световната банка, трябва да имат тази цел. Дори когато се финансира проект за инвестиции в основни социални услуги - здравеопазване, образование, достъп до вода - това изискване трябва да се спазва. Ако Световната банка постави борбата с бедността за приоритет, можем да бъдем доволни, че изпълнява функциите, които сме й възложили.
<P>
Въпросът, изискващ устен отговор, който разискваме, изразява сериозни резерви по отношение на финансирането на проекти, свързани с петрол и въглища. Искам да направя няколко коментара.
<P>
Първо, общите условия за финансиране на проект от Световната банка трябва да предполагат критериите за оценка да се прилагат още от самото начало. Трябва да е ясно какво ще се оценява и критериите за оценка да се съблюдават през цялата продължителност на проекта.
<P>
Второ, политическият диалог между Световната банка и нейния партньор трябва да вземе предвид политическото и икономическото управление и в съответната държава, и по отношение на кредиторите.
<P>
Трето, когато е възможно да се насърчават възобновяемите източници на енергия и разходите са оправдани, трябва да предпочитаме тази форма на производство на енергия.
<P>
Четвърто, и тук трябва да благодаря на г-н Пиебалгс, защото вече спомена въпроса в отговора си към г-жа Keller, Европейската инвестиционна банка да отчита всички тези фактори.
<P>
Надявам се, че Световната банка ще последва примера на други, които вече са приели тези приоритети, не на последно място, Европейската инвестиционна банка. Като се има предвид, че 27-те държави-членки на Европейския съюз са членки и на Световната банка, не може да твърдим, че нямаме никакво влияние върху нейната политика.
<P>
Считам, че си струва да обсъдим обединяването на силите в рамките на Световната банка с цел решаване на въпросите, повдигнати от г-жа Keller. Искам да поздравя г-жа Keller за отличната й работа.
<SPEAKER ID="711" NAME="Marisa Matias" LANGUAGE="PT">
Г-н председател, преди да продължа, аз също искам да похваля работата на колегата и да кажа, че напълно подкрепям въпросите, повдигнати тук.
<P>
Сега ще направя нещо, което не съм правила преди, но считам, че си заслужава. Имаме редица документи, които съдържат набор от предположения, всички от тях рядко се обсъждат. Все едно че не си струва да бъдат обсъждани. Имаме въпроса, изискващ устен отговор, и резолюция, която ни казва различни неща, включително че конвенционалните програми за електрификация на селските райони, финансирани от Световната банка, като цяло не са успели да достигнат до бедното население в тези райони.
<P>
Разбираме също, че ще има възможна, предполагаема промяна в енергийната стратегия на Световната банка в средата на 2011 г., но също така знаем, че в енергийния сектор можем да се борим с бедността по много специфичен начин и да помогнем за премахването на бедността. Затова призоваваме Световната банка да възприеме подход за развитие, който може да максимизира ползите за бедните и в същото време да ни позволи да се борим с изменението на климата.
<P>
Казахме вече, че заемите за изкопаеми горива продължават да заемат преобладаващо място в цялостното енергийно портфолио на Световната банка и че трябва да се откажем от този превес. Имаме и обещанието, че това ще се случи до 2015 г. и ще видим постепенно намаляване на финансирането на проектите, основани на изкопаеми горива.
<P>
И накрая, имаме редица изявления, по-специално относно необходимостта Световната банка да отдаде приоритет на достъпа до местна енергия в малък мащаб. Има и много други, които обръщат внимание на изменението на климата.
<P>
След като споменах всичко това, искам да поправя казаното, което подкрепям. Ще коригирам всички наши изявления и ще оставя само два последни въпроса, защото не си заслужава да продължаваме само с декларации за намерения.
<P>
Първият въпрос е: защо не можем да извлечем от всичко казано такъв основен извод? Защо продължаваме да позволяваме на тези, които плащат, да поръчват музиката? Защо Световната банка продължава да отговаря за световната енергийна стратегия? Кога ще решим, че световната енергийна стратегия следва да бъде предмет на световна координация в рамките на Организацията на обединените нации?
<P>
Вторият въпрос - извинявам се, че просрочих малко времето - е: кога ще спрем да налагаме модел за развитие на другите, независимо дали от първо или второ поколение, т.е. от първа или втора ръка, върху останалата част от света, сякаш това е модел за развитие, който следва да се прилага за всички?
<P>
Арогантността си има граници. Трябва да бъдем по-демократични.
<SPEAKER ID="712" NAME="Hans-Peter Martin" AFFILIATION="NI">
(DE) Г-н председател, през седемдесетте и началото на осемдесетте години основна тема на обсъждане беше фактът, че Световната банка е сляпа за проблемите на околната среда. Тогава чухме същите изказвания, които чуваме и днес, както и някои обещания от Световната банка. Предприети бяха ходове за реформиране на Световната банка, но оттогава изминаха десетилетия. Поради много причини неотдавна посетих редица страни, които се числят към развиващите се. Положението е неприемливо. Какво се е случило с всички проекти? Къде са слънчевите централи в тропиците? Къде са устойчивите гори в Амазония или във Виетнам? Къде са слънчевите панели и вятърните турбини в Кения?
<P>
Там няма абсолютно нищо. Единствено европейската система на самоуправление е копирана точно. Хората се управляват сами и са в ръцете на няколко големи заинтересовани страни, но не са отбелязали никакъв напредък. Изненадани сме, когато гражданите на развиващите се страни отчаяно казват: "Не искам повече да живея в Карибския басейн. Искам да отида в САЩ или да вляза в ЕС през Мартиника". Изненадани сме, когато всички хора в страните от Магреб искат да дойдат тук. Лицемерието на разискването е абсолютно невероятно. Трябва да разберем, че милиони хора са радикализирани. Те просто казаха: "Стига толкова!".
<P>
Всеки, който е видял предложението за резолюция на Европейския парламент, ще признае, че можеше да бъде различно. Трябваше да говорим много по-силно. Трябваше да призовем много по-ясно Световната банка да предприеме необходимите действия. Защо имаме всички тези комисии - комисията по развитие, Съвместната парламентарна асамблея АКТБ-ЕС и пр. - ако всичко, което могат да представят, е лист хартия, който съдържа отчасти заключенията от разискването, състоял се в края на седемдесетте? Това е смущаващо.
<SPEAKER ID="713" NAME="Filip Kaczmarek" AFFILIATION="PPE">
(PL) Г-н председател, няма нужда да убеждаваме никого колко важна е енергията за развиващите се страни. Много често съм виждал изненадата на хората, когато научат колко струва електричеството в Африка. Вероятно няма нужда да убеждаваме никого и че ролята на Световната банка съвсем не е незначителна, когато става дума за енергийните въпроси в развиващите се страни.
<P>
Моята политическа група - групата на Европейската народна партия (Християндемократи) - внесе редица предложения за изменения, които ще се гласуват поотделно, към резолюцията, която обсъждаме. Струва ни се, че някои части от резолюцията са твърде критични към Световната банка. Не смятам например, че можем да привлечем вниманието на Световната банка към факта, че тя счита някои видове енергия за чиста, когато трябва да се разглежда като екологично недобра или нежелателна. Ядрената енергия например се използва широко в държавите-членки на ЕС и все по-голям брой европейски страни, които са зависими от въглища или газ, страдат в известна степен, тъй като са принудени да ограничат своите емисии, което води до разходи, които се разпределят много неравномерно между отделните държави-членки. Затова трябва да бъдем внимателни, когато казваме на външни структури кои видове енергия следва да се развиват. Съгласен съм обаче с идеята, че си заслужава да подкрепим местни проекти в малки райони, проекти за ниски емисии и идеи, свързани с разнообразни източници на енергия и избягване на енергийната зависимост.
<P>
Искаме Световната банка да инвестира във възобновяема енергия и повишаване на енергийната ефективност, но винаги трябва да помним основната цел, или с други думи, как достъпът до енергия се очаква да помогне за премахването на бедността. Искаме да постигнем много неща на веднъж - да създадем условията за развитие, да ограничим емисиите и да отчетем социалните и екологични аспекти в новите енергийни проекти. Това са амбициозни задачи и се надявам, че Световната банка не се бои от тях. В същото време знам, че г-н Пиебалгс поставя голям акцент върху разработването на енергийни проекти в развиващите се страни, и мога да потвърдя, че това се обсъжда в Зелената книга и че Европейският парламент следва да подкрепи тази стратегия.
<SPEAKER ID="714" NAME="Silvia-Adriana Ţicău" AFFILIATION="S&amp;D">
(RO) Г-н председател, понастоящем 1,4 млрд. души в света нямат достъп до електричество, а 85% от тях живеят в селски райони. Целите на хилядолетието за развитие за изкореняване на бедността до 2015 г. няма да бъдат постигнати заради липсата на напредък в осигуряването на достъп до енергия. Постигането на тази цел до 2015 г. означава 395 млн. души да имат достъп до електричество, а един милиард души да получат достъп до хигиенни съоръжения за приготвяне на храна. За всички тези мерки ще са необходими годишни инвестиции от около 40 млрд. щатски долара за периода 2010-2015 г., което възлиза на 0,6% от световния БВП.
<P>
Всеобщият достъп до електричество е една от най-важните цели на правителствата в развиващите се страни. Сред пречките за електрификацията са високите разходи за доставка на електроенергия в селските райони и къщите в периферните градски райони, липсата на данъчни или финансови стимули, недостатъчният капацитет за разработване и изпълнение на проекти за електрификация, както и ограниченият капацитет за производство на електричество.
<P>
Селските райони са специален случай, когато става дума за енергетиката. В селските райони трябва да се осигури не само необходимата енергия, но и самият процес на производство, който създава работни места и подпомага икономическото и социално развитие.
<P>
На 11 февруари 2011 г. доклад на Световната банка показа, че местното производство на енергия от възобновяеми източници с по-ниски производствени разходи е по-жизнеспособно икономично решение в дългосрочен план. То може да играе ключова роля за повишаване на енергийната сигурност на Индия, така че вносът на енергия и влиянието на колебанията на цените на петрола могат да бъдат намалени. Световната банка следователно може да действа като партньор на развиващите се страни. Считам, че Световната банка следва да подкрепя проектите за повишаване на енергийната ефективност и за местно производство на енергия от възобновяеми източници, както и обширни проекти за електрификация и установяване на връзки между отделните страни.
<SPEAKER ID="715" NAME="Zigmantas Balčytis" AFFILIATION="S&amp;D">
(LT) Г-н председател, първо, искам да благодаря на докладчика за навременното повдигане на наистина много важния въпрос. Енергийната бедност продължава да бъде огромен проблем и свързаните с нея въпроси пречат на живеещите в най-бедните региони в света да повишат качеството си на живот, да разполагат с възможност да изкарват прехраната си и да допринесат за увеличаването на растежа и производителността. Това е един от основните фактори, които възпрепятстват общото социално-икономическо развитие и изкореняването на бедността.
<P>
Както посочва докладчикът, статистическите данни са обезпокоителни - около 1,5 млрд. души нямат никакъв достъп до електричество, а над 2,5 млрд. души все още използват традиционни горива от биомаса. Според данни на Световната здравна организация всяка година в света два милиона души умират преждевременно от болести на дихателните пътища в резултат от използването на този тип гориво.
<P>
Досегашната енергийна стратегия на Световната банка не е довела до осезаеми резултати. Освен това използването на изкопаеми горива все още се подкрепя в по-голяма степен, отколкото възобновяемите или чистите източници на енергия. Предоставят се значителни инвестиции за електрическите централи на въглища и това продължава да държи тези бедни страни зависими от изкопаемите горива, които сериозно замърсяват околната среда.
<P>
Споразумението на лидерите на Г-20 да ограничат подкрепата и финансирането на проекти за изкопаеми горива, които не трябва да получават никакво финансиране след 2015 г., е положителен и добре дошъл стимул. Новата стратегия трябва също така внимателно да анализира въпроса за финансирането на надзора и контрола, така че помощта да се използва за онези енергийни проекти, които могат да донесат дългосрочни ползи и действително допринасят за развитието на въпросните региони и за подобряване на качеството на живота на хората.
<SPEAKER ID="716" NAME="Paul Rübig" AFFILIATION="PPE">
(DE) Г-н председател, искам да благодаря по-специално на г-н Пиебалгс. Като бивш член на Комисията, отговарящ за енергетиката, той естествено знае всичко за нашата стратегия. Считам, че има много да се направи в областта на сътрудничеството за развитие, особено по отношение на техническата помощ. Европа не трябва само да извършва плащания към Световната банка, тя трябва да предприеме действия. Европа и европейските институции трябва да играят по-голяма роля в Световната банка и ще бъде голямо предизвикателство да се гарантира, че семейните предприятия могат да бъдат подпомогнати с помощ за развитие, че малките и средните производители на енергия могат да се насърчат, защото много на брой малки предприятия заедно могат да постигнат икономии от мащаба и съответна възвръщаемост на инвестициите.
<P>
Един от най-важните въпроси е, разбира се, съхранението на енергията. Той ще заема централно място в сътрудничеството за развитие.
<SPEAKER ID="717" NAME="Seán Kelly" AFFILIATION="PPE">
(EN) Г-н председател, предполагам може да се каже, че тези от нас, които сме все още тук в този късен час, вероятно сме задвижвани от някаква форма на енергия от възобновяеми източници, може би слънчева енергия или дори божествена сила под формата на ореол над главите ни.
<P>
Така или иначе, обсъждането е много разнообразно, което не е изненада, тъй като това е винаги спорен въпрос. Но считам, че членът на Комисията постигна точния баланс, може би по-добре от повечето от нас, по отношение на това къде отиваме и какво трябва да се направи в бъдеще. Считам, че няколко неща трябва да се доуточнят. Независимо дали става въпрос за развиващи се или за развити страни, ако разполагат с изкопаеми горива - въглища - или ядрена енергия, те ще ги използват. Въпросът е: да ги финансираме ли или не? Очевидно в Европа, предвид Канкун, Киото и пр., искаме да прокараме възобновяемите източници, което е абсолютно правилно. Но считам, че г-н Martin вероятно е прав, че трябва да говорим по-силно и да накараме Световната банка да насърчава и финансира повече проекти за възобновяема енергия, отколкото към момента.
<SPEAKER ID="718" NAME="Андрис Пиебалгс">
член на Комисията. - (EN) Г-н председател, темата е много важна, дори и да е късно вечерта, защото считам, че енергийната стратегия на Световната банка представлява възможност. Тя е реална възможност да се отговори на енергийните предизвикателства.
<P>
Ако погледнем и това, което Международната агенция по енергетика посочва за енергийната бедност, за възобновяемата енергия, предизвикателството със сигурност е огромно, но Световната банка, заедно с нашето лидерство, може да направи необходимите промени. Ако се върнем няколко години назад в историята на нашия Съюз, изглеждаше невъзможно да постигнем целта ни по отношение на възобновяемата енергия, макар тя да беше скромните 18%, ако си спомням правилно. Сега изглежда, че се движим добре.
<P>
Понякога обаче трябва да съберем цялата си смелост и да се изправим пред истинските предизвикателства. Световната банка прави целия процес много отворен. Тя ще организира седмица, посветена на енергията, във Вашингтон. Ние също можем да дадем нашия принос към Световната банка, която е много отворена за нови идеи. Ако сме смели, това ще даде още по-голям кураж на Световната банка. Така че е важно да отидем с отворени сърца да представим тези много амбициозни идеи на Световната банка. В противен случай много хора могат да се опитат да избегнат предизвикателството.
<P>
Въпросът определено е откъде да започнем. Бих казал от достъпа до енергия, защото достъпът до енергия означава още устойчива и ефективна енергия. Последните тенденции в страните, с които работим, показват значителна урбанизация, която в известен смисъл променя енергийния пъзел. Това означава не само децентрализирано производство, но и агломерации, така че енергийната ефективност, колкото и странно да звучи, също следва да бъде част от стратегията.
<P>
Най-важното, трябва да побързаме. Имаме 200 млн. евро за енергията. Не можем да направим твърде много с тях. Трябва да предвидим дългосрочно финансиране, защото считам, че отличителната черта на Европа трябва да е възобновяемата енергия. С това и с възможностите на Световната банка наистина можем да направим нещо значимо не само за енергийните доставки, но и да предприемем сериозни стъпки за борба с изменението на климата.
<SPEAKER ID="719" NAME="Председател">
Внесено е едно предложение за резолюция на основание член 115, параграф 5 от Правилника за дейността.
<P>
Разискването приключи.
<P>
Гласуването ще се проведе в четвъртък, 17 февруари 2011 г.
