<CHAPTER ID="011">
Текущо състояние на ШИС II (разискване) 
<SPEAKER ID="310" NAME="Председател">
Следващата точка е общото разискване относно:
<P>
въпрос, изискващ устен отговор - от г-н Coelho от името на групата на Европейската народна партия (Християндемократи) и Европейските демократи, г-жа Roure, от името на групата на социалистите в Европейския парламент и г-н Lax, от името на групата на Алианса на либералите и демократите за Европа, към Съвета, относно текущото състояние на ШИС II - B6-0010/2009), и
<P>
въпрос, изискващ устен отговор - от г-н Coelho от името на групата на Европейската народна партия (Християндемократи) и Европейските демократи, г-жа Roure, от името на групата на социалистите в Европейския парламент и г-н Lax, от името на групата на Алианса на либералите и демократите за Европа, към Комисията, относно текущото състояние на ШИС II - B6-0011/2009).
<SPEAKER ID="311" NAME="Carlos Coelho" LANGUAGE="PT">
Г-н председател, г-на действащ председател на Съвета, г-н заместник-председател на Комисията, госпожи и господа, в Европейския парламент ние категорично подкрепяме бързото въвеждане в експлоатация на ШИС II (Шенгенска информационна система), което трябваше да се осъществи през 2007 г. Второто поколение на ШИС представлява подход на Общността към необходимостта да се засили охраната по външните граници и да се обменят важни нововъведения, като биометричните данни и свързването и съвместимостта между сигналите. Съгласни сме, че тази система може да влезе в експлоатация само след като стане устойчива на откази и способна да работи пълноценно 24 часа в денонощието. По мое мнение, дошъл е моментът да се установи кой е отговорен за това забавяне, да се направи задълбочена оценка на положението и да се намерят решения, които да направят този проект технически жизнеспособен и да възстановят вече отслабеното доверие към него.
<P>
Знаем, че през изтеклата година бяха проведени различни изпитвания, крайният резултат от които бе отрицателен, по-конкретно от оперативното изпитване на системата. Съветът и Комисията решиха да определят срок от четири месеца, за да бъде направен опит за решаване на проблемите, които продължаваха да възникват, макар и без голям успех, както може да се види от резултатите, постигнати през м. декември 2008 г., когато изпитванията бяха повторени. Въпреки че бяха направени някои подобрения, доколкото сме информирани все още има сериозни проблеми по отношение на функционирането и устойчивостта на откази на системата, загубата на съобщения, качеството на данните и процеса на синхронизиране на националните копия с централната система. ШИС II явно няма да може да започне работа, докато тези проблеми не бъдат отстранени. Бих искал да изразя съмнения относно способността на наетата фирма да реши в такъв кратък срок всички тези проблеми, които не бяха решени преди това през един много по-дълъг период от време. Надяваме се, че може да бъде проведен независим одит на проекта, за да се установи кой е отговорен. Нямам възражения по алтернативния технически сценарий за еволюция от системата "ШИС I за всички" към ШИС II, при условие правната рамка, одобрена за ШИС II да бъде спазвана в пълен обем. В края на м. март ще бъде представен доклад за оценката и сравнението на двата сценария. Парламентът желае да има достъп до това проучване и да бъде информиран за новата насока, която ще бъде дадена на проекта, по отношение както на равнището на увереност в техническата страна, така и на правните последици, новия график и бюджетното въздействие. Бих искал да напомня на Съвета и Комисията, особено в настоящия момент, че една по-голяма прозрачност в целия този процес е особено препоръчителна.
<SPEAKER ID="312" NAME="Martine Roure" LANGUAGE="FR">
Г-н председател, ШИС II, както знаем, е много важно средство за осигуряване на безопасността на Шенгенското пространство, особено след разширяването му с приемането на 10 нови държави.
<P>
След приемането на правното основание през 2007 г. нито веднъж не сме имали възможността да видим подробен доклад за развитието на нещата или за техническите или политическите проблеми, за които се твърди, че пречат на стартирането на системата.
<P>
Научихме от пресата, че всички изпитвания, които се изискват, за да се пусне в ход централната система при пълна безопасност, са се провалили през м. декември 2008 г.
<P>
Знаем, че Комисията се е опитала да състави план за отстраняване на грешките, с който да се решат основните въпроси и че няколко държави-членки в рамките на Съвета вече обмислят алтернатива, която ще се яви просто надграждане на системата ШИС, която действа в момента.
<P>
Следователно проблемът не е технически, а политически. Парламентът бе помолен да определи, чрез съвместно вземане на решение, архитектурата на ШИС II, която, от своя страна, би трябвало да обезпечи сигурността, необходима за нашата зона на свободата, сигурността и правосъдието. Работим по въпроса, без да изпускаме от поглед сигурността и защитата на основните права на нашите граждани.
<P>
В този случай става дума за политическа отговорност на европейските институции и по-специално на Съвета и Комисията, тъй като според нас Парламентът е изпълнил добре задълженията си по отношение на гражданите.
<P>
И сега, и в бъдеще очакваме политическите причини за тази радикална промяна на курса. Това, разбира се, може да има много сериозни последствия за бюджета, определен досега за този проект, като за начало бъдат заделени, където е необходимо, наличните ресурси, докато бъдещето на този проект и неговото правно основание бъдат надлежно определени.
<SPEAKER ID="313" NAME="Henrik Lax">
автор. - (SV) Г-н председател, г-н действащ председател на Съвета, г-н член на Комисията, ние в Европейския парламент трябва да знаем дали Съветът и Комисията все още вярват, че ШИС II някога ще проработи. Комисията ще упорства ли в намирането на техническо решение на настоящите проблеми? Кой е пътят напред? Както бе подчертано в предишните две изказвания, ние в Европейския парламент желаем да бъдем редовно информирани за проблемите, но това досега не се е случвало.
<P>
Ако ШИС II не може да се осъществи в сегашната си форма, има ли резервен план и ще ни бъде ли представен той? Както г-жа Roure спомена, въпросът за ШИС II в крайна сметка е въпрос за доверието към Съюза, когато трябва да се гарантира вътрешната сигурност в пределите на ЕС. Трябва обаче също така да помним, че същата инфраструктура ще бъде използвана за визовата информационна система, ВИС. Следователно в дългосрочен план на карта е заложено и доверието към визовата политика на Съюза или, ако мога така да се изразя, към способността му да управлява отношенията си с останалия свят по един достоен начин.
<P>
И накрая, бих искал да попитам Комисията дали все още има пълната подкрепа на държавите-членки по този проект. Те съгласни ли са да покриват разходите за проект, който изглежда все едно никога няма да проработи?
<SPEAKER ID="314" NAME="Alexandr Vondra" LANGUAGE="EN">
Г-н председател, преди да се насоча към темата на нашето разискване днес, бих искал да започна, като изразя моите дълбоки съболезнования към роднините на жертвите на трагичния инцидент в Баден-Вюртемберг днес.
<P>
А сега, позволете ми да се върна на темата на днешното ни разискване. Първо, благодарни сме за възможността да водим това разискване. Както всички добре знаете, това е важна тема. Редица експлоатационни трудности доведоха до специфични проблеми за пускането на ШИС II в експлоатация.
<P>
Председателството желае, както вие поискахте, да бъде напълно открито с вас относно историята и контекста на този въпрос. Заради отрицателните резултати на първоначалните изпитвания на системата, следващите изпитвания бяха проведени през м. ноември и м. декември 2008 г. Окончателните резултати от оперативните изпитвания на системата узнахме едва през втората половина на м. януари 2009 г.
<P>
На неофициалната им среща на 15 януари 2009 г. в Прага министрите на правосъдието и вътрешните работи бяха информирани от Комисията, че резултатът от тези изпитвания е незадоволителен. Министрите веднага се съгласиха, че е необходимо прилагане на нов глобален управленски подход към ШИС II, включително държавите-членки да сътрудничат с Комисията. Новият управленски подход ще осигури по-строг контрол на проекта и така ще позволи ранно предупреждение за евентуални затруднения. Бе договорено също да се вземат мерки на следващия Съвет по правосъдие и вътрешни работи, който се проведе на 26 и 27 февруари 2009 г. На това заседание Съветът се съгласи в заключението си да прикани Комисията да държи Парламента и председателството на Съвета напълно информирани за проблемите, свързани с ШИС II и за възможните варианти за действие.
<P>
Парламентът отправи питане дали откритите досега проблеми ще наложат системата да бъде изградена наново. Според информацията, получена от Съвета относно състоянието на проекта ШИС II, остават редица проблеми. Разбираме обаче, че Комисията е на мнение, че всички стоящи проблеми могат да бъдат решени без основно проектиране наново на приложението ШИС II.
<P>
На своето февруарско заседание Съветът одобри изпълнението на плана за анализ и поправка на ШИС II, което ще позволи определяне на всички проблеми и тяхното незабавно решаване, както и оценка на техническата архитектура, за да осигурим една стабилна и безупречна система ШИС II. Въпреки това, Съветът се съгласи също така, че планът за непредвидени случаи трябва да бъде следван, ако възникнат сериозни проблеми, които не могат да бъдат решени. Що се отнася до алтернативата на ШИС II, Съветът по правосъдие и вътрешни работи през м. февруари приветства завършването на анализа на осъществимостта, който ще послужи като основа за създаване на годен за работа, алтернативен технически сценарий за развиване на ШИС II на базата на еволюцията на ШИС I+, като част от плана за непредвидени случаи.
<P>
Съветът също така изиска възможно най-скоро и най-късно до м. май 2009 г. доклад, съдържащ задълбочена оценка и сравнение между двата сценария, да бъде представен на Съвета от председателството и Комисията. Базирайки се на този доклад, Съветът ще определи постигнатия напредък в разработката на ШИС II и, доколкото се отнася за алтернативния сценарий, ще проучи какви са перспективите да се постигне целта на ШИС II, както е определено в правната рамка, регламентираща създаването, експлоатацията и използването на ШИС II на основата на техническата еволюция на ШИС I+. Това проучване ще се осъществи възможно най-скоро и най-късно до заседанието на Съвета на 4 и 5 юни 2009 г.
<P>
Колкото до подробностите, поискани от Парламента относно решаването на оставащите проблеми и по-конкретно относно финансовите аспекти, Съветът прикани Комисията не само да информира Европейския парламент за проблемите, свързани с ШИС II, но също така редовно и подробно да информира и Парламента, и Съвета за цифрите на разходите, свързани с централния проект на ШИС II и за предприетите мерки за осигуряване на пълна финансова прозрачност.
<P>
На базата на изискания от председателството и Комисията доклад най-късно до заседанието през м. юни 2009 г. Съветът ще обсъди графика за влизане в експлоатация на ШИС II. Ще се вземат предвид разпоредбите относно времевите графици в резолюцията на Парламента от 24 септември 2008 г. относно проекта на регламент на Съвета относно миграция от Шенгенската информационна система (ШИС I+) към Шенгенската информационна система от второ поколение (ШИС II). Това бе включено в член 19 от Регламента на Съвета от 24 октомври.
<P>
Сигурен съм, че Комисията ще може да даде допълнителна информация в отговор на повдигнатите въпроси. Само искам да уверя вас, членовете на Парламента, че председателството ще следи тази тема отблизо и че ще направи необходимото начинът на действие, приет миналия месец от министрите на правосъдието и вътрешните работи, да се спазва стриктно.
<SPEAKER ID="315" NAME="Jacques Barrot" LANGUAGE="FR">
Г-н председател, бих искал да потвърдя думите на г-н Vondra. Трябва също да добавя, че за нас с г-н Langer, председател на Съвета на министрите на вътрешните работи, въпросът за ШИС II е абсолютен приоритет.
<P>
На свой ред ще се опитам да ви дам някои пояснения. Основният изпълнител на Комисията за разработката на ШИС II е провел поредица оперативни изпитвания на централната система при работа в интерактивен режим с някои национални системи. Между м. ноември и м. декември 2008 г. резултатите от тези изпитвания ни доведоха до извода, че централната система не е постигнала равнището, предвидено в договора.
<P>
В средата на м. ноември Комисията започна подробен анализ на решението за ШИС II, което в момента се разработва от Hewlett-Packard/Steria, в сътрудничество с експерти от държавите-членки и с помощта и сътрудничеството на две известни консултантски фирми в сферата на информационните технологии.
<P>
След неуспеха на оперативните изпитвания ние приехме план за анализ и поправка, който ще бъде изпълнен за около четири месеца. Целта на плана е да доведе прилагането на ШИС II на едно задоволително ниво на стабилност и резултати.
<P>
Целта на плана е първо да се отстранят известните програмни грешки, свързани с централната система - някои от тях са вече коригирани - и, второ, да се потвърди, че прилагането на ШИС II не е възпрепятствано от непреодолими структурни слабости.
<P>
Провеждат се целенасочени изпитвания в редица приоритетни области с цел премахване на съмненията около структурата на настоящото решение. Тази дейност се осъществява успоредно със завършването на техническия анализ на основните проблеми.
<P>
Комисията също така въведе глобален подход към управлението на проекта, така че централните и националните компоненти на ШИС II да могат да бъдат по-добре интегрирани съобразно компетенциите, нормативно установени от Комисията и държавите-членки.
<P>
Конкретно казано, Комисията координира съвместна структура за управление на проекта. Тази съвместна структура за управление обединява ръководителите на националните проекти, на централните проекти и на изпълнителите на Комисията. Тази структура ще съпътства проекта през фазите на анализ и поправка и след това по време на квалификационните изпитания, през миграционната фаза, докато ШИС II бъде готова за влизане в експлоатация.
<P>
В края на фазата на анализ и поправка ще имаме точна идея за ресурсите, които все още ще са необходими преди ШИС II да бъде задействана, и за съответния график, както г-н Vondra току-що каза. Очевидно, няма съмнение, че целта за пускане в експлоатация на ШИС II през м. септември 2009 г. ще бъде отложена.
<P>
Затрудненията пред ШИС II в момента бяха обсъдени на неофициална среща на министрите на 15 януари и на Съвета по правосъдие и вътрешни работи на 26 и 27 февруари. Общата рамка на подхода, предлаган от Комисията за продължаване на ШИС II, бе приета.
<P>
Първо, нуждата да се продължи с проучването за осъществимост на алтернативното техническо решение, основаващо се на сегашната ШИС I+ получи подкрепа от Съвета. Следователно сме в състояние да продължим с въпросното проучване за алтернативно решение.
<P>
Всяко алтернативно техническо решение обаче очевидно ще трябва да се придържа към правните рамки, създадени за ШИС II и приети от Парламента и от Съвета. Явно ще трябва сериозно да се погрижим за максимално повторно използване на тези инвестиции, както и за ситуацията в държавите-членки и асоциираните страни, които желаят да станат част от Шенгенската зона в идните години.
<P>
Министрите решиха да се съберат отново най-късно през м. юни - в началото на м. юни, както току-що бе съобщено, за да преценят постигнатия напредък и да определят, където е необходимо, нови насоки и налагащите се изменения за алтернативния вариант. Във връзка с това Съветът поиска от председателството и от Комисията, в тясно сътрудничество със специалната работна група по ШИС II и след консултации с подходящите групи, да представят на Съвета доклад, съдържащ подробна оценка и сравнение на двата сценария. Този доклад трябва да бъде подготвен възможно най-скоро и не по-късно от м. май 2009 г.
<P>
За тази цел бяха съгласувани общи критерии за сравнение и оценяване на съответните предимства и недостатъци на всяко решение. За да е напълно ясно, това означава, че ще имаме решението на Съвета в началото на м. юни. Последното ще бъде взето в светлината на изпитванията, които ще бъдат извършени, и смятаме, че това ще даде възможност или да продължим с ШИС II, или да се насочим към алтернативно решение, но такова, разбира се, което ще постигне поставените от вас цели.
<P>
Аз, разбира се, съм напълно наясно с това, което г-н Coelho и г-жа Roure казаха за нуждата от висока степен на прозрачност. Бих искал да кажа, че ние изпращаме и ще продължим да изпращаме най-редовно протоколите от Комитета ШИС II. Трябва също да добавя, че съм писал на г-н Deprez, председател на комисията по граждански свободи, правосъдие и вътрешни работи, за да му предоставя подробна информация за положението с ШИС II. Копие от тази кореспонденция бе изпратена и на г-н Coelho.
<P>
Искам също да кажа на г-н Lax, че проблемите с ШИС II не се отразяват върху ВИС. Проблемите с ШИС II не засягат инфраструктурата, която тя дели с ВИС. Можем да кажем, че ВИС напредва като цяло по плана, одобрен от държавите-членки.
<P>
Бих искал да кажа, че, всъщност, заедно със специалната работна група и в рамките на Комисията организирахме много редовни срещи с изпълнителя и с двамата съизпълнители, особено със Steria. Наистина можем да се надяваме, г-н председател, госпожи и господа, че темата ще бъде приключена в идните месеци с посоченото решение за крайния срок, което ще се вземе в началото на м. юни, когато Съветът фактически ще трябва да вземе своето решение.
<P>
Обещавам тук и сега Парламентът да бъде държан в течение за целия развой на събитията.
<SPEAKER ID="316" NAME="Marian-Jean Marinescu" LANGUAGE="RO">
Експлоатационният проблем на Шенгенската информационна система II бе обсъден наскоро като част от заседанието на Съвета през 2009 г. Отново бе подчертано, че трябва да се намери спешно решение за безизходното положение, в което се намира ШИС ІІ в момента.
<P>
Оставам с впечатлението обаче, че, вместо отговори, след обсъжданията за ШИС II възникват повече въпроси. Съветът подкрепя прилагането на план за анализ и поправка, с цел да се помогне за установяването на проблемите с техническата архитектура на ШИС, за да стане тя стабилна и надеждна. От друга страна, Съветът не изключва възможността да реши да приеме алтернативно техническо решение, което да може да постигне целите, предлагани от ШИС II.
<P>
Независимо коя опция ще се приложи, графикът за включването на страни, които още не са част от шенгенското пространство, не бива да бъде повлиян. Бих искал да знам какви мерки ще предприеме Комисията, за да избегне всяко възможно отлагане и как ще се покрият направените поради промените допълнителни разходи. Примерът на Румъния говори сам за себе си. Външната граница на Румъния е дълга 2 000 км. Включването й в шенгенското пространство, планирано за м. март 2011 г., е основен приоритет. Цялата тази неуреденост може да има последици за спазването на този срок.
<P>
Искам да спомена и още нещо. В момента, в който Комисията се готви да изработи ново законодателно предложение за следващите етапи в управлението на границите, бих искал да призова Комисията първо да оцени цялостната ефективност на сегашните системи, използвани за управление на границите, с цел да постигне най-доброто взаимно допълване между тези системи и тогава да оцени възможността за инвестиции в логистиката по границите.
<P>
С оглед постигането на стратегическите цели на ЕС, Комисията не бива да започва да разработва нови инструменти от нулата, докато съществуващите такива, като ШИС II или ВИС, са напълно функциониращи и надеждни.
<SPEAKER ID="317" NAME="Genowefa Grabowska" LANGUAGE="PL">
Г-н председател, обсъжданата ситуация е един красноречив пример, който показва, че понякога е по-лесно да се постигне консенсус и политическо съгласие за отваряне на границите, отколкото да се преодолеят техническите проблеми.
<P>
Влизането на нови държави-членки в Шенген на 23 декември 2007 г. бе голямо събитие за гражданите на тези страни. Знам това, защото съм от Полша. Страната ми се възползва от тази благодат и високо оценява отварянето на границите, защото това означаваше изчезване и на последното дискриминационно обстоятелство, което ни делеше от държавите-членки на стария Европейски съюз.
<P>
Освен това, в моята страна е централата на Европейската агенция за управление на оперативното сътрудничество по външните граници на държавите-членки на Европейския съюз (Frontex). Знам, че г-н Баро е бил в Полша и е водил разговори във Frontex и също така е посетил частта от външната граница на ЕС, за която отговаря Полша. Знам, че на практика няма сериозни проблеми с охраната на тази граница и че тя е сигурна. Имаме обаче технически проблеми и тяхното решаване прераства в политически проблем, както каза моята колежка г-жа Roure. Напълно съм съгласна с нея.
<P>
Ако обаче има технически проблеми, ако има трудности, мисля че всяка институция в ЕС е длъжна да се обърне към структурата, на която й е отнело толкова много време да реализира ШИС II. Жалко, че това не е направено и прозрачността по въпроса е малко като изтръгната насила.
<P>
Мисля, че когато става въпрос за решаване на проблеми, засягащи гражданите, Европейският парламент не може да се съгласи да се действа независимо от него или да бъде игнориран, особено ако въпросът се отнася до сигурността.
<P>
Бих искала да приключа с една съвсем малка забележка. Ако е имало проблеми, ако Hewlett-Packard не са успели да преодолеят техническите проблеми, трябва да се има предвид, че ние в Полша имаме блестящи специалисти, млади хора, които са прекрасни инженери в областта на информационните технологии и които са признати по целия свят. Мисля, че те биха могли да са полезни и да произведат така желания резултат значително по-евтино, по-бързо и по-добре.
<SPEAKER ID="318" NAME="Hubert Pirker" AFFILIATION="PPE-DE">
(DE) Г-н действащ председател на Съвета, г-н член на Комисията, Шенген е и винаги е бил синоним на връзката между сигурността, от една страна, и свободата и либералността, от друга. За гражданите на Европа и за всички нас това е част от добавената стойност, която предлага Европейският съюз. Той винаги е действал много добре и междувременно е прилаган ефективно на принципа "един за всички".
<P>
Случващото се е неприятно. Неприятно е обаче и че на Парламента, който винаги е оказвал пълно съдействие, не му е давана необходимата информация. Ние винаги сме информирали гражданите на Европа. Шенгенската информационна система II ще функционира перфектно и по график, а сега разбираме, че са се появили проблеми и че не се вижда краят на тази дилема.
<P>
Интересува ме дали цифрите, които се тиражират от медиите и показват, че около 100 милиона EUR са похарчени до момента за разработката на Шенгенската информационна система II, са верни. Ще има ли последствия за компанията? Защо Комисията, Съветът или друга структура не са въвели своевременно система от мерки за контрол?
<SPEAKER ID="319" NAME="Mihael Brejc" AFFILIATION="PPE-DE">
(SL) Всъщност, странно е, че проблемите, отнасящи се до функционирането на системата, изникват отново и отново всеки път, щом засегнем тези важни и значими технически въпроси. Досега вече сме се занимавали с технически въпроси, свързани с обработката на данни. Ето защо хората с основание питат как така нямаме професионални институции на равнище ЕС, достатъчно компетентни да се занимаят с всякакви технически проблеми, които могат да възникнат в процеса на работа с изключително големи и сложни бази данни.
<P>
От самото начало участвам в тези разисквания. Работил съм също така заедно с докладчика г-н Coelho и съм наясно с някои технически трудности и слабости, които все още съществуват, включително с тези, свързани с нивото на наличните експертни възможности. Затова мисля, че трябва да проведем един истински технически и финансов преглед на системата и да поискаме отчет от тези, които управляваха проекта. Всъщност, това не е само мое мнение, това е мнението на широката общественост.
<SPEAKER ID="320" NAME="Bernd Posselt" AFFILIATION="PPE-DE">
(DE) Г-н председател, г-н член на Комисията, дълбоко Ви уважавам лично, но случващото се тук е наистина нетърпима бъркотия, прахосване и некомпетентност в степен, която е неприемлива. По тази причина призовавам не само Комисията, но също така и комисията по граждански свободи, правосъдие и вътрешни работи и комисията по бюджетен контрол да разгледат въпроса в подробности.
<P>
Радвам се, че Чешката република председателства Съвета, защото Бавария и Чешката република имат абсолютно еднакви интереси по отношение на сигурността. Знаем, че, независимо от всички страхове, свързани с отварянето на границите, положението при сигурността значително и основно се подобри, откакто границите бяха отворени, в резултат на отличното полицейско сътрудничество. Това може да послужи за образец за другите части от Европа и бих искал да благодаря на Чешката република за това от името на Бавария. Очакваме, че Шенгенската информационна система в края на краищата ще покрие всички територии и че тя няма да бъде ограничена до отделни, образцови, двустранни договорености.
<SPEAKER ID="321" NAME="Alexandr Vondra">
действащ председател на Съвета. - Г-н председател, бих искал да Ви благодаря за разискването. Според мен то показва, че съществува проблем, който трябва да бъде решен. Съветът под наше ръководство направи каквото можа през м. януари. Той се отнесе сериозно към инициативата да бъде изработен план за непредвидени случаи или алтернативен план и да окаже натиск за намиране на решение, като постави крайни срокове.
<P>
Това е, което можем да направим. Колкото до финансовите въпроси, ще оставя Комисията да отговори. Има отлично взаимодействие между министър Langer и члена на Комисията Баро, така че се надяваме да успеем да се справим с това.
<P>
Относно въпроса дали това е политически или технически проблем, ние сме на мнение, че това е само технически такъв. Това не е димна завеса, както се намеква, за прикриване на политически проблеми. Не, системата трябва да влезе в експлоатация възможно най-скоро.
<P>
Колкото до коментарите на г-жа Grabowska: да, помним какво е да си в чакалнята. Преди година говорихме за това. Всички държави, които са заинтересовани да има някакъв напредък тук, изведнъж споделят за премеждия, подобни на нашите. Ангажирани сме да намерим техническо решение, което да позволи включване на производства от допълнителни държави, в съответствие с конкретния график.
<P>
Ще се огранича до тези няколко заключителни бележки. Казах много в началото. Сега да продължим.
<SPEAKER ID="322" NAME="Jacques Barrot" LANGUAGE="FR">
Г-н председател, г-н Vondra, благодаря за ангажираността на чешкото председателство с този въпрос. Високо оценяваме подкрепата Ви.
<P>
Най-напред искам да отговоря на г-н Marinescu, като кажа, че няма особен проблем, тъй като държавите-членки, които още не са членове на Шенген, също ще могат да се присъединят към ШИС II. Ще имаме няколко "прозореца" или удобни момента, когато новите държави-членки, които не са членове на Шенген, ще могат да се присъединят към ШИС II и така, ако всичко върви добре, не би трябвало да има някакви особени проблеми.
<P>
Г-жо Grabowska, на Вас също трябва да благодаря за всичко, което Република Полша прави, за да охранява нашите външни граници. Всъщност, аз имах възможността да наблюдавам качеството на работата, извършвана от Frontex с полските екипи по границата с Украйна.
<P>
Просто искам да кажа в отговор на г-жа Roure и г-жа Grabowska, че проблемът е основно технически. Както каза г-н Vondra, това не е политически проблем. Истината е, казано просто, че държавите-членки или някои държави-членки имат все по-големи и по-големи изисквания. Поради това трябва да отбележим, че ШИС II трябваше да постига все по-сложни цели. Вследствие на това системата стана по-сложна и въпреки всички възхвали, които изказахте за информационните технологии, изпълнението се оказа по-сложно от очакваното. При все това истина е, че проблемът си остава по същество технически и следователно би трябвало да може да бъде решен.
<P>
Трябва да кажа на г-н Pirker, че Парламентът ще бъде добре информиран и аз поемам задължението да го направя. Лично се заех с това по време на този проект и мисля, че мога да заявя, че наистина разглеждам това като мой абсолютен приоритет. Също така искам да отново да уверя г-н Brejc, че ясно сме определили отговорниците. Работейки заедно с Комисията, учредихме специалната работна група, в която държавите-членки участват активно. Мисля, че сега имаме уточнена пилотна група, но нашият съизпълнител също трябва да може да отговори на изискванията, поставени от нас.
<P>
Бих искал също така да отговоря на финансовия въпрос, поставен от г-н Pirker и г-н Posselt току-що. Общото бюджетно задължение на Комисията по проекта ШИС II възлиза на около 68 милиона EUR. Съответните договори включват проучвания за осъществимост, разработка на същинската централна система, поддръжка и контрол на качеството, мрежата s-Testa, подготовка за управление на експлоатацията в Страсбург, сигурност, подготовка във връзка с биометричните данни и комуникация. За тези неща е задължението от 68 милиона ЕUR.
<P>
Колкото до плащанията, досега за техническа разработка реално са изразходвани 27 милиона EUR: 20 милиона EUR за разработване на системата; 7 милиона EUR за осигуряване на най-съвременна мрежа и 4 500 000 EUR за осигуряване на качеството.
<P>
Трябва да се каже, че, ако, след като добие представа за надеждността или липсата на такава на ШИС II, Съветът реши да се пренасочим към формулата ШИС I+R, бихме могли на този етап да помислим за повторното използване на комуникационната мрежа, внедрена за ШИС II, което означава, че съответните инвестиции биха могли в по-голямата си част да бъдат съхранени.
<P>
Истинският ни проблем, госпожи и господа, е да снабдим Шенген, шенгенското пространство за свободно движение, с един наистина ефективен инструмент. Вярно е, че, ако успеем с Шенген II, то това ще бъде най-ефективната система в света, предвид резултатите, които тя ще ни позволи да постигнем. Информационната технология обаче следва да бъде налице.
<P>
И така, това, което бих искал да ви кажа, след чешкото председателство - и още веднъж благодаря на г-н Vondra за ангажираността на чешкото председателство с тази трудна тема - е, че аз наистина вярвам, че заедно със сегашното председателство положихме всички усилия, за да избегнем по-нататъшно отлагане и наистина да дадем възможност на съизпълнителя да отговори на очакванията ни. Във всеки случай трябва да имаме определена фиксирана дата, която ще даде възможност на Съвета да вземе необходимите решения. И още веднъж, разбира се, поемам ангажимента да държа Парламента информиран.
<SPEAKER ID="323" NAME="Председател">
Разискването приключи.
<P>
Писмени декларации (член 142)
<SPEAKER ID="324" NAME="Alin Lucian Antochi  " LANGUAGE="RO">
Считам, че проектът, насочен към подобряване на механизма за управление на външните граници на Европейския съюз, не следва да сe възприема като опит за възпиране на процеса на миграция. Истинската цел на мерките за повишаване на сигурността по границите на ЕС няма нищо общо със спирането на притока на имигранти, а се отнася до строгото им контролиране. Подходящото управление на миграцията е от полза за обществата и икономиките на държавите-членки на Европейския съюз.
<P>
Трябва да подчертая, че Европейският съюз следва да обърне повече внимание на управлението на периферните граници, където се намират зони на конфликт. Особено признание например заслужават дейностите, извършвани досега от Мисията на Европейския съюз за подпомагане на граничния контрол в Молдова и Украйна. Те включват въвеждане на единна митническа процедура на границите, установяване на бариери срещу контрабандата и намаляване на дейността на престъпните групи.
<P>
От друга страна, досегашният неуспех в решаването на конфликта в Приднестровието поставя значителни трудности пред молдовските власти при управлението на участъка от границата, където потокът на нелегалната миграция продължава да е голям.
<P>
Бих искал да изразя твърдото си убеждение, че Европейският съюз разполага с достатъчно лостове в областта на политиката, икономиката и сигурността, за да възпре горепосочените нелегални дейности, което означава също така да се намеси по-активно в уреждането на нерешените конфликти на източните си външни граници.
