<CHAPTER ID="020">
Бюджетна прогноза за приходите и разходите на Европейския парламент за финансовата 2010 година (разискване) 
<SPEAKER ID="155" NAME="Председател">
Следващата точка е докладът на г-н Maňka - от името на комисията по бюджети, относно бюджетната прогноза за приходите и разходите на Парламента за финансовата 2010 година.
<SPEAKER ID="156" NAME="Vladimír Maňka">
докладчик. - (SK) При срещите ми с генералния секретар на Европейския парламент г-н Klaus Welle веднага забелязах усилията, които той полага за решаване на проблемите. Подкрепям опитите му да оптимизира работата на администрацията на Европейския парламент, в която работят 6000 души. Подобна ангажираност и позитивен подход забелязах и при разговорите с представители на различните генерални дирекции на Европейския парламент.
<P>
В някои области възможностите за икономии вече са изяснени и са направени предложения за подобрения. Пример за това е планът за действие на генералната дирекция за председателството относно услугите по сигурността, от които в Брюксел, Страсбург и Люксембург може да се икономисват 2,6 млн. евро годишно, без отрицателни последствия за сигурността и охраната.
<P>
Повечето разходни пера и основни проекти в Европейския парламент са с многоезичен характер. Твърдо съм убеден, че ако подобрим средносрочното планиране на средствата и увеличим прозрачността му, ще подобрим ефективността. Госпожи и господа, докладът, който днес представям, е одобрен от комисията по бюджети и ясно показва намерението ни да оставим повече свобода за действие на новия Парламент. В случаите, когато комисията по бюджети е открила начини за осъществяване на икономии или е намалила определени разходи, ние не сме работили по тях на този етап само за да изглеждаме строги или да предизвикаме вътрешни борби между администрацията и председателството, от една страна, и комисията по бюджети, от друга. Общата ни цел е да направим професионален и подробен преглед на проблемите и въз основа на него да вземем правилното решение. В областта на планирането на работната сила комисията по бюджети проучва предложения и промени на структурата на услугите, както и плановите потребности, представени от председателството. Когато от проучванията получим данни за всички потребности, комисията ще може внимателно да обсъди целия пакет изисквания.
<P>
През изминалата седмица се срещнах с г-н Ханс Линблад, държавен секретар на Министерството на финансите на Швеция, който ще представя шведското председателство на ЕС във финансовата област, заедно с други членове на постоянното представителство на Швеция в Брюксел и представители на Министерството на финансите на Швеция. Получих обещание за тясно сътрудничество при оптимизиране на бюджетите на европейските институции. Представителите на шведското председателство наблегнаха по-специално на политиката относно сградите, която е и един от нашите приоритети. Средствата за закупуване и наемане на сгради са един от основните административни разходи на институциите на ЕС. Само преди малко повече от три години общото пространство, използвано от институциите, превишаваше 2 милиона квадратни метра. Ето защо решихме, че се нуждаем от съвместна политика относно сградите, по-добро сътрудничество между институциите, по-добра координация при планирането, проучване за уплътняване на офис-пространството на някои места и по-ефективно използване на обществените поръчки. Във връзка с това приветствам обещанието на генералния секретар през новия мандат бързо да представи предложение за планова средносрочна стратегия относно сградите, която да е на разположение на членовете на Парламента наесен, преди първото четене за приемане на бюджетните решения.
<P>
Можем да постигнем годишни икономии от порядъка на милиони евро, като подобрим сътрудничеството между европейските институции. Считам, че сътрудничеството с Междуинституционалната работна група за многоезичието ще ни позволи да използваме по-добре свободния капацитет в тази област. През следващата година ще получим и проучването за преводаческата програма Euramis, чиято всестранна и автоматизирана употреба вероятно ще доведе до революция в областта на преводите и в сътрудничеството в тази област. Твърдо съм убеден, че през следващите две години този инструмент ще повиши ефективността и ще намали финансовите разходи в тази област, като намали зависимостта от външни услуги.
<SPEAKER ID="157" NAME="Margaritis Schinas" LANGUAGE="EL">
Г-жо председател, днешното обсъждане на бюджета на Парламента за 2010 г. се провежда в особено критичен период, който се определя, първо, от влизането в сила на Лисабонския договор - както всички се надяваме; второ, от сериозната икономическа криза, която оказва неблагоприятно въздействие върху европейската икономика, и трето, от новите правила за членовете на Парламента и парламентарните сътрудници. Всички тези елементи са неделима част от бюджета на Европейския парламент за 2010 г. и считам, че като парламентаристи ние трябва точно да се съобразяваме с тези параметри - без експериментиране, ексцентричност и ненужна разточителност, а разумно и в съответствие с критериите, на които обществото очаква да отговаряме.
<P>
Поради това считам, че поставяме ново начало, тъй като в разгара на кризата Европейският парламент дава добър пример, запазвайки разходите си за 2010 г. на много реалистични, бих казал, ниски нива. Средствата, предвидени в бюджета за административни разходи, са под 20-процентната граница. Ние намалихме бюджета си за 2010 г. с 6,5 млн. евро в сравнение с първоначалната оценка на Бюрото и ако сравним общите суми с миналогодишния бюджет, ще видим, че въпреки новите потребности, дължащи се на новите правила за членовете на Парламента и парламентарните сътрудници, увеличението, което бих нарекъл изключително разумно, е доста под 4 %.
<P>
Парламентарната група на Европейската народна партия (Християндемократи) и Европейските демократи, за която имам честта да работя като докладчик по темата, още в началото на процедурата определи главна цел на бюджета за 2010 г. Искаме да съсредоточим ресурсите на Парламента в областите, където са неговите компетентност и сила, т.е. свързаните с правната уредба. Искаме да премахнем армиите от хора, занимаващи се с въпроси, върху които Парламентът не може да влияе, и недостига на хора и ресурси в области, които Парламентът наистина може да промени чрез подходящо законодателство. Поради това считаме, като ще повдигнем въпроса отново на първо четене, че първоначалните разходи съответстват на този наш приоритет и сме съгласни с докладчика, който постави ударението върху въпросите за многоезичието и сградите, които винаги са били наш важен приоритет, но от гледна точка на правната уредба.
<P>
Бих искал да завърша, както започнах, и да кажа, че сега не е време за ексцентричност и ненужно разточителство. Време е да затегнем коланите, да работим сериозно и да се съсредоточим върху най-необходимото. По отношение на трите основни многогодишни програми - Уеб телевизия, Музей на европейската история и Посетителски център, бихме искали специални гаранции за техния напредък, за да може да продължи финансирането им от бюджета и през 2010 г., но само при условие, че се извършва надлежен, сериозен и постоянен контрол.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Г-жо председател, в изказването ми относно бюджетната прогноза за приходите и разходите през 2010 г. от името на групата на Съюза за Европа на нациите бих искал да привлека вниманието ви към три въпроса. Първо, трябва да подкрепим предложението на докладчика и да приемем проекта за бюджетна прогноза за приходите и разходите на Парламента през 2010 г. във вида, в който тя е приета от Бюрото на Европейския парламент през месец април тази година. Окончателното определяне на бюджета трябва да се остави на следващия Парламент, който да се задължи отново да анализира конкретните компоненти на бюджета през месец септември 2009 г.
<P>
Второ, трябва да оценим положително факта, че настоящата прогноза предвижда нарастване на разходите само с 2,72 %, което на този етап означава, че предложеното по-рано увеличение с 4 % няма да е необходимо, а също и че наесен новият Парламент ще има достатъчно възможности за маневриране в това отношение.
<P>
Трето и последно, искам да изразя твърда подкрепа за предложението на докладчика по отношение на многоезичието, и по-специално осигуряването на еднакъв достъп до писмени и устни преводачески услуги за всички членове на Парламента. Заслужават подкрепа и точките, засягащи използването на информационни и комуникационни технологии за нуждите на Парламента, и по-специално плановете за осигуряване на най-ефективното използване на тези ресурси.
<SPEAKER ID="159" NAME="Vladimír Maňka">
докладчик. - (SK) Искам да завърша днешното разискване, като благодаря на двамата колеги за мненията им. Искам да благодаря и на представителите на всички институции, включително на Европейския парламент, с които проведохме десетки дискусии през последните три месеца във връзка с изготвянето на бюджетите им. Искам да благодаря на председателя на комисията по бюджети г-н Böge, на докладчиците в сянка и на координаторите на политическите групи, на моите колеги, както и на съветниците и служителите в комисията по бюджети, които взеха участие в повечето дискусии. Благодарение на всички вас успяхме да намерим общ подход и общи решения в повечето случаи.
<P>
Заради изборите за Европейски парламент в началото на юни имахме много малко време за подготовка и обсъждане на бюджетните предложения и дори още по-малко време за търсене на компромиси. Въпреки това успяхме да ги постигнем и сега мога да кажа, че резултатите от нашето сътрудничество ще имат положителен ефект върху работата на Европейския парламент. Междувременно в подготовката на бюджета за 2010 г. виждаме най-големите промени в структурите на Европейския парламент за последните 10-12 години. Това е голямо предизвикателство за ръководството на Европейския парламент и за всички нас. Вярвам, че в края на годината ще можем да кажем, че заедно сме проправили пътя за по-голяма ефективност в работата на Европейския парламент, както и в други европейски институции.
<SPEAKER ID="160" NAME="Председател">
Разискването приключи.
<P>
Гласуването ще се проведе във вторник, 5 май 2009 г.
