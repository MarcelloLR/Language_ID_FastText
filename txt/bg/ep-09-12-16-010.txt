<CHAPTER ID="010">
Беларус (разискване)
<SPEAKER ID="192" NAME="Председател">
Следващата точка са изявленията на Съвета и на Комисията относно Беларус.
<SPEAKER ID="193" NAME="Сесилия Малмстрьом" LANGUAGE="SV">
Г-н председател, уважаеми колеги, отношенията на ЕС с Беларус не са безоблачни. Искам да поставя началото на разискването като обясня защо Съветът прие решението си през ноември относно отношенията на ЕС с Беларус. Знам, че въпросът е от най-голям интерес за много колеги.
<P>
Когато обсъждахме темата, се съсредоточихме върху два важни аспекта. От една страна, ЕС искаше да изпрати ясен сигнал, че не сме доволни от липсата на положителен напредък през последните месеци. От друга страна, искахме да определим последващите стъпки в рамките на диалога ни с Беларус с цел да насърчим Минск да предприеме действия в редица области.
<P>
Според мен резултатът беше едно добре балансирано решение, което взема под внимание тези аспекти. То има три основни елемента.
<P>
Първо, разширяваме санкциите си, като в същото време суспендираме ограниченията за пътуване на почти всички засегнати лица. Изключение правят четирима души, пряко свързани с изчезванията по политически причини и председателят на Централната избирателна комисия на Беларус.
<P>
Второ, отворени сме за възможността за сключване на споразумения за улесняване на визовия режим и реадмисия между ЕС и Беларус.
<P>
Трето, има възможност за сключване на споразумение за партньорство и сътрудничество между ЕС и Беларус. Естествено за това ще се изискват положителни промени по отношение демокрацията, правата на човека и принципите на правовата държава. От Комисията беше изискано да извърши известна подготвителна работа въз основата на плановете за действие, които бяха разработени в рамките на Европейската политика на съседство (ЕПС).
<P>
В нашите обсъждания взехме под внимание факта, че положението в Беларус е по-добро, отколкото беше преди 18 месеца, въпреки факта, че имаше известно отстъпление. Изключването на студент от университет след участие във форум в рамките на Източното партньорство е много сериозен пример за това.
<P>
Преходът от авторитарно общество към демокрация - както много членове на Парламента отлично знаят - е постепенен процес. На Беларус ще й трябва време, като по пътя ще има много препятствия. Поради това е необходима пълната ни подкрепа.
<P>
Световната финансова криза всъщност открива възможности за влияние. Икономиката на Беларус е поставена на колене, а Русия вече не желае да я крепи. В сектора на енергетиката ниските цени на газа са вече само спомен.
<P>
Така че можем ли да използваме това положение, за да насърчим Беларус да смени курса? Няма друг начин освен чрез диалог. Трябва да помогнем да се подкрепи предпазливото развитие към по-голяма откритост. Трябва да помислим доколко е ефикасна политиката ни на санкции. Миналогодишното решение за суспендиране на ограниченията за виза, след като Минск освободи и последните затворници през август 2008 г., допринесе за постигане на известен напредък в диалога ни.
<P>
Налагането на санкции е важно средство за Европейския съюз да упражни натиск. В същото време Комисията предприе редица стъпки, имащи за цел сътрудничество с Беларус. Страната участва в Източното партньорство. Подкрепата ни за Беларус в Международния валутен фонд също беше положителна стъпка.
<P>
Определихме условията и сега трябва да действаме обосновано и благоразумно. Решението да разширим суспендирането на забранителния визов списък изпрати сигнал, че говорим сериозно, когато става дума за възнаграждаване на предприетите положителни стъпки. Ако нещата продължат да се развиват в това направление, може да отидем една крачка по-далеч.
<P>
В момента обсъждането е съсредоточено върху две възможни алтернативи. Едната е разработване на официално споразумение, а другата е възможността за споразумения за улесняване на визовия режим и реадмисия. Позицията, заета от Съвета, постави основата за по-конкретното обсъждане на въпросите.
<P>
Споразумението за партньорство и сътрудничество (СПС) може да доведе до това да оформим по нов начин отношенията между ЕС и Беларус. То се явява начин за съчетаване на условността с различните ни средства за оказване на натиск в рамките на едно правно обвързващо споразумение. Споразумението за партньорство и сътрудничество ще позволи също на Беларус да участва пълноценно в двустранното измерение на Източното партньорство.
<P>
Там където говорим за улесняване на визовия режим, намерението е то да бъде ориентирано към обикновените хора, към широката общественост, а не към политическия елит. То ще се яви една важна възможност за насърчаване контактите между гражданското общество и гражданите на Беларус и ЕС. То може да стане възлов фактор за отваряне и оказване на влияние върху културата на Беларус. То е изцяло в съответствие с целите на Източното партньорство.
<P>
Улесняването на визовия режим е свързано с реадмисията. Това не трябва да е голям проблем, тъй като Беларус е доказала способността си да сътрудничи по въпроси, свързани с граничния контрол.
<P>
Беларус е на важно място на източната граница на ЕС. Следователно имаме интерес да съдействаме Беларус да се модернизира, развие и да започне да става една демократична, свободна страна. Да имаме демократични страни за съседи е крайъгълен камък на нашата стратегия в областта на сигурността.
<P>
Трябва да работим за прокарване на нашите ценности - като демокрация, пазарна икономика и зачитане на правата на човека - в Беларус. Тук имаме ясен паралел с това как ще развиваме партньорствата си с редица страни както на изток, така и на юг.
<P>
Искам в заключение да подчертая, че естествено трябва да продължим да поставяме ясни условия в отношенията ни с Беларус. Страната трябва да продължи напред. Репресивната политика на президента Лукашенко трябва да бъде заместена от повече демокрация и по-голяма толерантност. Принципите на правовата държава трябва да се спазват. Това е посланието, което отправяме във всичките си двустранни контакти, които се провеждат между държавите-членки и Беларус.
<P>
Диалогът е от съществено значение, за да дадат резултат исканията ни. Ето защо в Съвета също приветствахме засилените контакти, имащи за цел подпомагането на прехода към демокрация. Ще продължим да засилваме подкрепата си за демократичното движение и гражданското общество, които работят за реформи и европейска интеграция на Беларус. Много сме благодарни за значителната подкрепа и ангажимент, доказани от Европейския парламент в тази работа.
<SPEAKER ID="194" NAME="Бенита Фереро-Валднер" LANGUAGE="EN">
Г-н председател, уважаеми колеги, г-жо председател на Съвета, почитаеми членове на ЕП, удоволствие е да обсъждам днес с вас нашите много важни, но и много сложни отношения с Беларус. Намирам ги за важни, защото Беларус се намира на кръстопът на нашия континент; и за сложни, тъй като собственият избор на Беларус за нейното бъдеще и за отношенията й с ЕС остават неясни. Все още предстои да се види какъв ще е той, за да може да продължим да работим съответно.
<P>
През последните две години Европейският съюз се стремеше постепенно да ангажира Беларус и да насърчи по-нататъшните реформи, да надгражда върху, трябва да призная, скромните мерки, предприети до момента. Убедена съм, че най-резултатният поход към Беларус ще е основаният на прагматизма. Ангажираността ни с тази страна трябва да отразява положителните стъпки от самата Беларус, но и ние трябва да покажем поне някаква гъвкавост.
<P>
Сигнализирахме ясно, че желаем да видим Беларус да заеме мястото си на пълноправен участник в ЕПС и че двустранното измерение на Източното партньорство може да бъде открита за Беларус, ако тя покаже с трайни действия желанието си да направи необратими крачки към демократична реформа.
<P>
Междувременно показахме добрата си воля по редица важни начини. Поредица от посещения на високо равнище на ЕС в Беларус през тази година спомогнаха за укрепване на политическия обмен. Започнахме диалог за правата на човека през юни 2009 г. Комисията е ангажирана в нарастващ брой диалози на техническо равнище с Беларус по въпроси от общ интерес.
<P>
Миналия месец например Съветът по външни отношения реши да продължи действието на съществуващите ограничителни мерки по-специално на забраната за издаването на визи и замразяването на авоарите до месец октомври 2010 г., предвид липсата на значим напредък по отношение на правата на човека и основните свободи.
<P>
Обаче за да насърчи демократичния напредък, Съветът също така продължи суспендирането на ограничителните мерки. Съветът взе също две други решения, с които да насърчи Беларус да остане на пътя на реформите. Енергично приветствам факта, че Комисията може вече да започне работа по въпроса за улесняване на визовия режим и по план за действие под влияние на ЕПС - "съвместният временен план". Тези мерки дават стимул за напредък към демокрация в Беларус, което съм сигурна, че ще бъде разбрано правилно, от една страна, от правителството, но от друга, най-вече от хората.
<P>
Съвместният временен план ще бъде разработен както с органите, така и с гражданското общество в Беларус, като се надявам той да отвори врати за по-задълбочен диалог с Беларус, включително по деликатни политически въпроси.
<P>
Моите служби готвят препоръки с оглед директивите за преговорите по споразуменията за улесняване на визовия режим и реадмисия. Улесняването на визовия режим е приоритет за беларуския народ и ще съм доволна повече граждани на Беларус да посещават Европейския съюз, да пътуват свободно, да учат и да се занимават със стопански дейности. Но естествено окончателното решение по директивите относно преговорите е на Съвета.
<P>
Освен това Комисията има готовност да увеличи средствата за финансова помощ за Беларус за периода 2010-2013 г. Предложихме пакет от макрофинансова помощ на стойност 200 млн. евро, за който искаме одобрението на Парламента. Комисията подкрепя идеята Европейската инвестиционна банка да включи Беларус в новия си мандат. Наистина се надявам да има такова развитие.
<P>
Обаче, ако Беларус желае да се сближи с ЕС, е ясно, че тя трябва да докаже това с действията си. Повече не трябва да има политически затворници и преследване по политически причини. Крайно е необходима реформа на избирателното законодателство в съответствие с препоръките на Организацията за сигурност и сътрудничество в Европа (ОССЕ)/Бюрото за демократичните институции и правата на човека (ODIHR). Свободата на печата, свободата на словото и на сдружаване трябва да бъдат допуснати и да станат норма. Европейският съюз насърчава Беларус да отмени или обяви мораториум върху смъртното наказание. Призоваваме за подобряване условията за неправителствените организации, гражданското общество и активистите за правата на човека. Всички тези мерки могат да изиграят ролята си за ускоряване развитието на едно по-тясно партньорство между Беларус и Европейския съюз.
<P>
В заключение, следователно предложението ни към Беларус е ясно. Европейският съюз е готов тясно да сътрудничи с Минск и да подкрепя неговото политическо и икономическо развитие. Но искаме да приветстваме значими позитивни стъпки от ръководството на Беларус, които да ни позволят да развиваме отношенията си по същия начин, както и с другите ни източни партньори, ако те вършат своята част от работата.
<SPEAKER ID="195" NAME="Jacek Protasiewicz" LANGUAGE="EN">
Г-н председател, защо моята политическа група настоя да се занимаем с резолюцията след разискването? Не само за да изразим подкрепата си за решението, взето от Съвета - тъй като то е едно мъдро и правилно решение и съм съгласен и с двата Ви аргумента - основната причина е засилването на репресиите, което в последно време виждаме в Беларус. Резолюцията ще спомене всички тези случаи и, ако някои от тях отпаднат при написването на резолюцията, можете да сте сигурни, че те ще бъдат предложени в изменение или от Европейската народна партия в писмена форма, или от мен в устна форма утре.
<P>
Има и още един въпрос, за който средствата за масово осведомяване съобщиха едва днес, а именно, че Александър Лукашенко готви проект за закон, който има за цел пълен контрол върху интернет, както е в Китай или дори в Северна Корея. Мисля, че би следвало да споменем и това.
<P>
Защо тези въпроси възникват в Беларус? Личното ми мнение е, че това отчасти се дължи на необмислените - позволете ми да кажа неразумни - посещения на министър-председателя Силвио Берлускони, който се срещна с Александър Лукашенко и го приветства като демократично избран ръководител, но не намери време да се срещне с опозицията, и също, малко преди това, от президента на Литва, който покани г-н Лукашенко в Литва по един, бих казал, зле преценен начин.
<P>
Накрая, позволете ми да припомня думите на Сергей Ковальов от тази сутрин, който каза, цитирайки Сахаров, че западният свят трябва да предлага и да изисква. В това е въпросът. Трябва да предложим задълбочено сътрудничество с Беларус, но и също да изискваме от органите в Беларус истински напредък в областта на правата на човека, демокрацията и свободата.
<SPEAKER ID="196" NAME="Кристиан Вигенин">
от името на групата S&D. - Г-жо министър, г-жо комисар, не мога да не са съглася с оценката, че Беларус е един труден партньор за Европейския съюз.
<P>
Няма как да не се присъединим обаче и към начина, по който Комисията и Съветът подхождат към тази страна в последната година. На нас ни се струва, че този подход - да се отваря стъпка по стъпка вратата към Беларус, обвързано със съответните решения от страна на властите в Беларус - е най-добрият начин постепенно тази страна да се превърне или поне да се доближи максимално до нашата представа за една демократична страна.
<P>
Бихме искали да видим малко повече в мерките, които предприемат Европейската комисия и Съветът, малко повече отношение към гражданите на Беларус, защото това е начинът те самите да бъдат спечелени за каузата, която се опитваме в диалог с беларуските органи да наложим там, а именно демократизацията, отварянето, провеждането на свободни и демократични избори. Нещо, което е немислимо в днешна Европа да не може да се случи в една европейска страна.
<P>
В този смисъл и са нашите проблеми по отношение на Източното партньорство. Вие знаете, че Европейският парламент не поддържа официални отношения с парламента в Беларус, тъй като ние считаме, че депутатите на Беларус не са избрани в честни и демократични избори и този парламент не може да бъде наш официален партньор.
<P>
В тази връзка е и предстоящото учредяване на Парламентарна асамблея на Източното партньорство, което се сблъсква с определени трудности, но нашият подход ще бъде такъв, че ще се опитаме заедно с Комисията и Съвета да следваме една обща стратегия, така че и на парламентарно равнище ние да сме готови да направим съответните стъпки към Беларус, ако от своя страна те направят своите стъпки и изпълнят исканията, които имаме към тях.
<P>
В този смисъл аз призовавам, така както Европейският парламент, Европейската комисия и Съветът работят в единодействие, да бъдат избягвани самостоятелни действия като тези на премиера Берлускони, които вредят на общата кауза и дават допълнителен стимул на Лукашенко. Това трябва да бъде избегнато.
<SPEAKER ID="197" NAME="Ivars Godmanis" LANGUAGE="EN">
Г-н председател, искам да направя още едно предложение, тъй като отношенията между Парламента и органите на практика са замразени, но имаме отношения с опозицията. Идеята ми е да предложа да се организира конференция, в Латвия или някъде другаде, на която да има участници от органите и от опозицията. Темите на конференцията биха били най-напред: енергетика, сигурност, икономика, проблеми на транзита, които в Беларус са твърде значими, както и за ЕС; на второ място: визови въпроси, въпроси на добросъседството по отношение на гражданите; трето: проблемите при положение на демокрация, проблемите на партиите и правата на човека; и на четвърто място: истинското мнение на беларуската страна - как гледат те на Източното партньорство в близко бъдеще. В крайна сметка смятам, че това е един от начините, по които можем да постигнем затопляне на замразеното положение, в което всъщност се намираме. Улицата трябва да бъде двупосочна, защото при еднопосочно движение няма да постигнем успех.
<SPEAKER ID="198" NAME="Werner Schulz" LANGUAGE="DE">
Г-н председател, госпожи и господа, преди около две седмици министър-председателят на Италия стана първият от много години западен правителствен ръководител, който посети Беларус. Той похвали работата и политиката на президента Лукашенко и оцени високия процент участие на изборите като израз на високото равнище на възхищение и любов на хората към техния президент. За съжаление, той забрави да посети опозицията, което иначе би било нещо обичайно. Реакцията беше непризнаване на факта, че са предприети мерки към либерализация в Беларус; вместо това линията, възприета по отношение на опозицията, стана по-малко толерантна. Стигна се до репресии и видяхме сблъсквания, скандали и други подобни.
<P>
Ето още една причина да внесем резолюцията днес, за да стане ясно кои правомощия и кои подходи на гражданското общество подкрепяме и за да се поясни фактът, че ще можем да говорим за партньорство - нещо, което, разбира се, засега е в режим на изчакване - само когато бъдем в състояние пълноценно да продължим диалога за правата на човека с Беларус. Това означава свобода на словото, свобода на изразяване, свобода на опозицията да работи, допускане на опозиционни партии и така нататък. Мислим, че това е важно и че то трябва да определя партньорството ни в бъдеще. Надяваме се Европейският съюз да намери обща линия и бъдещият върховен представител също да положи много старание за прокарването й.
<SPEAKER ID="199" NAME="Valdemar Tomaševski" LANGUAGE="LT">
Г-н председател, Беларус, една централноевропейска страна, е историческата люлка на Великото литовско княжество. Княжеството е защитавало ценностите на западната цивилизация в североизточната й периферия. Затова е добре, че заключенията на Съвета от 17 ноември тази година предвиждат нови възможности за диалог, както и по-широко сътрудничество между Европейския съюз и Беларус.
<P>
Обаче от думи и жестове следва да преминем към нещо по-конкретно. Нека започнем с отношенията между народите. Те трябва да бъдат заздравени чрез включване на Беларус в процесите на европейско и регионално равнище. Призовавам Комисията бързо да подготви препоръки за директивите за опростяване на визовите режими и за пълна отмяна на визовия режим в 50-километровата погранична зона. Хората в центъра на Европа трябва да имат права и възможности да се движат свободно между двете страни.
<SPEAKER ID="200" NAME="Jiří Maštálka" LANGUAGE="CS">
Внимателно прочетох проекторезолюциите по въпросната тема и с интерес слушах дискусията. Струва ми се, че повечето от внесените проекти се стремят да внесат положителна промяна в хладните до момента отношения между ЕС и Беларус. Разглеждам проекта за Източното партньорство като добра възможност за постигане на значително подобрение в нашите отношения. Искам да наблегна най-напред, че в икономическата сфера преобладава един прагматичен подход, но това не може да бъде само едностранен процес. ЕС трябва също да се отвори за стоките и услугите от Беларус. Второ, от съществено значение е, по мое мнение, бързо да бъдат предоставени финансовите ресурси за Беларус в рамките на Източното партньорство. Трето, диалогът може да бъде подпомогнат чрез смекчаване на политиката на ЕС относно визите. Четвърто, трябва по-силно да подкрепим екологичния елемент на нашето сътрудничество. Всички знаем, че Беларус пострада от бедствието в Чернобил и помощта ни ще бъде повече от добре дошла. Макар да разбирам историческите и политически обстоятелства в Беларус, твърдо съм на мнение, че е дошъл моментът Беларус да се нареди сред държавите, поставили смъртното наказание извън закона.
<SPEAKER ID="201" NAME="Fiorello Provera" LANGUAGE="IT">
Г-н председател, госпожи и господа, в отговор на предишния оратор искам да напомня за правото на всеки държавен и правителствен ръководител да посещава правителства в или извън Европа, при условие това да е съобразено с желанията на Съвета. Ето защо намирам това предварително осъждане на министър-председателя на Италия за много дразнещо.
<P>
Но като се включи в Източното партньорство, връщайки се към темата, Беларус показа желание да даде свой принос заедно с Европа по пътя на икономическото развитие и реформите. Комисията призна постигането на определен напредък в Беларус като освобождаването на политически затворници, реформата на избирателния кодекс и възможността някои опозиционни вестници да бъдат разпространявани, макар и под контрола на правителството. Това не означава напълно развита демокрация, но със сигурност е отдалечаване от миналото.
<P>
Поради това Европейският съюз е изправен пред избор между насърчаване на реформата чрез диалог в рамките на Източното партньорство и на Евронест и, в същото време, поддържане на политика на бдителност по отношение постигнатите резултати и предприетите стъпки. Поради това съм съгласен, че на г-н Вигенин трябва да се възложи задачата да постигне договореност с Минск за задоволително представителство в Парламентарната асамблея Евронест, което да не е ограничено само до гражданското общество, а и да включва членове на парламента на Беларус.
<P>
Това ще ни позволи да влезем в диалог с хората, вземащи политически решения по теми, включващи правата на човека, и да открием канал за връзка с правителството в подкрепа на процеса на реформи. Тогава те няма да имат оправдание, когато не отговарят или дават незадоволителни отговори.
<SPEAKER ID="202" NAME="Peter Šťastný" AFFILIATION="PPE">
(SK) Беларус заслужава повече внимание и от ЕС, и от Европейския парламент. Определено одобрявам нашето предложение да протегнем ръка за помощ, докато отговорът на другата страна се поддава на конкретно измерване и е адекватен. Трябва обаче да бъдем принципни в исканията си. Тогава ще спечелят демокрацията, добрите отношения между ЕС и Беларус и определено гражданите на тази страна.
<P>
Поради това приветствам поканата към Беларус да се включи в общата Парламентарна асамблея Евронест при ясното условие за формат на делегатите 5+5, което категорично се подкрепя от Европейския парламент. От друга страна, грубото нарушаване на принципите по отношение официалните посещения на представители на членове на ЕС е достойно за съжаление. Един такъв принцип, който е задължителен при официално посещение в Беларус, е провеждане на срещи с опозицията. Именно този принцип беше грубо нарушен с липсата на такава среща при неотдавнашното посещение на ръководителя на една влиятелна държава-членка на ЕС. Такъв вид поведение нанася удар на усилията ни и накърнява доброто име на Европейския съюз и институциите му и не спомага за укрепване на демокрацията в Беларус.
<SPEAKER ID="203" NAME="Justas Vincas Paleckis" AFFILIATION="S&amp;D">
(LT) Вече шест години в Европейския парламент твърдя и продължавам да твърдя, че Европейският съюз ще направи възможно най-доброто за гражданите на Беларус и на ЕС, особено на живеещите в съседните страни, не като налага санкции и ограничения, а като отваря възможно най-широко вратите за сътрудничество между хората, особено между младежта, и за по-тесните връзки в бизнеса, културата, науката и в други области.
<P>
Много добро нещо е, че вече втора поредна година Брюксел прагматично търси промяна, като се сближава с Беларус и нейния народ. Да, тази политика тепърва предстои да даде очакваните положителни резултати, но едно връщане към миналото наистина би било погрешно. Поради това подкрепям действията на Съвета и на Комисията по-конкретно перспективите за план за действие за Беларус.
<P>
Когато новите страни в ЕС се присъединиха към Шенгенското споразумение преди две години, останките на Берлинската стена, образно казано, се изместиха на изток. Докато преди жителите на Литва, Латвия, Полша и Беларус, често роднини, можеха да си гостуват почти без такси, сега гражданите на Беларус се налага да плащат близо половината си заплата за шенгенска виза. Тези бюрократични и финансови стени трябва да бъдат сринати възможно най-скоро. От друга страна, действията на Минск за забавяне на споразумението с Литва и други държави за улеснено преминаване на гражданите на пограничните райони повдигат съмнения за добрата воля на органите.
<P>
Съгласно извършени проучвания, в Беларус около 30% от жителите се обявяват за по-добри отношения с Европейския съюз. В същото време 28% от жителите биха желали по-добри отношения с Русия. Тук няма противоречие. Европейският съюз наистина няма за цел да откъсне Беларус от Русия или да ги направи врагове. Не западът има нужда от реформи, а самите граждани на Беларус.
<P>
Обаче динамичната стопанска модернизация и участието в политиката на Източното партньорство могат да помогнат задачата да бъде изпълнена.
<SPEAKER ID="204" NAME="Paweł Robert Kowal" AFFILIATION="ECR">
(PL) Г-н председател, като слушам разискването, оставам с впечатлението, че казваме твърде малко за основната ни цел, която е свободни избори в Беларус. Трябва винаги да отделяме внимание на това. Като членове на Европейския парламент, избрани чрез демократични избори в нашите страни, не можем да игнорираме тази основна цел.
<P>
Убеден съм, че както в лагера на опозицията, така и в този на правителството, много хора очакват да заговорим за свободни избори. Те също така чакат такъв сигнал. Знам това от собствен опит. Те имат право на ясен и прост отговор. Ние се борим в Беларус да има свободни избори и Беларус да бъде свободен партньор в Европа. Вчера успяхме да получим обяснение от г-жа Фереро-Валднер относно плана "Саркози", за което й благодаря.
<P>
Днес имам друга идея. Искам г-жа Фереро-Валднер да направи категорично изявление, че докато в Беларус не бъдат проведени свободни избори, със страната няма да има никакви политически контакти в областите, за които тя отговаря, освен с опозицията, която по този начин няма да бъде изолирана. Моля заявете това публично. Много ще Ви бъдем задължени. За нас това ще бъде коледен подарък.
<SPEAKER ID="205" NAME="Bastiaan Belder" AFFILIATION="EFD">
(NL) Г-н председател, в началото на годината, в сряда, 14 януари (за да бъдем точни), пак имах честта да участвам в разискване в залата относно Беларус, на което също присъства членът на Комисията Фереро-Валднер. В края на парламентарната година е естествено да видим има ли значими промени в отношенията ЕС-Беларус. Според мен 2009 г. се характеризира със запазване на статуквото между Минск и Брюксел. Какви изводи трябва да направят от това европейските институции? На първо място, остава опасността режимът на президента Лукашенко в Беларус просто да продължи да се двоуми между Москва и Брюксел или между престорената интеграция с Русия и престореното сближаване с Европейския съюз. От едната страна е икономическата привлекателност на Европа; от друга, желанието на политическия елит на Беларус да укрепи властта си. Последните промени в позициите на най-високото политическо равнище в Минск вещаят по-твърда линия.
<P>
Европейският съюз трябва да приложи балансирана стратегия, за да използва възможността да предизвика постепенна промяна в нагласите на равнище население и елит, възможност, която възниква от вече въведените структури за диалог и сътрудничество, в съчетание със световната икономическа криза, която също принуждава правителството на г-н Лукашенко да действа.
<P>
В резюме, всички европейски институции трябва да установят за целта контакт с всички целеви групи в Беларус, включително с държавните органи, опозиционните сили, гражданското общество и дори с гражданското население. Естествено Европейският парламент също ще търси контакт по същество с парламента на Беларус.
<SPEAKER ID="206" NAME="Konrad Szymański" AFFILIATION="ECR">
(PL) Експериментът със затоплянето на отношенията между Съюза и Беларус продължава да дава нееднозначни резултати. Поради това политическият натиск от страна на Европейския съюз е съществено условие за поддържане на много слабо изразената ориентация към промяна в Минск. Отварянето на каналите за връзка с държавните органи трябва да върви ръка за ръка с отхвърлянето на недемократичния парламент в Минск. Трябва също така да положим всички усилия свободните граждани на Беларус да не се чувстват измамени и поради това необмисленият отказ от срещи с представителите на опозицията е крайно безотговорен.
<P>
Минск трябва да осъзнае, че политиката ни има една цел - демокрация в Беларус. Политически промени ще бъдат възможни само след като осигурим гражданите на Беларус да имат достъп до независима информация. Един проект, за който сега е необходима нашата подкрепа по-конкретно, е телевизионната станция "Белсат", която от две години излъчва единствения канал на беларуски език, даващ достъп до нецензурирана информация за положението в страната и се радва на растящ интерес сред гражданите на Беларус.
<SPEAKER ID="207" NAME="Paul Rübig" AFFILIATION="PPE">
(DE) Г-н председател, г-жо Малмстрьом, г-жо член на Комисията, особено съм доволен, че г-жа Фереро-Валднер, като наш член на Комисията, винаги е подкрепяла демокрацията и пазарната икономика и също така въведе нови стандарти в това отношение за Беларус. В тази връзка искам да й благодаря най-искрено за работата й като член на Комисията, отговарящ за външните отношения и европейската политика на добросъседство, и да й пожелая всичко най-добро в бъдеще.
<SPEAKER ID="208" NAME="Marek Siwiec" AFFILIATION="S&amp;D">
(PL) Г-н председател, оказахме се в положение, което издава един вид шизофрения в контактите ни с Беларус. Защото европейските лидери говорят с президента и правителството на Беларус, които представляват парламента и политическата система на Беларус. Това добре. Обаче ние не искаме да разговаряме с парламент, избран чрез избори, които не бяха проведени правилно и не бяха нито свободни, нито прозрачни, тъй като имаме принципи. В някакъв момент на тази шизофрения ще трябва да се сложи край и това трябва да се заяви категорично.
<P>
Определящият момент, в който ще кажем каква е политиката ни към Беларус, са местните избори догодина. Или те ще бъдат проведени съгласно стандартите, които приемаме, и ще свидетелстват за значителна откритост, или няма да бъдат проведени така и просто ще трябва да спрем да мислим за откритост от страна на Беларус, защото ще е очевидно, че г-н Лукашенко знае какво иска, а ние всъщност не знаем какво искаме.
<P>
Колкото до г-н Берлускони обаче, той разкри много за себе си, тъй като ако идеалното ръководство според него е това, което г-н Лукашенко върши, ще значи, че това е модел на ръководство, който го впечатлява, и можем само да скръстим ръце и да изкажем съжаление, че може да има такъв ръководител сред 27-те ръководители на страните от Европейския съюз.
<SPEAKER ID="209" NAME="Charles Tannock" AFFILIATION="ECR">
(EN) Г-н председател, като човек, наблюдаващ Беларус от дълго време, мисля, че е важно ЕС да остане ангажиран с Беларус, която е една средна по размери европейска страна и която все повече изпада в самоизолация и се превръща в един вид Куба за Европа. Президентът Лукашенко, който е най-чист представител на вида Homo sovieticus (Съветски човек), все пак е напълно наясно за какво става дума в политиката от позиция на силата и затова трябва да запазим разумни търговски и политически контакти и отношения EС-Беларус. Затова съм съгласен, че целевите санкции трябва в крайна сметка да бъдат вдигнати, а СПС - ратифицирано.
<P>
Така че след години на изолиране на Беларус от ЕС сега съм съгласен, че е правилен прагматичният подход на санкции и стимули. Трябва да улесняваме контактите с гражданското общество в Беларус, да въведем по-евтина организация при визите, да дадем на Беларус статут на наблюдател в Парламентарната асамблея Евронест, както и достъп до програмите на Източното партньорство.
<P>
Положихме щедро начало и сега призовавам Минск да ни срещне по средата на пътя, като подобри дейността си в областта на правата на човека и демокрацията.
<SPEAKER ID="210" NAME="Andreas Mölzer" AFFILIATION="NI">
(DE) Г-н председател, политиката на Европейския съюз към Беларус определено е пример за смислена политика на съседство. Трябва да благодарим на оттеглящия се член на Комисията, г-жа Фереро-Валднер, за успешната й работа в това отношение.
<P>
Беларус определено трябва да бъде подкрепена от Европейския съюз в процеса на нейните реформи и в нейната демократизация. Обаче Европейският съюз и неговите държави-членки не бива да са толкова надменни да смятат, че техните демократични стандарти трябва да бъдат образец за останалия свят.
<P>
Едно нещо е сигурно по отношение на Беларус: ако искаме отношенията ни с Русия да процъфтяват, някъде ще бъдем длъжни да отчетем и историческите, и геополитическите интереси на Кремъл. Вероятно това е най-чувствителният въпрос във връзка с европейската политика по отношение на Беларус.
<SPEAKER ID="211" NAME="Filip Kaczmarek" AFFILIATION="PPE">
(PL) Тук стана дума за необходимостта от младежки и културен обмен между Съюза и Беларус. Боя се, че това ще стане много трудно. На 3 декември името на Tatiana Szapućko, говорител на опозиционната организация "Млад фронт" (Young Front), беше заличено от списъка на студентите в Правния факултет на Беларуския държавен университет. Защо името й беше заличено? Защото взе участие във форум в рамките на Източното партньорство в Брюксел. Университетското ръководство зае позицията, че тя е отпътувала без съгласието му и заради това беше изключена от университета.
<P>
Може би за една жена в Беларус това не е чак толкова страшно, но за мъжете, изключени от университет в Беларус, резултатите могат да са далеч по-болезнени, защото там на военната служба се гледа като на наказание, като на заместител на затвора. Има млади войници като Franek Wieczorka, ръководител на младежката организация, наречена "Млад фронт на Беларус" (Belarusian Youth Front), и Ivan Szyła, също от организацията "Млад фронт", които биват преследвани по време на военната си служба, отказва им се достъп до информация и това се разглежда като наказание. Трябва да се борим срещу това и да подпомогнем хората, които биват наказвани по този начин.
<SPEAKER ID="212" NAME="Сесилия Малмстрьом" LANGUAGE="EN">
Г-н председател, г-жо член на Комисията, почитаеми колеги, според мен е изключително ценно, че имаме толкова силна подкрепа сред всички европейски институции за подхода към Беларус.
<P>
Тя наистина е един много труден партньор, но е наш съсед - страна, с която имаме общи граници. Някои държави тук имат тесни и исторически връзки с нейния народ, така че трябва да направим всичко по силите си в подкрепа на развитието към демокрация, правата на човека, принципите на правовата държава и пазарната икономика.
<P>
Загрижени сме по повод някои отстъпления напоследък например, за студентката, която беше изключена. Шведското председателство реагира много твърдо в Минск и също така направи много изявления: това е нещо, за което съжаляваме и то не бива да се случва.
<P>
През тази година имахме много контакти с гражданското общество. Само преди няколко седмици в Брюксел имаше конференция с гражданското общество. Аз лично се срещнах с представители на опозицията в Стокхолм преди няколко седмици и полагаме постоянни усилия за поддържане връзка с гражданското общество и опозицията. Те са слаби, но съществуват и имат нужда от нашата подкрепа - тя ще продължи.
<P>
Намирам идеята на г-н Godmanis по темата за конференцията за много интересна. Тя определено заслужава да бъде проучена, за да видим дали можем да й дадем ход.
<P>
Двойнственият подход към Беларус - на санкции и стимули, както мисля го нарече г-н Tannock - се надявам да бъде успешният. Той показва, че сме наистина ангажирани, ние протегнахме ръце. Можем да покажем на г-н Лукашенко и на режима в Беларус, че ако се движат в посока демокрация, ако се движат в посока зачитане на международни ценности, за тях ще има и друг път. Има път към европейска интеграция; има път към ангажиране с Европейския съюз, към улесняване визовия режим и задълбочаване на Източното партньорство.
<P>
Сега е техен ред да отговорят. Подадохме им ръка и, с пълната подкрепа на всички европейски институции, моля Минск - поемете я - тъй като вие и народът на Беларус ще спечелите много.
<SPEAKER ID="213" NAME="Карел Де Гухт" LANGUAGE="EN">
Г-н председател, в заключение искам да подчертая, че намирам - и говоря също от името на Бенита Фереро-Валднер, разбира се - днешният ни обмен на виждания за много открит и изключително полезен. Искам да ви благодаря за конструктивното и ориентирано към бъдещето разискване.
<P>
ЕС е готов по принцип да работи в тясно сътрудничество с Минск и да подкрепи спешно необходимите политически и икономически реформи. Ако има значими стъпки от страна на ръководството на Беларус по отношение на демократизацията, ЕС ще има готовност да приеме Беларус за пълноправен член на Източното партньорство. Междувременно ЕС призовава и ще призовава Беларус да предприеме по-нататъшни необратими стъпки към демократичните стандарти, без които отношенията ни не могат да развият пълния си потенциал. Искрено се надявам, че през 2010 г. ще бъдем в състояние да се ангажираме постепенно и интелигентно с Беларус и да предложим на народа на Беларус перспективата и осезаемите изгоди от тясното сътрудничество с ЕС.
<P>
ЕС очаква Беларус да предприеме поредица съпътстващи мерки в областта на демократичните реформи с оглед сближаване с ЕС и заедно да се допринесе за разширяване на пространството на мир, стабилност и процъфтяване, включващо всичките шест страни от Източното партньорство, както и Русия - стратегическият партньор на ЕС.
<P>
Очакваме Беларус решително и необратимо да предприеме пет мерки.
<P>
Първо, да осигури да няма връщане назад по въпроса за политическите затворници и наказателното преследване по политически причини. Второ, да извърши голяма реформа на законодателството относно изборите съгласно препоръките на ОССЕ/ODIHR. Трето, да започне либерализация по отношение на средствата за масово осведомяване, да защити свободата на словото и на сдружаване. Четвърто, да подобри чрез регулаторни и законодателни мерки условията за работа на неправителствените организации. На пето място, да отмени или обяви мораториум върху смъртното наказание.
<P>
Значима стъпка за доказване ангажимента на Беларус към общи ценности би било незабавното въвеждане на мораториум върху смъртното наказание и последващата му отмяна като стъпка напред от възлово значение по пътя й към членство в Съвета на Европа. В заключенията си от ноември Съветът на ЕС призова Беларус да въведе мораториум върху смъртното наказание. Освен това Комисията предприе разяснителни дейности веднага след 10-я Световен ден против смъртното наказание.
<P>
Какво може да направи ЕС за Беларус? Какво се предлага? Комисията е на мнение, че най-резултатният подход към Беларус е подходът, основан на прагматизма. Засилващата се ангажираност на ЕС с Беларус трябва да отразява положителните стъпки на самата Беларус, но трябва да проявим и гъвкавост. Заключенията от ноември 2009 г. на Съвета по общи въпроси и външни отношения (СОВВО) позволяват на ЕС да предложи стимули за стъпките, които желаем да видим от Беларус, като в същото време останем верни на принципите си. Ето това имам предвид под прагматизъм.
<P>
Посланието ни към Беларус е ясно. Първо, ЕС е готов тясно да взаимодейства с Минск и да подкрепи политическото и икономическото му развитие и, в случай че ръководството на Беларус предприеме значителни положителни мерки, ще бъдем готови да приемем Беларус като пълноправен член на Източното партньорство. Това ще предполага развитие на отношенията ни в двустранното измерение на Източното партньорство, започване на задълбочен политически и икономически диалог, както и засилване сътрудничеството в отделни сектори.
<P>
Междувременно през май 2009 г. Беларус беше поканена да се присъедини към многостранното измерение на Източното партньорство. Тя участва конструктивно на равнище заместник-министри в четирите многостранни форума - демокрация и управление, икономическа интеграция, енергийна сигурност и контакти между хората.
<P>
Второ, очакваме Беларус да предприеме по-нататъшни необратими стъпки по посока към демократичните стандарти, без които отношенията ни не могат да развият пълния си потенциал.
<P>
Трето, отсъствието на СПС е загуба не само за Беларус; то ни лишава от правно основание за структури като официален диалог за правата на човека и разглеждане на въпросите на търговията или транзита на енергия. В Комисията продължаваме да сме на мнение, че ратификацията на СПС ще бъде полезна крачка напред, но очевидно ще продължим да използваме това като инструмент за въздействие с цел да насърчим по-нататъшни мерки от страна на Беларус.
<P>
Четвърто и последно, Комисията започна работа по изпълнението на заключенията на СОВВО от ноември 2009 г. и ще представи предложения на Съвета на министрите на ЕС при първа възможност.
<SPEAKER ID="214" NAME="Председател">
Разискването приключи.
<P>
Внесени са седем предложения за резолюциина основание член 110, параграф 2 от Правилника за дейността.
<P>
Гласуването ще се проведе утре (четвъртък, 17 декември 2009 г.).
<P>
Писмени изявления (член 149)
<SPEAKER ID="993" NAME="Cristian Silviu Buşoi  " LANGUAGE="RO">
Демократичните ценности и зачитането на правата на човека и на индивидуалните свободи са здравата основа, върху която е изграден ЕС. Тъй като основната ни цел е да помогнем на съседните страни да станат демократични, а Беларус е една от последните страни в Европа с авторитарен режим, мисля, че трябва да поставим много ясни, строги политически условия на Беларус преди да бъде установен политически контакт. Беларус извърши някои реформи, но те бледнеят на фона на съществуващите проблеми, особено във връзка със зачитане правата на човека, свободата на печата и свободата на изразяване. Трябва да подкрепим активистите, борещи се за зачитане правата на човека и на индивидуалните свободи. Подкрепям идеята за установяване на контакти с опозицията и особено приветствам личните контакти между граждани на ЕС и Беларус. В резултат на това гражданите на Беларус ще могат да говорят свободно с хора, които споделят демократични ценности. Това ще допринесло за развитието на гражданското общество и ще улеснило процеса на демократизация, който ще получил широка подкрепа и ще бъде иницииран от самия народ. Това е единственият начин да бъде създадена една силна демокрация, в която се зачитат правата на всеки. Поради това прилагането на санкции като средство за оказване на натиск трябва да бъде съчетано с улесняването на контактите между гражданите от ЕС и Беларус.
<SPEAKER ID="215" NAME="Kinga Göncz  " LANGUAGE="HU">
Искам да приветствам конструктивното участие на Беларус в процеса на Източното партньорство, както и факта, че между ЕС и Беларус започна диалог за правата на човека. През изтеклата година в страната започнаха положителни процеси с освобождаването на политически затворници, но сме свидетели как този процес след това замря. Това се дължи на проблеми при регистрацията на политическите партии и допускането на независими средства за масово осведомяване и граждански организации. В резултат на това ЕС се наложи да продължи мерките за ограничаване на пътуванията. Искрено се надявам Беларус да продължи по пътя на положителната промяна, който пое през изтеклата година, давайки по този начин възможност на ЕС също да е в състояние да реагира положително. Дотогава мисля, че също е важно да обмислим дали можем да предприемем нови мерки в областта на улесняване на визовия режим, тъй като контактите между хората могат да дадат голям принос за по-голямата политическа откритост, а и за процеса на демократизация.
<SPEAKER ID="216" NAME="Bogusław Sonik  " LANGUAGE="PL">
Когато се обсъжда зачитането на правата на човека в Беларус и решението на държави-членки за продължаване на санкциите срещу някои представители на режима в Беларус до октомври 2010 г., трябва да се отбележи, че положението в Беларус постепенно се променя.
<P>
В заключенията на Европейския съвет от 17 ноември 2009 г. четем, че са се появили нови възможности за диалог и засилване на сътрудничеството между Европейския съюз и Беларус. В стремежа си да насърчат органите в Беларус да извършат реформи, държавите-членки се съгласиха за временно премахване на санкциите върху свободата на движение, които бяха наложени на високопоставени представители на органите в Беларус. Европейската комисия подготвя директива, която ще улесни гражданите на Беларус да получават визи за ЕС, както и споразумение за реадмисия.
<P>
Обаче не трябва да забравяме, че правата на човека все още биват нарушавани в Беларус и че обещаващите и благоприятни постъпки, предприети след октомври 2008 г. като освобождаване на повечето политически затворници и разрешаване разпространението на два независими вестника, все още не са достатъчни. Крещящ пример за нарушаване правата на човека е продължаващото прилагане на смъртното наказание: Беларус е единствената европейска страна, която все още прилага смъртното наказание, а през изтеклите месеци бяха произнесени нови смъртни присъди.
<P>
Поради това отправяме следните искания към кръговете, вземащи решения в Беларус: най-малкото, трябва да зачитат правата на човека, включително да въведат мораториум върху изпълнението на смъртните присъди, промени в избирателния закон и да гарантират свободата на словото и на средствата за осведомяване.
