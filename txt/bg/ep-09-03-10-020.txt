<CHAPTER ID="020">
Многогодишен план за възстановяване на червения тон в източната част на Атлантическия океан и в Средиземно море (разискване)
<SPEAKER ID="554" NAME="Председател">
Следващата точка е разискването по предложението за Регламент на Съвета относно многогодишен план за възстановяване на червения тон в източната част на Атлантическия океан и в Средиземно море - C6-0081/2009 -.
<SPEAKER ID="555" NAME="Philippe Morillon" LANGUAGE="FR">
Г-н председател, г-н член на Комисията, госпожи и господа, решението на Парламента да приеме искането на Съвета за прилагане на неотложна процедура по този въпрос, беше взето с единодушие както в комисията по рибно стопанство, така и тук, в пленарна зала, тази сутрин.
<P>
Всички ние, разбира се, си даваме прекрасно сметка за необходимостта Европейският съюз да спази ангажиментите, поети в Маракеш през ноември от страна на компетентната Международна комисия за опазване на риба тон в Атлантическия океан (ICCAT). По-конкретно се нуждаем от прилагане на практика на препоръките, приети от тази организация с цел овладяване на продължаващия проблем със свръхулова на червен тон в източната част на Атлантическия океан и Средиземно море и за справяне с произтичащия от това сериозен риск за бъдещето на тези видове, а следователно и за самата риболовна индустрия.
<P>
Двама от моите колеги в комисията по рибно стопанство, г-жа Fraga Estévez и г-н Romeva i Rueda, бяха в Маракеш и ще говорят за това по време на настоящото разискване. От моя страна, бих искал да Ви припомня, че нашата комисия отдава голямо значение на този въпрос, който поставя на дневен ред основните аспекти от общата политика в областта на рибарството: управление на ресурсите, управление на риболовните флоти, зачитане на международните, регионалните и двустранните споразумения, технически мерки и преди всичко контрол, към който ще се върна след малко. Този определящ според нас въпрос се превръща в тест за надеждност на общата политика в областта на рибарството.
<P>
По тази причина очевидно не може да става и дума за прилагането на новия план за възстановяване, без да се проведе консултация с Европейския парламент.
<P>
Следователно аз съм изключително доволен, че в крайна сметка Комисията избра единствения правно и политически приемлив път за прилагане на препоръките на ICCAT, а именно чрез изработването на предложение за регламент в надлежна форма на основание на член 37 от Договора.
<P>
Транспонирането в правото на Общността на ангажиментите, поети от Комисията от името на Европейския съюз в регионалните риболовни организации, в крайна сметка едва ли е действие, което не предизвиква никакви спорове, и ние трябва да настояваме това винаги да се извършва под демократичния поглед на тази институция.
<P>
По същество аз съм изключително доволен от различните предложени мерки, тъй като, макар да са по-скоро ограничителни за нашите оператори, те са в съзвучие с предизвикателствата и бих подчертал, че най-важните мерки без съмнение са тези, които се отнасят до контрола, тъй като със сигурност е вярно, че нито един план за възстановяване не може да бъде ефективен без контрол.
<P>
Ето защо съм Ви благодарен, г-н член на Комисията, за това предложение и се надявам, че ще покажете също толкова голяма решителност при реалното изпълнение на плана, след като бъде потвърден от Съвета, каквато показахте при постигане на задоволителното споразумение в рамките на ICCAT.
<SPEAKER ID="556" NAME="Joe Borg" LANGUAGE="EN">
Г-н председател, първо, бих искал да подчертая значението, което Комисията отдава на устойчивостта на запазите от червен тон и риболова, както и на значението на Европейския парламент в този процес.
<P>
В рамките на плана за възстановяване за 2006 г. за червения тон, улавян в източната част на Атлантическия океан, и въз основа на оценка на прилагането му през риболовните сезони за 2006 г., 2007 г. и 2008 г., както и в контекста на новите научни консултации, ICCAT реши да приеме нов план за възстановяване. Научният комитет на ICCAT посочи ясно позицията си, че планът за възстановяване за 2006 г. е недостатъчен за възстановяването на запасите и потвърди безпокойствата си по отношение на равнището на общия допустим улов (TAC) и свръхулова.
<P>
Освен това членуващите в ICCAT страни установиха определени пропуски в прилагането на плана за 2006 г. и решиха да приемат нов план. В този план се разглеждат безпокойствата на Научния комитет, по-конкретно чрез намаляване на равнищата на TAC и въвеждане на нови мерки за регулиране на капацитета за улов и рибовъдство.
<P>
Следва да се отбележи също, че по инициатива на Европейската общност новият план за възстановяване въведе задължение за годишни риболовни планове на равнище ICCAT. Това е ефективен инструмент за предотвратяване на свръхулова чрез идентифициране на плавателните съдове с дължина над 24 метра, извършващи улов на червен тон, и определяне на индивидуални квоти за тях. Убеден съм, че съставянето на годишен план за риболов е ключов инструмент за гарантиране на пълно спазване на квотите.
<P>
Новият план за възстановяване представлява и подобрение на съществуващия и въвежда нови мерки за контрол, чрез които да бъдат разрешени пропуските, набелязани от членуващите страни, които посочи Philippe Morillon.
<P>
Основните мерки, въведени в новия план за възстановяване, са свързани със значително намаляване на TAC от 27 500 на 22 000 тона през 2009 г. и допълнително намаление на 19 950 тона за 2010 г. и 18 500 тона за 2011 г. Квотата на ЕО за 2009 г. е намалена на 12 406 тона от 15 641 тона, предвидени в плана за 2006 г. Риболовните сезони за всяка година са съкратени, по-конкретно за риболовни сейнери, чрез които се извършва по-голямата част от този риболов. Мерките за замразяване и намаляване на капацитетите за риболов и изкуствено отглеждане са съвсем нов и решаваш компонент от новия план. Свръхкапацитетът в продължение на известен период се отбелязваше като ключов фактор за свръхулова. Сега е времето да се разгледа въпросът по реален начин и Общността, подобно на други членове на ICCAT, трябва да вземе участие в усилията за постигане на това.
<P>
Въвеждането на риболовни планове, за които споменах току-що, е още една мярка. Освен това дерогациите от минималните размери са адаптирани. В Атлантическия океан пелагичните траулери вече не се ползват с дерогации, като бяха премахнати приложимите дерогации по отношение на крайбрежния риболов, извършван по занаят, с изключение на един случай. В действителност, единствено радиоуправляемите риболовни лодки все още се ползват с предходните дерогации. В Средиземно море крайбрежният риболов, извършван по занаят, в момента се ползва с дерогация. Мерките за контрол са засилени, по-конкретно по отношение на съвместните риболовни операции, приемането на обща забрана за трансбордиране в морето и въвеждане на регионална програма за наблюдатели на ICCAT.
<P>
В заключение, положението на червения тон, улавян в източната част на Атлантическия океан, се счита за изключително сериозно. Превишаването на квотите, липсата на изпълнение, особено по отношение на събирането и предаването на данни, пречат на процеса на възстановяване. Въпреки това аз съм оптимист, че съгласието ни по въпроса за неотложното приемане на мерки за премахване на свръхулова и гарантиране на стриктно съответствие с мерките на ICCAT може да доведе до обрат в ситуацията и да върне запасите от червен тон в устойчиви граници.
<P>
Трябва да гарантираме, че ситуации като случилата се миналата година, няма да се повторят отново в бъдеще. Най-добрият начин за постигане на това е бързото приемане от страна на Съвета на новия план за възстановяване на червения тон. Всяко забавяне в приемането на този регламент следва да се избягва, особено ако искаме да гарантираме авторитета на Общността на международно равнище и да насърчаваме процеса на възстановяване на тези запаси. Убеден съм, че ако този план се спазва изцяло, той представлява реален шанс за постепенното възстановяване на червения тон. В резултат на това се нуждаем неотложно от решителни и ефективни действия на равнище на Европейска общност.
<P>
След приемането му Комисията е решена да работи в близко сътрудничество с държавите-членки и други страни, членуващи в ICCAT, за да гарантира и наблюдава отблизо пълното изпълнение на плана за възстановяване.
<P>
Накрая бих искал да изразя високата си оценка съм конструктивния подход и сътрудничество, възприети от Европейския парламент при разглеждането на тази чувствителна тема, отразяваща нашите споделени интереси и ангажименти за гарантиране на това, че политиката на Общността в областта на рибарството и нашите международни задължения са напълно спазени.
<SPEAKER ID="557" NAME="Carmen Fraga Estévez" LANGUAGE="ES">
Г-н председател, моята политическа група гласува "за" прилагането на неотложна процедура за плана за възстановяване на червения тон, тъй като е важно новите мерки да влязат в сила преди началото на сезона през април.
<P>
Бих искала обаче и да припомня на всички, че нито един план за възстановяване няма да спаси червения тон, докато не бъде намален риболовният капацитет, като се започне с капацитета на някои общностни флоти, които са добре известни и в продължение на много години се посочват за пример в това отношение. През всичките тези години въпросните държави-членки позволиха техните плавателни съдове да се разраснат до скандални равнища, като в същото време Европейската комисия наблюдаваше безучастно. Това ни доведе до това положение, от което едва ли има изход.
<P>
Когато през 2007 г. беше приет сегашният план за възстановяване, аз внесох изменение, което беше прието от Парламента и включено в окончателния текст на Комисията, с което се въвеждаше задължение за държавите-членки да представят риболовни планове, чрез които да се покаже, че капацитетите на риболовните флоти са адаптирани към разпределените им квоти.
<P>
Въпреки това риболовният сезон отново трябваше да бъде закрит предсрочно през 2008 г., дори още по-рано от предходната година, когато се установи, че на практика цялата квота на Общността е изчерпана само за няколко седмици; т.е това означава, че положението дори се е влошило.
<P>
Член 5 от новия план за възстановяване задължава държавите-членки със свръхкапацитет да премахнат най-малко 25 % от него до 2010 г. Това намаление не само ми се струва невероятно смекчено в сравнение с допуснатия излишък, но предвид прецедентите, съм изключително загрижена за способността на Комисията и Международната комисия за опазване на риба тон в Атлантическия океан (ICCAT) да приведат в изпълнение това задължение поради явната липса на политическа воля, която показаха заинтересованите държави-членки.
<P>
Следователно отправям молба към члена на Комисията да ни предостави гаранции тук и сега за това, че липсата на политическа воля няма да се предаде на Комисията и че този път Комисията ще покаже известна твърдост в действията си, която да отива по-далеч от поредното предсрочно закриване на риболовния сезон тази пролет.
<SPEAKER ID="558" NAME="Rosa Miguélez Ramos" LANGUAGE="ES">
Г-н председател, предложението за регламент на Съвета относно многогодишен план за възстановяване на червения тон в източната част на Атлантическия океан и в Средиземно море е практическа реализация на правнозадължителното решение, прието с консенсус от Международната комисия за опазване на риба тон в Атлантическия океан (ICCAT) на годишното й заседание, проведено през ноември 2008 г.
<P>
Както беше посочено, този регламент следва да влезе в сила преди началото на риболовния сезон през април, което означава, че тази задължителна процедура по консултация с Европейския парламент трябва да бъде извършена по време на настоящата пленарна сесия. Бихме искали да помогнем за постигането на ефективно политическо споразумение в рамките на Съвета по този въпрос, който по наше мнение е изключително важен и заслужава строгото ни внимание. Ето защо парламентарната комисия по рибно стопанство се произнесе с единодушие относно неотложната процедура.
<P>
Целта на годишните риболовни планове, намаленията през риболовния сезон, засилването на системата за контрол, зоните за хвърляне на хайвер в Средиземно море и присъствието на наблюдатели на ICCAT на риболовните сейнери и във фермите за отглеждане на риба тон, всички мерки, включени в регламента, са насочени към гарантирането на съобразяването с приетите мерки по управление и да осигурят проследимост на всички етапи. Смятам, че те ще бъдат успешни.
<P>
Всяка членуваща страна - смятам, че е важно да се изтъкне това - ще трябва да представи риболовен план за риболовните лодки и мрежи за улов на червен тон в източната част на Атлантическия океан и Средиземно море, в който се посочват, inter alia, разрешените риболовни плавателни съдове с дължина над 24 метра и мерките, въведени с цел гарантиране на това, че индивидуалните квоти не се превишават.
<P>
Друга важна мярка, която следва да бъде приета, е съкращаването на продължителността на риболовния сезон и удължаването на закритите сезони за риболовни сейнери, лонг лайнери, жива стръв и кораби за тралене, пелагични траулери и развлекателен риболов. Плановете за корекции за страни със свръхкапацитет на флота и ферми за отглеждане на риба тон също са важни.
<P>
Госпожи и господа, изчетох голямо количество информация за рибата тон напоследък и бих искала да поставя няколко въпроса за краткото време, което ми остава.
<P>
Като се прибави почти несъществуващото държавно управление за неутрализиране на противоречивите интереси на риболовните страни и голямото търсене на пазара, много фактори от различно естество действат едновременно, за да се остави рибата тон, много експлоатиран вид в днешно време, в такова несигурно положение.
<P>
В действителност Европейският съюз или по-скоро три държави-членки (Франция, Испания и Италия), заедно осъществяват половината от световния улов на червен тон. Следователно е от решаващо значение Европейският съюз да бъде в състояние да предостави статистики на ICCAT, които да са със същото качество, като на риболова или упражненото риболовно усилие, не само защото статистиките са важни, ако искаме да осъществим изследвания, за да се отговори на нуждите или на въпросите, които поставя днес биологията и екологията на червения тон, които представляват истински предизвикателства за научните изследвания.
<P>
Ако искаме да спасим тези видове, трябва да научим повече за тях. Според мен всичко, което е свързано със събирането на данни и статистики, е особено важно.
<SPEAKER ID="559" NAME="Raül Romeva i Rueda" LANGUAGE="ES">
Г-н председател, дойде време да се говори ясно. Не мисля, че това, с което разполагаме, е план за възстановяване; по-скоро очевидно става въпрос за това, което бихме нарекли смъртен акт.
<P>
Липсата на чувство за политическа отговорност от страна на някои правителства и на Комисията в допълнение към известна доза слепота в част от самия сектор, доведе до сценарий, в който трябва да се запитаме не дали ще бъдем в състояние да помогнем за възстановяването на запасите, а кога ще престанем да виждаме и намираме риба тон в нашите морета и океани. Не говоря за десетилетие, а за най-много пет години.
<P>
В този контекст Международната комисия за опазване на риба тон в Атлантическия океан в действителност трябва да се нарича Международна комисия за улавяне на всички видове риба тон.
<P>
Правителствата и Комисията останаха глухи за препоръките на учените, които за пореден път ги предупредиха за колапса с надеждата, че ще последва политическа реакция, която така и не последва. Последицата от това поведение - не трябва да се заблуждаваме - е още една крачка към пропастта.
<P>
Сега, когато сме достигнали до този момент се боя, че са ни останали твърде малко варианти за спасяване на рибата тон, макар да има решение, което все още да може да се използва: трябва да положим усилия за включването на рибата тон в списъка по Конвенцията за международна търговия със застрашени видове от дивата флора и фауна (CITES) като застрашен вид и така, забранявайки употребата й за търговски цели, да се гарантира бъдещето й.
<SPEAKER ID="560" NAME="Iles Braghetto" AFFILIATION="PPE-DE">
(IT) Г-н председател, г-н член на Комисията, госпожи и господа, приветствам възможността да се разгледа с цялата необходима спешност дискусията относно мерките, които трябва да бъдат приети за опазване на запасите от червен тон, и постепенното намаляване на квотите, установени от ICCAT.
<P>
Европейският съюз трябва да спазва ангажиментите си за подпомагане на плана за възстановяване, съставен в Маракеш, които следва да бъдат допълнени от мониторинг от страна на държавите-членки, за да се предотврати незаконният улов на риба тон. Това е особено често срещано в Средиземноморието, както неотдавна разкриха по телевизията и в печата журналистически разследвания. Европейският съюз трябва да постави темата за нелоялната конкуренция от южните средиземноморски страни на съответните места.
<P>
Особено силно приветствам следните аспекти от предложението за регламент: решението за привеждане на риболовния капацитет в съответствие с разпределените квоти; ангажимента за предоставяне на информация относно прилагането на съответните годишни риболовни планове в рамките на поставените срокове; международната програма за взаимна инспекция, която да гарантира ефикасността на плана за възстановяване; и регулирането на спортния и развлекателния риболов. С други думи, по-строг и по-взискателен план в сравнение с миналото за управление на тези изключително засилени риболовни дейности.
<SPEAKER ID="561" NAME="Ioannis Gklavakis" AFFILIATION="PPE-DE">
(EL) Г-н председател, проектът за регламент относно многогодишен план за възстановяване на червения тон в източната част на Атлантическия океан и в Средиземно море, който разискваме като неотложен въпрос тази вечер, предвижда разпоредби за намалени равнища на квоти до 2011 г., ограничения за риболов в определени зони и определени периоди, нови минимални размери, ограничителни мерки за спортен и развлекателен риболов, намаление на риболовния капацитет и капацитета на стопанствата за отглеждане, засилени мерки за контрол и прилагането на международната програма за съвместна инспекция по ICCAT, за да се гарантира ефективността на плана.
<P>
Съгласен съм с духа на регламента, като се има предвид, че свръхуловът на риба тона доведе до изключително опасни равнища на запасите от този вид. Не трябва да забравяме, че в последните две години Комисията наложи скоропостижна забрана за улова на риба тон преди края на риболовния сезон, тъй като стана ясно, че някои държави-членки са превишили разрешения улов с до 200 %, като по този начин осезаемо са ощетили държавите, които не са нарушили закона, но които също бяха принудени да прекратят улова на риба тон.
<P>
Въпреки това има два момента в новия регламент, които ме притесняват:
<P>
Първият се отнася до кратките срокове, предоставени на държавите-членки за коригиране на риболовното им усилие. Препоръките на ICCAT посочват 2010 като година на прилагане, докато в регламента е посочена 2009 г., тази година, сега. Този срок е твърде кратък и се боя, че ще възникнат проблеми.
<P>
Вторият момент е свързан с повишените разходи за програмата за засилена инспекция, като тези разходи следва да бъдат поети от държавите-членки. Вероятно би могла да се разгледа възможността за помощ от Общността в тази насока.
<SPEAKER ID="562" NAME="Sebastiano Sanzarello" AFFILIATION="PPE-DE">
(IT) Г-н председател, г-н член на Комисията, госпожи и господа, както можем да видим от казаното до този момент, планът по ICCAT все още не е приложен изцяло. Това означава, че планът за регулиране на методите за улов на риба тон, които се различават съществено помежду си, като варират от риболовни сейнери до традиционен риболов чрез използване на система от фиксирани мрежи, се нуждае от допълнително прецизиране, преди да се приложи напълно. Трябва да правим разграничение между безразборния улов на рибни видове, който се извършва с риболовните сейнери - което е дори още по-лошо от превишаването на пределните норми от страна на флотите, които превишават квотите си, не се контролират достатъчно, както някои от вас изтъкнаха - и традиционния риболов чрез използване на фиксирани мрежи. Фиксираните мрежи, по самото им определение правят невъзможно търсенето на улов: чрез използването на тази система риболовният сезон действително е с времетраене от 50 до 60 дни.
<P>
При изработването на нови нормативи ICCAT трябва да вземе предвид тази разлика в системите на риболов. Организацията трябва да разгледа и това, че системата за улов на риба тон с фиксирани мрежи е и културна и историческа дейност, с която не се уврежда околната среда и която осигурява заетост на хиляди хора. Смятам също така, че UNESCO трябва да помисли за защитата на тази система на риболов, тъй като тя има културно значение, освен че е с въздействие върху икономиката и заетостта. Според мен ICCAT следва да изгради допълнителни системи за контрол към своите програми: следва да не бъде възможно тонът да бъде прихващан безразборно преди навлизането му в Средиземно море; не следва да се разрешава безразборният улов в Средиземно море, мотивиран от търговската стойност на червения тон. В заключение бих искал да кажа, г-н член на Комисията, че си струва да се положат дипломатически усилия с цел да се ограничи риболовът в Средиземно море до средиземноморските крайбрежни държави - като се забрани на други държави да осъществяват риболов в този район - защото тези страни имат интерес от опазването на запасите на средиземноморската рибна популация и защото те имат общ интерес от гарантирането на своя риболов.
<SPEAKER ID="563" NAME="Joe Borg">
член на Комисията. - Г-н председател, на първо място, бих искал да благодаря на членовете на ЕП за техните коментари и поставените в това разискване въпроси, както и затова че приеха искането за неотложна процедура. Както заявих в началото, съгласуваните в Маракеш мерки трябва да бъдат транспонирани възможно най-скоро, за да могат да се приложат от началото на този риболовен сезон.
<P>
Тази година категорично ще бъде изпитание за нашата способност да докажем своя ангажимент за устойчивост на този ендемичен вид. Нямам думи, за да подчертая ключовото значение за всички договарящи страни и не на последно място нашите собствени рибари на спазването на новосъгласуваните мерки. Това е единственият начин да се даде шанс за оцеляването на този вид. Неспазването на новия план за възстановяване ще има сериозни последици и ще доведе до колапс на запасите от този вид.
<P>
По въпроса, поставен от г-жа Fraga Estévez, съм напълно съгласен, че за да успее планът за възстановяване, трябва да осъществим съкращение на капацитета, по-специално по отношение на флотата от риболовни сейнери, която е причина за най-големия натиск върху запасите от червен тон. В това отношение бих искал да спомена обстоятелството, че миналата година постигнахме съгласие за пакет за преструктуриране, който беше предизвикан от кризата с горивата и насърчаваме държавите-членки да използват този пакет за преструктуриране с цел постигане на съкращение на флотата, по-специално на риболовни сейнери. До нас достигат окуражаващи новини по отношение на конкретна държава-членка, Франция, която се е ангажирала да стимулира някои рибари да изтеглят от оборот своите плавателни съдове с цел постигане на съкращение на капацитета.
<P>
Необходимо е да видим, че това се случва и в другите държави-членки като Италия, по-специално, която страда от значителен свръхкапацитет. По тази причина сме предприели обсъждания в момента с италианските компетентни органи с оглед да се разгледа възможността за предприемане на действия в това отношение от тяхна страна в много кратък срок.
<P>
Трябва да подчертая обстоятелството, че миналата година закрихме предсрочно риболовния сезон, за да не допуснем оказването на натиск от страна на която и да било държава-членка или група държави-членки. Закрихме предсрочно риболовния сезон: веднага след като по наши изчисления цялостната квота на Общността беше изчерпана. Тази година в резултат и на годишните риболовни планове, съгласувани в Маракеш по настояване на Общността, имаме готовност да закрием предсрочно риболовния сезон по отношение на конкретни държави-членки. Ако флотата на дадена държава-членка надвиши своята квота, няма да се поколебаем да закрием риболовния сезон по отношение на въпросната държава-членка. По този начин само флотата на въпросната държава-членка ще понесе последиците от превишението, а не флотата на цялата Общност. Надявам се това да бъде достатъчно за още по-голямо прецизиране на действията ни в хода на риболовния сезон.
<P>
Ако не постигнем резултати по този нов план за възстановяване, в идните години ще бъдем изправени пред сериозната заплаха да не можем да открием изобщо риболовния сезон през следващите години. Надявам се, че ще бъдем в състояние, че ще съумеем да постигнем резултати по този план.
<P>
По тази причина, за съжаление, не мога да се съглася с казаното от г-н Romeva i Rueda, че планът за възстановяване бил смъртен акт. Смятам, че планът за възстановяване, ако бъде правилно приложен, ни предоставя реален и разумен шанс за възстановяване на запасите. Обстоятелството, че сме намалили квотите от 15 641 тона на 12 406 тона през 2009 г., фактът, че по силата на обсъжданите днес въпроси и по силата на решението на Съвета, което по всяка вероятност ще бъде взето по-късно този месец, фактът, че ще приложи Планът за възстановяване от Маракеш, приет през ноември, още от този риболовен сезон, е показателно за това, че сме загрижени за търговията. Не сме готови да приемем каквато и да било злоупотреба с риболовните възможности, основани на съгласуваното в Маракеш.
<P>
Не изчакахме изпълнението по естествен начин на споразумението от Маракеш, което щеше да бъде твърде закъсняло през риболовния сезон на червения тон. Решихме да въведем всички параметри от маракешкия план от самото начало.
<P>
Надявам се този план да бъде стриктно спазван, защото по този начин ще бъдем в състояние заедно да допринесем за възстановяването на запасите от този ендемичен вид. В противен случай следващата година ще трябва да говорим на друг език.
<SPEAKER ID="564" NAME="Председател">
Разискването приключи.
<P>
Гласуването ще се проведе в четвъртък, 12 март 2009 г. от 12,00 ч.
