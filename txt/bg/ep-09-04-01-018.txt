<CHAPTER ID="018">
Визов кодекс на Общността (разискване)
<SPEAKER ID="227" NAME="Председател">
Следващата точка е докладът на Henrik Lax - от името на комисията по граждански свободи, правосъдие и вътрешни работи, относно предложението за регламент на Европейския парламент и на Съвета за установяване на Визов кодекс на Общността - C6-0254/2006 -.
<SPEAKER ID="228" NAME="Henrik Lax">
докладчик. - (SV) Г-н председател, Визовият кодекс на Общността цели хармонизиране и изясняване на визовата процедура в рамките на Шенгенското пространство. Отношението към всички, кандидатстващи за виза, трябва да бъде еднакво, независимо от шенгенското консулство, към което се обръщат. Трябва да се гарантират добри административни практики и почтително посрещане, а влизането на добросъвестни пътуващи трябва да бъде облекчено.
<P>
Правилата, засягащи въвеждането на изискването притежателите на виза да оставят пръстови отпечатъци и смяната на мястото на приемане и разглеждане на заявленията за виза, вече бяха одобрени по друг повод в отделен доклад, внесен от баронеса Ludford. Тези правила са включени в Кодекса на Общността като неделима част от него.
<P>
(EN) Благодаря Ви, Сара, за сериозното съдействие.
<P>
(SV) Предложеният регламент трябва да бъде установен чрез процедура на съвместно вземане на решение от Парламента и Съвета. След почти тригодишна работа, която изискваше интензивни преговори със Съвета, аз се радвам, в качеството си на докладчик, че сега мога да внеса компромисно предложение, което бе одобрено от Съвета и което, надявам се, ще спечели одобрението на Парламента.
<P>
Искам да благодаря специално на докладчиците в сянка г-жа Klamt, г-н Cashman, г-жа Ždanoka и г-жа Kaufmann за изключително конструктивното им съдействие и голямата им подкрепа при преговорите. Без подкрепата на единодушна комисия Парламентът нямаше да постигне толкова добър резултат при преговорите. Бих искал да благодаря и на Комисията, която внесе ясно първоначално предложение, което беше удоволствие да доразвием. Изказвам благодарности още на френското и чешкото председателства, които показаха волята да признаят проблемите, към които Парламентът желае да се обърне, и способността да постигнат компромис с Парламента.
<P>
С предложението на Комисията като отправна точка всички компромиси представляваха подобрения на сегашното положение и успяхме да разрешим най-трудните въпроси с френското председателство още преди Коледа. Разбира се, целият процес на подготовка и преговори никога не би успял без чудесната работа на собствения ми компетентен екип и този на моите колеги, секретариата на комисията и длъжностните лица от политическите групи. Горещо им благодаря.
<P>
Трите най-важни резултата, които постигнахме, са: първо, многократната виза не само може, но и трябва да бъде издавана при съответствие с определени договорени критерии; второ, държавите-членки поемат задължението да се споразумеят да се представляват една друга, така че да не е необходимо кандидатстващият за виза да предприема ненужно трудни пътувания, за да стигне в правоспособно шенгенско консулство; трето, ще бъде изготвен общ уебсайт, който ще предоставя унифицирана картина на Шенгенското пространство, както и информация относно правилата за издаване на визи.
<P>
Фактът, че не успяхме да намалим таксата за виза от 60 EUR на 35 EUR, е разочароващ. Все пак това разочарование се смекчава от обстоятелството, че например деца под 6-годишна възраст и лица под 25-годишна възраст, представляващи организации на семинари, спортни мероприятия или културни събития, ще получават виза безплатно.
<P>
В заключение искам да кажа, че тази реформа въвежда два инструмента, които ще бъдат много важни фактори в осъществяването на практика на еднакво прилагане на шенгенските правила, а именно Визовата информационна система, която представлява база данни, покриваща всички държави в Шенгенското пространство, и която ще осигурява на консулствата информация в реално време относно кандидатите за виза, получилите виза, отказите за виза, оттеглените заявления за виза, както и подновено местно сътрудничество между шенгенските консулства в различните държави.
<SPEAKER ID="231" NAME="Jacques Barrot" LANGUAGE="FR">
Г-н председател, Комисията приветства значителните усилия, положени от Парламента, както и, до известна степен, от Съвета. Тези усилия трябва да ни позволят да постигнем съгласие на първо четене. Като имаме предвид консенсуса, потвърден от комисията по граждански свободи, правосъдие и вътрешни работи в средата на март и от Комитета на постоянните представители на държавите-членки (Корепер) няколко дни по-рано, считам, че определено вече сме постигнали споразумение.
<P>
Въпреки че текстът не е перфектен и не отговаря на всички наши първоначални амбиции, Комисията подкрепя компромиса без резерви. Трябва да признаем и похвалим усилията на Европейския парламент за постигане на споразумение по предложението на първо четене и преди края на този мандат.
<P>
Регламентът ще направи правилата за издаване на виза по-ясни не само за кандидатите, но също и за държавите-членки. Правилата също така ще бъдат прилагани по по-хармонизиран начин.
<P>
Комисията изразява задоволство от факта, че задължението да се обяснят причините за решението да се откаже виза и да се даде право на обжалване на кандидатите, на които е отказана виза, е останало на практика непроменено от текста на първоначалното предложение, благодарение на подкрепата на Европейския парламент.
<P>
Тези процедурни гаранции ще попречат да се гледа на решенията за отказ като на произволни. Ако съществуват съмнения относно това споразумение, ще трябва да продължим да живеем с недостатъците като несъответствието на сегашните правила за голямо неудовлетворение на всички.
<P>
Искам да изразя задоволството си от договорения компромис, който ще поправи недостатъците и несъответствията на сегашните правила. Разбира се, бих искал да благодаря на г-н Henrik Lax и на Парламента. Убеден съм, че новият визов кодекс ще благоприятства добросъвестните пътуващи.
<SPEAKER ID="232" NAME="Ewa Klamt">
от името на групата PPE-DE. - (DE) Г-н председател, г-н член на Комисията, госпожи и господа, приемането на Визовия кодекс на Общността ще означава, че в бъдеще шенгенските визи - визите за престой до три месеца - ще бъдат издавани в съответствие с установени уеднаквени критерии в Шенгенското пространство. Тази стъпка е спешно необходима в един Европейски съюз с отворени граници. В същото време отговорността на държавите-членки за обработването на заявленията за виза е изяснена. По правило кандидатите трябва да се свържат с държавата-членка, в която е главната цел на пътуването им. Моята група приветства факта, че изискването и процедурата за издаване на визи ще ускорят влизането на голям брой хора. По този начин отношението към пътуващите по работа в ЕС ще бъде справедливо и, нещо повече, екскурзиантите от целия свят - засега най-голямата група пътуващи до ЕС - ще бъдат облагодетелствани.
<P>
По този начин не само правим възможно по-бързото обработване на заявленията за виза, но също така гарантираме предпазването от злоупотреби чрез проверката за сигурност. С баланса си между сигурност и облекчен режим Визовата информационна система позволява на държавите-членки моментален, пряк достъп до всички съответни данни във връзка с издаването на визи. По този начин проучването на заявленията се опростява, докато в същото време издаването на визи ще осигурява по-голяма сигурност в бъдеще, благодарение на използването на биометрични идентификатори, т.е. снимка и пръстови отпечатъци. Компромисът, постигнат между докладчика г-н Lax и Съвета, взема предвид първоначалното становище на Парламента и има подкрепата на преобладаващото мнозинство от моята група.
<P>
Искам да използвам възможността да изкажа още веднъж искрени благодарности на г-н Lax за неговата ангажираност и отлично сътрудничество през последните три години по този сложен въпрос, който поставя европейската визова политика на нова основа.
<SPEAKER ID="233" NAME="Michael Cashman" LANGUAGE="EN">
Г-н председател, искам да благодаря на г-н Lax за изключителната му работа. С радост заявявам от името на групата на социалистите, че ние ще подкрепим доклада в сегашния му вид. Доволни сме, че постигнахме повечето от целите си.
<P>
Доволен съм също, че работейки с Вас, Henrik, Вие показахте въображението, абсолютно необходимо за един умел законодател, като се поставихте на мястото на човек, който желае да се възползва от услугата. Точно по този начин подходихте към въпроса. Затова разгледахте обслужването на едно гише, интернет, многократните визи и намаляването на таксата за лицата под 25-годишна възраст - иска ми се и аз да можех да се възползвам от тази привилегия - и го направихте, като се запитахте как можем да бъдем от полза за гражданите. Това е отличен пример за всички в залата. Често работим по въпроси и правим изменения, които може да подобряват текста и да са съгласувани, но дали това е в услуга на гражданите? Това винаги е бил Вашият подход.
<P>
Със задоволство отбелязвам, че имаме многократни визи. Имаме и изцяло въпроса с обжалването. Работих с Jan от генералната дирекция по този изключително важен принцип, а именно, ако ви е отказана виза или достъп до Шенгенското пространство, обжалването ви няма да е несигурно, а отказалият орган дължи обяснение.
<P>
Искам да благодаря на докладчика още веднъж, както и на Комисията, за това, че гарантира включването на този принцип. Нямам какво повече да кажа, освен да благодаря на моя екип, както и на Вашия екип, и особено на Renaud, който е в галериите. Без екипите ни не бихме могли да вършим работата си толкова добре. Това бе чудесна тригодишна любовна история и, както повечето кратки любовни истории, добре е, че приключи.
<SPEAKER ID="234" NAME="Sarah Ludford">
от името на групата ALDE. - (EN) Г-н председател, моят регламент за биометричните визи е включен в новия визов кодекс, така че смятам, че донякъде ми принадлежи. Аз ще работя с Визовата информационна система, относно която бях докладчик.
<P>
Целият резултат не само подобрява сигурността на визите, но, както вече бе казано, и удобството на кандидатите за виза. Това бе целта на г-н Cashman за граничния кодекс. Така че считам, че членовете на Парламента постигнаха двете цели.
<P>
Надявам се, че биометричните данни, подобряващи надеждността на връзката между кандидата за виза и документа, ще означават, че по-малко хора ще бъдат връщани несправедливо. Г-н Lax работи решително, както каза г-н Cashman, за подобряване на обслужването на кандидатите и оттук на образа на ЕС. Деветдесет и девет цяло и девет процента от лицата, които желаят да дойдат в ЕС, го правят с цел търговия, пътуване или туризъм и ние искаме да дойдат, защото това е добре за бизнеса, но ако те получават лошо обслужване и отношение, тогава няма да хранят топли чувства към ЕС.
<P>
Г-н Lax свърши чудесна работа.
<SPEAKER ID="235" NAME="Tatjana Ždanoka">
от името на групата Verts/ALE. - (EN) Г-н председател, благодарни сме на г-н Lax за големите усилия от негова страна да постигне компромис по такъв амбициозен проект.
<P>
Групата на Зелените/Европейски свободен алианс все още счита, че изменението, предложено от Парламента, ще бъде най-доброто решение. Например може да има - и ще има - практически проблеми по въпроса с главната цел на пътуването вместо нашето предложение за свободен избор при кандидатстване за виза.
<P>
Съветът се съгласи със задължението на държавите-членки само да си сътрудничат. За съжаление таксата за виза ще бъде 60 EUR вместо предложените от Парламента 35 EUR. За радост има изключения и намаления за деца, ученици и активна младеж.
<P>
Въпреки че не беше възможно да се постигне компромис относно автоматичното издаване на многократни визи, поне сега сме задължени да издаваме такива визи в определени случаи.
<P>
Правото на обжалване при отказ за виза също е голяма стъпка напред. Понастоящем в много държави-членки подобно право не съществува. Като бивш активист за правата на човека благодаря изрично на г-н Lax за тази разпоредба.
<P>
Разбира се, за моята група включването на доклада за биометричните данни в този за визите изглеждаше като муха в супата. Ние сме против подобно широко въвеждане на биометричните данни.
<P>
Все пак виждаме някои подобрения във визовата политика и поради това ще подкрепим доклада.
<SPEAKER ID="236" NAME="Sylvia-Yvonne Kaufmann">
от името на групата GUE/NGL. - (DE) Г-н председател, като начало искам да благодаря искрено на нашия докладчик, г-н Lax, за работата му. От самото начало той работи отблизо с докладчиците в сянка и благодарение на ангажираността си несъмнено получи най-добрия възможен резултата от Съвета.
<P>
Визовият кодекс на Общността е необходим за по-уеднаквеното разглеждане на краткосрочните шенгенски визи и най-вече за подобряване на услугата за издаване на визи и оттук - разбирането за Европейския съюз в трети страни. След над тригодишна работа по Визовия кодекс на Общността и сложни преговори със Съвета най-накрая се оказа възможно постигането на компромис. Въпреки че, за съжаление, някои от изискванията на Парламента не можаха да бъдат наложени, Визовият кодекс на Общността все пак съдържа многобройни подобрения, например по отношение на сътрудничеството между държавите-членки. И най-вече, той улеснява кандидатите за виза, като им осигурява по-голяма законова сигурност и създава прозрачност.
<P>
Особено важно е, че всеки отказ на заявление за виза трябва да бъде обоснован в бъдеще и че всички кандидати, на които е отказана виза, ще имат правото на обжалване. За съжаление обаче таксата за виза остава непроменена - 60 EUR. Дори ако в бъдеще голям брой лица бъдат освободени от таксата, тези 60 EUR вероятно ще бъдат непосилни за значителен брой лица от трети страни и това, за съжаление, ще означава, че те няма да могат да пътуват до Европейския съюз.
<P>
В заключение искам да благодаря още веднъж на докладчика и на всички колеги за отличното им сътрудничество през последните няколко години и да поздравя г-н Lax за доклада му.
<SPEAKER ID="237" NAME="Marian-Jean Marinescu" AFFILIATION="PPE-DE">
(RO) Визовият кодекс на Общността включва процедурите и условията за издаване на шенгенски визи за държавите-членки и хармонизира съществуващите мерки по отношение на решенията за отказване, продължаване и анулиране на визите.
<P>
Важно е, че държавите-членки, които нямат собствено консулско представителство в дадена трета страна, са представлявани от друга държава-членка, която има дипломатическо или консулско представителство в тази трета страна. Кодексът трябва да отчита двустранните споразумения, подписани от Общността, особено със страните, участващи в Европейската политика на добросъседство и партньорство, за да облекчи обработването на заявленията за виза и да опрости процедурите.
<P>
Считам, че правото на държавите-членки да си сътрудничат с търговски посредници няма да е от особена полза за опростяване на процедурите по обработване на заявленията за виза. Причината е, че според кодекса кандидатите трябва да се явят лично при подаване на първо заявление за виза, за да се регистрират биометричните им данни. Съществува и възможността кандидатите да бъдат поканени на интервю за предоставянето на шенгенска виза.
<P>
Целта на шенгенския визов кодекс е да представи обединен външен фронт, да се отнася към кандидатите еднакво и да установи ясни критерии и правила за освобождаване за редица трети страни. В този контекст считам за уместно да ви припомня, че Европейският съюз трябва да направи всичко по силите си да гарантира, че държавите-членки получават еднакво отношение от трети страни, които прилагат визови изключения само за определени държави-членки. Просто не можем да имаме две класи европейски граждани, когато желаят да пътуват например до Австралия или Съединените американски щати.
<SPEAKER ID="238" NAME="Jacques Barrot" LANGUAGE="FR">
Г-н председател, искам да отговоря на г-н Marinescu, че, разбира се, работя за осигуряване на реципрочно отношение от трети страни и че неотдавнашното ми пътуване до Вашингтон беше свързано с въпроса отчасти.
<P>
Много съм доволен, тъй като считам, че г-н Lax е свършил изключително добра работа, за което получава широко одобрение. Искам да добавя, че очевидно ние също имаме стратегия, насочена към облекчаване на получаването на визи с редица страни, и аз възлагам големи надежди на развитието на тази стратегия с цел максимално облекчаване на предоставянето на визи, особено на млади хора от трети страни, защото смятам, че е в наша полза да улесним влизането на млади хора в Европа.
<P>
Благодаря за добрия подход, който ни даде възможност да приключим този текст и по този начин да подобрим качеството на визовата политика, което ще бъде високо оценено.
<SPEAKER ID="239" NAME="Председател">
Разискването приключи.
<P>
Гласуването ще се проведе в четвъртък, 2 април 2009 г.
