<CHAPTER ID="008">
Общи правила за разпределяне на слотовете на летищата в Общността (разискване) 
<SPEAKER ID="047" NAME="Председател">
Следващата точка е докладът на г-н Costa - от името на комисията по транспорт и туризъм, относно предложението за регламент на Европейския парламент и Съвета за изменение на Регламент (ЕИО) № 95/93 на Съвета относно общите правила за разпределяне на слотовете на летищата в Общността - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Г-н председател, г-н Таяни, имам удоволствието да открия това разискване със заключение, така да се каже, като препоръчам сега Парламентът да приеме изменението, внесено от мен, и цялата група представители в комисията, за да приключим този доклад на първо четене и така да получим одобрение за регламента.
<P>
Правим това с високо чувство за отговорност. Мисля, че заместник-председателят Таяни ще се съгласи, че начинът, по който се опитахме да отговорим на една обективна потребност и трудност за авиокомпаниите в момента - като им позволим да запазят слотовете си, дори ако не ги използват през летния сезон тази година - е необходима, но много сурова мярка, мярка, която се нуждае от усъвършенстване.
<P>
Тази мярка трябва да бъде усъвършенствана, защото - както видяхме от краткото време, определено за разискване по този въпрос - съществуват различни интереси, всички те напълно законни, сред авиокомпаниите, че има компании, които чакат да изместят други, когато първите не могат да изпълнят ангажиментите си, че има различни интереси между авиокомпаниите и летищата - нещо, което не съществуваше доскоро, и преди всичко, че има интереси на пътниците, по-специално онези, които се обслужват от летища и авиокомпании в най-отдалечените региони, които биха били изложени на още по-голям риск, ако изборът за запазване или премахване на слотовете зависи изцяло от това дали са доходоносни за въпросните компании.
<P>
Това са все въпроси, които успяхме да засегнем съвсем набързо, но които поставихме за обсъждане. По същество си дадохме сметка също така, че трябва да се разгледа основният проблем, а именно слотовете да бъдат считани за обществени блага, която могат да бъдат разпределяни или предоставяни на частни оператори, като авиокомпании и летища, но върху които не може да бъде прехвърляно право на собственост.
<P>
Това е много чувствителна тема, която според мен трябва да бъде преразгледана. Трябва да кажа, че причината или, ако искате, подобаващият компромис, който стои зад бързото приемане на нашето предложение във вида, в който се представя тук, е всъщност това, че бяхме сигурни, че Комисията ще спази обещанието си да се върне на тази тема по по-обмислен, по-задълбочен начин, за да реши веднъж завинаги един въпрос от изключително важно значение, не само за преодоляване на сегашната криза, но и за завършване на процеса на преструктуриране и либерализиране на световния пазар на въздухоплаването и за изграждане на по-добър пазар на въздухоплаването в Европа.
<P>
Ето защо, като съчетавам сегашните изисквания с потребностите в по-дългосрочна перспектива, считам, че мога да отправя препоръка за приемане на настоящия доклад.
<P>
Аз също, г-н председател, в 20-те секунди, които ми остават, ще се възползвам от своеобразната атмосфера, подобна на тази в последния учебен ден, за да благодаря на "съучениците" си и на онези, с които се е случвало да работя през последните десет години, тъй като сега имам голямото удоволствие да завърша последния си ден в Страсбург с последното си по ред, но не и по значение изказване.
<SPEAKER ID="049" NAME="Председател">
Благодаря ви, г-н Costa, и поздравления за чудесната работа. Името Ви е свързано с поредица от важни доклади и чрез тях Вашите усилия са изиграли роля в новата история на Парламента.
<SPEAKER ID="050" NAME="Антонио Таяни" LANGUAGE="IT">
Г-н председател, уважаеми колеги, отново, като бивш член на Парламента, искам да благодаря на комисията по транспорт и туризъм и на нейния председател за ползотворната им работа по времето, когато бях член на ЕП, както и за съдействието, което ми оказваха, след като имах честта да бъда назначен и одобрен от Парламента за член на Комисията, отговарящ за транспорта. Това плодотворно сътрудничество, госпожи и господа, може да се види отново днес и затова трябва да благодаря на Парламента още веднъж, особено на комисията по транспорт, председателствана от г-н Costa, за бързината, с която работи по предложението на Европейската комисия относно слотовете.
<P>
Поредица от събития - икономическата криза, финансовата криза, новият грипен вирус тип A - допълнително влошават положението в отрасъла на въздушния транспорт и това положение показва колко неотложни и необходими са мерките за подкрепа не само за авиокомпаниите, но и за служителите им.
<P>
С оглед на гореказаното споделям загрижеността на г-н Costa. Предложението на Комисията не е окончателно решение. Това може би е предложение за решаване на кризисна ситуация, но след това ще е необходимо да бъде преразгледано подробно, за да бъде проектирана отново цялата система; всъщност на 15 април, в отговор на загрижеността и коментара на г-н Costa аз го информирах, че Генерална дирекция "Енергетика и транспорт" вече се готви да представи предложение веднага щом стане възможно да се преработи регламентът.
<P>
Правилото за използване на слотовете вече на два пъти е било спирано в миналото с цел справяне с кризи. Това е глобална реакция на глобална криза, която очевидно засяга не една или две държави-членки, а системата на въздушния транспорт в целия Европейски съюз и, при най-сериозни обстоятелства - нападенията от 11 септември и кризата с ТОРС (тежък остър респираторен синдром) - бяха предприети подобни мерки. Кризата, която засяга отрасъла на въздушния транспорт днес, вероятно е по-сериозна от тях, но все още няма признаци за това кога ще започнем да виждаме подобрения.
<P>
Реалността показва, че трафикът постоянно намалява. Спиране на прилагането на правилото "или използваш, или губиш" през летния сезон ще е в полза на всички компании без каквато и да било дискриминация между европейски или други, както посочи IATA, освен това. Сигурен съм, че тази мярка, която ще действа ограничен период от време и която е изключение - спирането всъщност ще бъде в сила от 29 март до 26 октомври тази година, за да могат слотовете да бъдат запазени за летния сезон на следващата година - ще даде глътка въздух на всички авиокомпании и ще им позволи да се справят със спада на търсенето.
<P>
Освен това тази мярка ще предотврати и парадоксални ситуации, като сегашната, при която компаниите са принудени да летят с празни самолети, за да не изгубят слотовете си, нещо, което аз считам за съвсем неприемливо, не на последно място от екологична гледна точка, а също така и вредно за финансите на авиокомпаниите - а знаем, че когато едно предприятие е в затруднение, това важи и за служителите му.
<P>
Убеден съм, че тази мярка е необходима и неотложна и затова не мога да не подкрепя компромиса, постигнат между Парламента и Съвета, който ще позволи незабавното приемане на предложението. Затова искам да благодаря отново на председателя на комисията по транспорт и на Парламента като цяло.
<SPEAKER ID="051" NAME="Georg Jarzembowski" LANGUAGE="DE">
Г-н председател, г-н Таяни, госпожи и господа, групата на Европейската народна партия (Християндемократи) и Европейските демократи подкрепя еднократното временно спиране на прилагането на правилото за 80 % минимално използване на правата за излитане и кацане на летищата, предоставени на авиокомпании за програмата за полети през лятото на 2010 г., и благодари на докладчика, г-н Costa, за бързата и ефективна работа по тази тема.
<P>
Спирането дава възможност на авиокомпаниите да отменят полети в съответствие с намаляващото търсене, като надвишават планираното минимално използване, без да изгубят правата си за излитане и кацане за следващия сезон. По мое мнение, това е оправдано като еднократно спиране, за един период, както каза заместник-председателят, защото е възникнал непредвиден срив в броя на пътниците поради международната финансова и икономическа криза и защото авиокомпаниите още не могат да предвидят как ще се развие пътникопотокът в бъдеще. Спирането помага и за опазване на околната среда, тъй като в противен случай авиокомпаниите ще се считат задължени да летят с полупразни самолети само за да запазят слотовете си.
<P>
Г-н председател, г-н заместник-председател, в началото групата PPE-DE отхвърли регламента, предложен и от вас, за оправомощаване на Комисията без процедура на съвместно вземане на решение от страна на Парламента, да поиска спиране на правилото само чрез процедура по комитология. Ние считаме, че ако възнамерявате да направите такова предложение за зимния план за полетите, Парламентът ще трябва да го проучи внимателно, защото трябва да отчетем с още по-голямо внимание интересите на твърде различни видове авиокомпании, както и интересите на летищата и пътниците. Ние казваме "да" на еднократното спиране, но "не" на възможността за продължаването му без участието на Парламента.
<P>
Честно казано, според мен, след като свинският грип не изглежда толкова опасен, каквито бяха първоначалните опасения, авиокомпаниите накрая би трябвало да могат да предвидят какъв възможен пътникопоток и отношения могат да очакват пред следващите години. Трябва да очакваме авиокомпаниите да представят реалистични планове, за да могат летищата да имат възможност да предложат неизползваните слотове на други авиокомпании. Трябва да е в наш интерес летищата да могат да използват капацитета си в най-добрия интерес на клиентите си - пътниците. Имам още един коментар относно новия вариант на основно преразгледаната директивата относно слотовете. Считам, че слотовете принадлежат на обществото, а не на летищата или авиокомпаниите и затова трябва да обърнем особено внимание на това в бъдеще.
<P>
Г-н председател, госпожи и господа, тъй като това разискване, тази пленарна сесия и моята парламентарна дейност се приближават към своя край, позволете ми да изразя своята искрена благодарност към колегите ми от комисията по транспорт и туризъм и в секретариата на комисията по транспорт и туризъм, както и към председателя на комисията по транспорт и туризъм и заместник-председателя на Комисията и целия негов екип от ГД "Енергетика и транспорт". През последните пет години работихме заедно в интерес на гражданите на Европейския съюз. Ще стискам палци за вас през следващите пет години да продължава да бъде така. Комисията по транспорт и туризъм е важна комисия и аз ви благодаря за отличното сътрудничество.
<SPEAKER ID="052" NAME="Председател">
Благодаря ви, г-н Jarzembowski, и ви желая успех и щастие през предстоящите години и в бъдещите ви начинания.
<SPEAKER ID="053" NAME="Brian Simpson" LANGUAGE="EN">
Г-н председател, искам да благодаря на председателя на нашата комисия, г-н Paolo Costa, не само за изготвянето на този доклад, но и за работата му като председател на комисията пред изминалия парламентарен мандат. Ние сме му много задължени за усиления труд.
<P>
Този доклад представя в концентриран вид работата на Paolo Costa, защото показва, че мъдростта на Соломон, съчетана с дипломатическите умения на Организацията на обединените нации, често са необходими в работата с технически особености като "използваш или губиш слота". Нашият председател беше един много добър Соломон и много добър дипломат на Организацията на обединените нации през своя мандат.
<P>
Въпреки това отрасълът на гражданското въздухоплаване отново демонстрира способността си да бъде разединен по този важен въпрос, като големите авиокомпании протестират срещу спирането на прилагането, докато нискотарифните авиокомпании и летищата не искат спиране. Това, което ме тревожи е, че големите авиокомпании, подкрепени от различните съюзи, няма да се задоволят с еднократно спиране, те ще искат още, а като знаем какво нездравословно, недемократично влияние имат някои от тях в този и в националните парламенти, считам, че днес процесът само започва, а не завършва, за съжаление.
<P>
Моята група ще подкрепи компромиса, предложен от нашия докладчик и одобрен от комисията по транспорт и туризъм, но подчертавам, че това спиране на прилагането на клаузата "ползваш или губиш", както моят колега Georg Jarzembowski често я нарича, е еднократно за определен период, а не е зелена светлина за по-нататъшни спирания. Ако Комисията счита, че са необходими по-нататъшни спирания на прилагането, те трябва да се осъществят в рамките на преразгледан регламент, изцяло ангажиращ Парламента и с пълно зачитане на правата на Парламента. Казваме "да" на разискването, "да" на сътрудничеството, но "не" на комитологията.
<P>
Разбирам тежкото състояние, в което се намира въздухоплаването, и по-специално авиокомпаниите. Разбирам, също така, че слотовете не са само излитания и кацания. Те са се превърнали в обезпечение за капитала в счетоводните книги на авиокомпаниите и нашият докладчик е прав, когато заявява, че този аспект се нуждае от преразглеждане в бъдеще.
<P>
Спирането на принципа "ползваш или губиш" няма да засегне летищата "Хийтроу" в Лондон, летището във Франкфурт, "Шарл де Гол" в Париж, или "Шипхол" в Амстердам, но ще засегне регионалните летища, които обслужват тези центрове, защото авиокомпаниите ще спрат именно тези маршрути. Авиокомпаниите обаче не трябва да забравят, че има и други заинтересовани страни, които ще бъдат засегнати от това спиране.
<P>
Тъй като икономическата ситуация не е добра и защото разбираме, че е безсмислено да летят празни самолети, ние ще подкрепим нашия докладчик в този случай, но се надявам, че нашите възражения са надлежно отбелязани, за да бъдат използвани в бъдеще - не само от този Парламент, но и от по-широки кръгове във въздухоплаването като цяло.
<P>
Накрая, като координатор на групата на социалистите, позволете да благодаря на целия си екип, а също така и на колегите координатори от други групи, за отличната работа и сътрудничество, които споделяхме през последните пет години. Изразявам благодарност и на г-н Таяни, и неговия екип, за работата му като член на Комисията, отговарящ за транспорта.
<SPEAKER ID="054" NAME="Erminio Enzo Boso">
от името на групата UEN. - (IT) Г-н председател, госпожи и господа, аз се изказвам за пръв път в този Парламент. Но това е така, защото съм нов член, и видях неща, които не ми харесват, именно че г-н Costa е взел решение в своята комисия, а след това откриваме, че се сключват сделки. Тези сделки може и да са явни, но те се сключват извън комисията...
<P>
Казват, че в Европа има демокрация. Аз не мисля така, г-н председател. Демокрацията означава прозрачност, а тук няма много прозрачност, що се отнася до г-н Costa, що се отнася до гражданите в сектора на въздухоплаването, що се отнася до летищата и що се отнася до работниците.
<P>
Предполага се, че говорим за либерализация, но всъщност тук става въпрос за монопол. Казвам това заради положението на летищата Линате и Малпенса, които са монополизирани от Алиталия-Ер Франс. Да вземем Линате, което е в бедствено положение със затруднения за 160 000 позиции. Трябва ли да оставим Линате претоварено, за да се отвори възможност за летище Фрозиноне, подкрепяно от заместник-министъра Letta? И се чудя дали всички тези не-услуги се предоставят, защото Алиталия не разполага със самолети, за да обхване тези услуги и това работно време? Тогава защо да не ги дадем на други компании, които могат да предоставят услугите?
<P>
Г-н Costa правилно каза: "Опитваме се да направим каквото можем". Разбирам, че е възможно да има хора, които не харесват г-н Costa - аз го харесвам - но на някои вероятно е антипатичен, иначе не биха се отнасяли към него с такова неуважение.
<P>
Виждате ли, г-н председател, в момента сме изправени пред... ето, Линате има 126 000 списъци на чакащите, а Алиталия-Ер Франс не иска да осъществи тези полети. Летищата обаче също трябва да оцеляват. Те трябва да намаляват разходите за полети. Защо, след като говорим за публично право върху слотовете за полети, не започнем да учим Алиталия, Ер Франс и много други авиокомпании да работят?
<P>
И така, в това отношение не искам да има изборен опортюнизъм. Виждате ли, г-н председател, тези системи са известни като "лобита" в Европа, а ние в Италия ги наричаме "икономически субекти", "мафия", "камора" и "ндрангета".
<SPEAKER ID="055" NAME="Johannes Blokland" LANGUAGE="NL">
Г-н председател, г-н Таяни, г-н Costa, това ще бъде последното ми участие в разискване в Европейския парламент след петнадесет години работа. Затова за мен това е много специално изказване и много специално разискване, разискване относно спиране за срок от шест месеца на прилагането на регламента относно така наречените "летищни слотове".
<P>
През последните няколко години се стремях да подпомагам "зелена" политика в областта на транспорта, за да осигуря бъдещето на транспортния сектор. Считам, че с този доклад успяхме да постигнем това. Снижаването на прага от 80 % на 75 % няма да реши проблемите ни. Дори и да го направим, авиокомпаниите пак няма да разгледат евентуалното прекратяване на практиката да извършват полети с празни самолети.
<P>
За щастие обаче компромисът, който постигнахме, предвижда решения, които са преди всичко добри за околната среда, но предлагат и известна подкрепа за сектора на въздухоплаването, който беше сериозно засегнат от икономическата криза. В това досие считам, че трябва да направим извода, че нещо не е наред със съществуващото законодателство по отношение на слотовете на летищата. Докато тези слотове са толкова изгодни, че е рентабилно да се извършват полети с празни самолети, сегашното законодателство е без значение.
<P>
По тази причина със задоволство отбелязвам, че в текста е посочено, че всяко по-нататъшно спиране на прилагането на системата за слотовете ще даде основание за пълна промяна на законодателството. Разбира се, тогава ще са ни необходими две различни теми, така че всяко необходимо неотложно действие да може да бъде предприето бързо и да бъдем сигурни, че има достатъчно време за цялостна преработка. Интересно би било дали членът на Комисията Таяни ще потвърди дали последното предположение ще бъде взето предвид.
<P>
Г-н председател, сега бих искал да приключа и това изказване, и работата си в този Парламент. Винаги е било удоволствие да работя с колегите ми от комисията по транспорт и туризъм, и искам да благодаря на всички колеги за това и на председателя Costa, по-специално, за неговия доклад, който понастоящем обсъждаме, а също и за готовността му да работи по разумен компромис за слотовете на летищата.
<SPEAKER ID="056" NAME="Председател">
Благодаря ви, г-н Blokland. Аз също Ви желая успех и щастие в бъдещите ви начинания извън Парламента.
<SPEAKER ID="057" NAME="Luca Romagnoli" AFFILIATION="NI">
(IT) Г-н председател, госпожи и господа, за мен изглежда съвсем уместно изключението от действащото законодателство на Общността да позволи на авиокомпаниите да запазят слотовете си.
<P>
Това изключение се предлага за справяне с криза, която е очевидна за всички и която сме обсъждали многократно. Не бива да се забравя също така, че това е изключение, което може по някакъв начин, а аз считам, че това е нещо положително, да възпрепятства поглъщане от страна на компании от трети държави, които за разлика от превозвачите от Общността често се ползват от държавни помощи и друга подкрепа, и считам, че това също трябва да бъде взето предвид.
<P>
Що се отнася до останалото, симпатиите ми са изцяло социални и подкрепата ми за тази инициатива трябва да се разглеждат в тази светлина. Радвам се да отбележа, че онези, които от друга страна са утвърдени поддръжници на либерализацията, този път трябва да възприемат напълно противоположен подход; кой знае, може би ще променят вижданията си, а аз ще се радвам много да видя това.
<P>
И така, използвам тази възможност - това ще бъде последното ми изказване за тази сесия и е малко вероятно да бъда отново тук през следващия парламентарен мандат - за да благодаря на всички, на онези членове на Парламента, които без предразсъдъци ми позволиха да работя с тях и така несъмнено ми дадоха несравним опит - и личен, и политически.
<P>
Желая всичко добро на всички ви и искам специално да благодаря на колегите си от комисията по транспорт и туризъм, на нейния председател г-н Costa, на члена на Комисията г-н Таяни и на всички членове на Парламента, и искам само да приключа с призив за по-голяма прозрачност, каквато, надявам се, следващият Парламент наистина ще предложи, защото гласувахме за прозрачността относно положението на стажантите, асистентите и много от нашите сътрудници, но за съжаление, това все още предстои да се осъществи на практика. Преди всичко искам да подчертая какво трябва да предложим по отношение на - завършвам, г-н председател - прозрачността на работата, която вършим тук, тъй като отразяването в пресата, особено в по-голямата част от италианската преса, е демагогско и напълно абсурдно.
<P>
Списъците на присъстващите трябва да станат публично достояние, а информацията за работата на отделните членове трябва да бъде официално публикувана от Европейския парламент.
<SPEAKER ID="058" NAME="Председател">
Благодаря ви, г-н Romagnoli, и Ви желая успех в бъдещата Ви работа.
<SPEAKER ID="059" NAME="Reinhard Rack" AFFILIATION="PPE-DE">
(DE) Г-н председател, всичко важно, което трябва да бъде казано относно този важен текст за въздушния транспорт и за хората, които зависят от въздушния транспорт, било то като служители или пътници, вече беше казано. Само аз не съм го казал. Умишлено реших да не повтарям вече казаното, а искам да използвам възможността да кажа нещо за кризата.
<P>
Г-н Таяни, вие изтъкнахте, че това не е първата и, за съжаление, вероятно няма да е последната криза във въздухоплавателния отрасъл, с която ние, както и въздухоплавателният отрасъл, ще трябва да се справим. Правилно е да реагираме бързо в такива критични ситуации и се опитваме да намерим разумни решения. Ние успявахме да направим това. Но не бива да крием факта, че кризата понякога също така е използвана, използва се и ще бъде използвана като претекст за структуриране на разпоредби, които всъщност не обслужват въздухоплаването или хората, а конкретни интереси.
<P>
В директивата относно отказан достъп на борда, с нейната неясна формулировка по въпроса за "извънредни обстоятелства", ние дадохме на авиокомпаниите възможността да тълкуват това понятие съвсем широко. И те правят точно това - за сметка на пътниците. В тази директива ние също така пропуснахме да наложим глоби за закъсненията. През последните седмици и месеци, по-специално, авиокомпаниите се възползваха от факта, че не трябва да плащат за закъснения, а само да предоставят минимални права на пътниците - отново за сметка на пътниците. Не бива да повтаряме тази грешка.
<P>
Затова настоявам през следващия парламентарен мандат вие или онези, които ще поемат тази тема, да представят предложения за промяна на въпросния законов текст.
<P>
И още един въпрос - това е последният ми "учебен" ден в този Парламент, както и за много колеги, членове на Парламента. На първия учебен ден обикновено получавате ученическа чанта. Може би в последния ден ще има и пликче с бонбони. Г-н Таяни, аз бих пожелал един "бонбон". Моля ви, отменете тази глупост, която сътворихме преди време с регламента относно течностите и проверките за сигурност на летищата, колкото е възможно по-скоро. Този регламент не беше от полза за никого и не защити никого. Той само предизвика гняв. Само защото никой не е достатъчно смел и достатъчно решителен да каже това на хората и да го отмени, всички ние още страдаме от този неописуем регламент. Моля ви, напълнете чантата и отменете тази безсмислица.
<P>
Благодаря от сърце на всички вас, с които имах привилегията да работя през последните няколко години.
<SPEAKER ID="060" NAME="Председател">
Благодаря ви, г-н Rack. Бъдете сигурен, че ще липсвате на Парламента и Ви желаем всичко най-добро за в бъдеще.
<SPEAKER ID="061" NAME="Gilles Savary" AFFILIATION="PSE">
(FR) Г-н председател, току-що изслушах г-н Boso и не разбирам факта, че съществуват специални случаи, особено в Италия, където днес би било за предпочитане слотовете да бъдат освободени. Но аз считам, че трябва да разсъждаваме трезво и да признаем, че кризата засяга сектора на въздухоплаването по-бързо и по-дълбоко откогато и да било. Несъмнено това е един от първите сектори, които ще бъдат засегнати от бюджетни съкращения - корпоративни бюджети по отношение на служебните пътувания и бюджети на домакинствата по отношение на пътуващи в летен отпуск. Другата възможност би била да се освободят слотовете изцяло, което вероятно ще доведе до сценарий, в който най-мощните авиокомпании ще завъртят празните си самолети в най-добрите слотове, ще изоставят най-нерентабилните слотове по отношение на пространственото планиране, а нискотарифните авиокомпании, които имат друг икономически модел, ще се възползват от него, за да продадат няколко слота.
<P>
Накратко, това вероятно ще бъде преразпределение на ролите при възможно най-лошите обстоятелства. Това няма да има нищо общо с реалната икономика, с действащия пазар; това по-скоро ще изиграе роля в един социален дъмпинг или в защита на спечелени позиции, в случая с най-мощните авиокомпании. Ето защо според мен този мораториум е решение, което нанася най-малко вреда, при условие че е само временно, че събитията и въздействието на кризата се следят отблизо, че се прави отчет за развитието на нещата пред Парламента и че отваряме пазара за слотове, като отделяме време, за да осъществим промяна в политиката и да консолидираме една нова политика на Европейския съюз.
<P>
Това е моето последно изказване пред Парламента. За мен е голяма привилегия, след като съм работил 10 години в една и съща комисия, да взема думата на практика в края на парламентарния мандат, в едно от последните разисквания, и при това сред приятели. Искам да кажа какво удоволствие беше за мен да работя с такива силни и ярки личности; няма да забравя това. Тази комисия е елитна комисия - мисля, че това трябва да се каже. Тя свърши забележителна работа; тя е чест за работата на Парламента, чест за Европейския парламент. Искам да благодаря на всички мои колеги от всички политически групи. Не мисля, че в политиката ще ми се случи нещо друго, което да е толкова богато, честно, искрено и дълбоко.
<P>
Искам също да кажа на г-н Таяни, че го поздравявам за това, че е приел толкова труден мандат и портфейл като транспорта по времето на своя мандат и, тъй като търпението и времето са това, което правят един човек компетентен тук, той заслужава този портфейл да му бъде възложен отново при следващия мандат на Комисията. Госпожи и господа, благодаря ви за всичко.
<SPEAKER ID="062" NAME="Председател">
Благодаря Ви, г-н Savary. Едно от нещата, които казахте за Комисията, показва идеално Вашите качества и усилията, които сте положили в работата си в Парламента. Сигурен съм, че в бъдеще ще имате също толкова обогатяващи преживявания.
<SPEAKER ID="063" NAME="Ryszard Czarnecki" AFFILIATION="UEN">
(PL) Г-н председател, говоря веднага след г-н Rack и г-н Savary и искам да благодаря и на двамата за работата им в Европейския парламент. Не зная дали това ще бъде последното ми изказване тук. Това зависи от предстоящите избори.
<P>
Госпожи и господа, днес обсъждаме нещо, което е интересно, защото показва конфронтацията между съвсем основни интереси на авиокомпаниите и интересите на потребителите и пътниците. По време на криза авиокомпаниите се спасяват, като искат тези ограничения, точно както казахме тук, да бъдат продължени през следващата година. Ако сега помогнем на авиокомпаниите, а аз считам, че това е разумно, те не трябва да го правят за сметка на пътниците. Ситуация, в която авиокомпаниите наистина се отнасят към този въпрос като претекст и отменят полети безнаказано, е наистина много опасна.
<P>
И аз като г-н Rack считам, че трябва да премахнем ограниченията за пуловете от слотове за пътнически полети, защото ситуацията става все по-сюрреалистична и е много дразнеща. Искам да използвам възможността да поздравя члена на Комисията г-н Таяни за неговата отлична работа.
<SPEAKER ID="064" NAME="Timothy Kirkhope" AFFILIATION="PPE-DE">
(EN) Г-н председател, след като изслушах няколко оратори, които вече няма да бъдат с нас след следващите избори, аз се надявам, че избирателите в Обединеното кралство ще ми позволят да се върна тук за още един мандат. Това е последният път, когато ще говоря от това конкретно място в Парламента: след промените ще бъда преместен. Мога ли само да поздравя г-н Jarzembowski, по-специално за работата, която свърши за всички нас в комисията, и да благодаря на г-н Таяни, а също така и на г-н Costa за представянето на този въпрос пред нас.
<P>
Разискването относно спирането на прилагането на правилото 80/20 е много важно, но това може да е само кратковременна мярка и не бива да се допуска да стане част от политиката в областта на въздухоплаването в дългосрочна перспектива. Положителните страни са очевидни: предоставя се помощ на превозвачите, особено на големите превозвачи под национален флаг, да преминат сегашния икономически спад; също така, прекратяването на полетите с празни самолети за изпълнение на задълженията, свързани със слотовете, е добро за околната среда, но решението не е в това и не трябва да се превръща в постоянно.
<P>
Текущите проблеми са свързани с настоящия финансов срив, но да се твърди, че кризата във въздухоплаването се дължи изцяло на него, би било погрешно. Състоянието на някои от нашите национални превозвачи не е добро от няколко години и те трябва внимателно да разгледат бизнес моделите си за в бъдеще. Те трябва да са жизнеспособни стопански предприятия, а не организации със специални привилегии, и прибягването до протекционистки мерки не е приемливо като цяло за мен и за моите колеги.
<P>
Ние, разбира се, ще подкрепим Комисията в това. Аз обаче не подкрепям използването на опростена процедура в бъдеще и мисля, че би било добре да има изслушване по директивата за разпределение на слотове, може би през есента или зимата, когато се върнем. Трябва да намерим мерки за въвеждане на пазарни стимули за авиокомпаниите и летищата. В настоящите трудни условия ефективността и иновациите трябва да бъдат възнаградени - аз специално съм привърженик на регионалните летища.
<P>
И накрая, позволете само да спомена положението на пилотите: спиране на принципа "ползваш или губиш" може да остави някои пилоти без работа. Говоря като пилот, какъвто съм и аз: може ли, моля ви, Комисията да обясни защо не са проведени консултации със сдруженията на пилотите по този въпрос, и може ли също така да потвърди, че проблемите на пилотите и другите работещи в отрасъла ще бъдат изцяло взети под внимание?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Г-н председател, г-н Таяни, госпожи и господа, Европейската комисия прие като неотложна мярка предложение за изменение на Регламент (ЕИО) № 95/93 относно разпределението на слотовете на летищата. Основната цел на това предложение е спирането на прилагането на правилото 80/20 или, с други думи, да предотврати разпродаването на вече закупени слотове, ако не са използвани. Това не е предвидено като принцип ad eternum, нито като право на собственост - както току-що каза председателят на комисията г-н Costa - а като временна мярка.
<P>
Това спиране се базира на информацията, че икономическата криза доведе до широко разпространен спад във въздушния трафик на пътници и товари, със значителен ефект върху националните превозвачи и други икономически сектори, при което се създаде несигурност за работните места. В резултат на това ние имаме задължение да не принуждаваме авиокомпаниите да извършват полети със значителни икономически разходи и вреди за околната среда, само за да запазят слотовете си. Ето защо аз подкрепям временното спиране на прилагането на правилото 80/20.
<P>
Като казвам това, трябва да използвам възможността да поставя въпроса дали този подход ще бъде достатъчен за ефективна реакция спрямо глобалната криза, засягаща този сектор, или, както аз смятам, Комисията трябва да разгледа и предложи програма за подкрепа на сектора, за да бъде стабилен и в състояние да реализира растеж след кризата.
<P>
Не бива да забравяме, че много авиокомпании, какъвто е случаят с националния превозвач на моята страна, които преди са преодолявали икономически кризи и са се консолидирали във финансово отношение, сега се оказват в кризисна ситуация, която ще бъде трудно да превъзмогнат, криза, която не е предизвикана от тях, но от която те страдат.
<P>
Г-н председател, госпожи и господа, това е последното ми изказване през настоящия законодателен мандат и е възможно да бъде последното ми изказване изобщо, в зависимост от това какво ще решат избирателите. Затова не мога да пропусна тази възможност да изразя благодарността си за подкрепата и съдействието, които винаги съм получавал от колегите в Парламента за моя скромен принос към изграждането на европейския проект и в отговор на гражданите.
<P>
Затова искам да изразя своята благодарност в тази зала към Вас, г-н председател, към заместник-председателя г-н Таяни и всички колеги от моята група. Трябва по-специално да спомена онези, които се изказаха днес тук - г-н Simpson и г-н Savary - а също и онези колеги от други групи, като председателя на нашата комисия г-н Costa, с които съм имал удоволствието да работя по няколко доклада, а също така и г-н Jarzembowski, когото не мога да пропусна. Той водеше тази група в областта на транспорта и винаги е бил много отзивчив, често е отхвърлял идеите ми, но с разбиране, и винаги е подхождал много прецизно и с голяма демократичност.
<P>
Това е най-малкото, което ще запазя занапред, за да продължа да работя за демокрацията, каквато трябва да бъде: демокрация на уважение към плурализма и за постигане на нашите общи цели.
<SPEAKER ID="066" NAME="Председател">
Благодаря Ви, г-н Fernandes. Да се надяваме, че португалските избиратели ще оценят вашите лидерски способности, както ги оценяваме ние, и че всъщност ще бъдете преизбран.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Разпределянето на слотовете е въпрос, пряко свързан с недостатъчния разполагаем капацитет на летищата, особено на големите. Икономическата криза и относителният спад на трафика, причинен от нея, служат само за отлагане на решаването на истинския проблем, а именно трудностите, породени от насищането на големите централни летища, и потенциалното насищане на малките летища.
<P>
Наше задължение е да намерим решения на проблемите, които възникват в момента, но не бива да губим от поглед и перспективата за решаването на проблемите в бъдеще. Парламентът изиска от Европейската комисия да изготви съгласуван генерален план за увеличаване на капацитета на летищата. Редица европейски летища имат подобни планове, но това, което е абсолютно необходимо, е те да бъдат координирани на европейско равнище като част от одобрената неотдавна инициатива за Единно европейско небе. Твърдо съм убеден, че като резултат от създаването на Европейската обсерватория миналия ноември това желание ще се сбъдне в близко бъдеще. Този план е от решаващо значение за устойчивото развитие на отрасъла на въздушния транспорт, който е жизненоважен за европейската икономика.
<P>
Въпросът за слотовете не е само европейски проблем. Трафикът на европейските летища не идва само от Европа. По тази причина е необходимо да бъде намерено глобално решение на въпроса за слотовете с подкрепата на IATA, Евроконтрол и всички други заинтересовани агенции в тази област. Ето защо считам, че отправената днес препоръка към Комисията от страна на Парламента да преразгледа в близко бъдеще въздействието на кризата върху въздушния трафик и да преразгледа в този контекст Директива 95/93 е най-подходящият метод, който можем да предложим в тези несигурни времена.
<P>
Без да направим задълбочен анализ, рискуваме да навредим по неприемлив начин и на принципа на конкуренцията, който е основен за икономиката, и на нововъзникващите авиокомпании, чието развитие все още зависи, за съжаление, от принципа "ползваш или губиш". Губещите в тази ситуация ще бъдат най-вече пътниците, а това не бива да се случва.
<SPEAKER ID="068" NAME="Nina Škottová" AFFILIATION="PPE-DE">
(CS) Г-н председател, госпожи и господа, както вече чухме, въздушният транспорт е засегнат от различни критични ситуации, включително ТОРС и мексиканския грип. Същевременно има спад в пътникопотока. Искам да спомена един от факторите, които може би играят роля за намаляване на пътникопотока, и това е качеството и капацитета на летищните услуги, особено проверките за сигурност. Трябва да кажа, че те са не само лишени от достойнство - например събуването на обувките и преминаване бос през проверката за сигурност - но също така по отношение на хигиената това е отговорност и опасност за здравето. Не бих се изненадала, ако броят на пътниците е намалял поради страх от инфекция - страх, който в момента медиите поощряват. Затова бих искала Европейският съюз да има по-добър контрол върху хигиената на проверките за сигурност по европейските летища, за да може да подобри благосъстоянието, безопасността и комфорта на пътниците. Тъй като това е последното ми изказване пред Парламента, благодаря на всички за сътрудничеството и ви желая успех в бъдеще.
<SPEAKER ID="069" NAME="Председател">
Аз също ви желая щастие в бъдеще, г-жо Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Искам да кажа, че сегашната ситуация е белязана, преди всичко, от несъответствието между постоянно нарастващите технологични възможности и мерките за сигурност, които затрудняват живота на пътниците и на персонала на летищата. Мисля, че е в наш интерес, особено след като икономическата криза вече се чувства в целия свят - и вероятно през есента ще доведе нова вълна на кризата, нова атака на финансова несигурност - да направим всичко по силите си, за да гарантираме превъзмогването на кризата в сектора и разширяването на този сектор. Според мен онези, които разполагат с ресурси и не ги използват, са обречени на неуспех. Бих искал Европейският съюз да избегне такава ситуация и бих искал ние да сме начело, когато става въпрос за транспортния сектор.
<SPEAKER ID="071" NAME="Антонио Таяни" LANGUAGE="IT">
Г-н председател, искам да благодаря на Вас и на всички онези колеги, които участваха в това разискване относно временната мярка - бих подчертал временния й характер - в областта на въздушния транспорт. Преди всичко бих желал да благодаря и на всички онези, които напускат Парламента, за свършената от тях работа.
<P>
(FR) Искам също така да благодаря на г-н Savary, който вече не е в залата. Споделям неговите чувства и затова се надявам да работя отново с него през следващите години, дори да не е вече член на ЕП.
<P>
(IT) Благодаря от сърце на онези колеги, които напускат Парламента, за помощта, която оказваха на Комисията, за интелигентните им коментари, а също така и за отправената критика. Парламентът трябва да изпълни тази роля и никой не е убеден в това повече от мен, защото според мен без силното участие на Парламента европейските институции нямаше да са в състояние да осигурят най-добра защита на интересите на гражданите.
<P>
Именно по тази причина искам да уверя г-н Jarzembowski, който ми зададе въпрос относно процедурата на комитология: компромисът, който беше изцяло подкрепен от Комисията, предвижда използването на процедура на съвместно вземане на решение по отношение на възможното подновяване за зимния сезон. Това е чисто хипотетично, защото, искам да подчертая, мярката е временна и важи само за шест месеца. Независимо от това всяко по-нататъшно предложение трябва винаги да бъде предшествано от оценка на въздействието, като се вземат предвид ефектите върху потребителите и върху конкуренцията. То ще представлява и част от цялостно преразглеждане на регламента за слотовете, за което съм поел ангажимент пред Съвета, по искане на министъра на транспорта на Обединеното кралство, както съм потвърждавал многократно в тази зала.
<P>
Тази неотложна намеса обаче е предизвикана от кризата. Всъщност данните, предоставени от Асоциацията на европейските летища, ни показват, че при 80 % от европейските летища се наблюдава спад на трафика през януари между 8 % и 10 % по отношение на пътниците, и между 25 % и 30 % по отношение на товарите. Следователно ситуацията е трудна. Аз също споделям надеждата и желанието, изразени от някои членове на Парламента, че сегашната ситуация със свинския грип ще се окаже не толкова сериозна, колкото се считаше в началото. Не можем обаче да скрием факта, че предложението за спиране на полетите от целия Европейски съюз до дадена държава или до райони, където епидемията се е проявила за пръв път, беше в дневния ред на срещата на Съвета на министрите на транспорта миналата седмица, както и на Съвета на министрите на здравеопазването. Възможно е да има реакции, но не беше взето никакво решение, тъй като ситуацията не беше счетена за достатъчно сериозна. Ясно е обаче, че има разисквания в сектора, някои екипажи са решили да не летят до райони с известни случаи на грип, което доведе до допълнителен спад в броя на пътниците.
<P>
Считам, че по отношение на правата на пътниците - тъй като това е тема, подчертавана от много влиятелни членове на Парламента - основното е да се запазят връзките и честотата точно в полза на гражданите, и след това да бъде преодоляна кризата. Финансовата стабилност и устойчивост на нашите авиокомпании са ключови параметри за опазване на преимуществата на вътрешния пазар и благодарение на вътрешния пазар пътниците имат достъп до различни връзки, маршрути и цени без прецедент в Европа. Искам пътниците и занапред да имат тази възможност за избор. Що се отнася до нормативната уредба на контрола, трябва да засилим наблюдението и прилагането на Регламент 261. За тази цел Комисията ще публикува - нека кажа това на г-н Rack - съобщение относно прилагането на регламента през втората половина на 2009 г. Въз основа на тази оценка ще направим изводи за бъдещето.
<P>
Що се отнася до течностите, както знаете, ние вече публикувахме приложението, което преди това беше секретно, и благодарение на използването на нови и по-ефективни технологии от гледна точка на сигурността се надяваме, че ще можем да преразгледаме положението преди 2010 г. Аз бях много скептично настроен по въпроса за течностите, когато бях член на ЕП, сега продължавам да бъда скептичен и работя именно за постигането на тази цел. Що се отнася до загрижеността, изразена от други колеги по отношение на някои летища, които биха могли да имат проблеми след тази мярка - имам предвид едно европейско летище, което е част от един от приоритетните проекти на ЕС, летище Малпенса - мога да предложа известна информация относно авиокомпании, различни от Алиталия-Ер Франс. Нека ви прочета малко статистика: на летище Малпенса германска авиокомпания, "Луфтханза", е имала 8 741 слота през 2008 г., а на 24 март 2009 г. -19 520, което е увеличение на капацитета с повече от 100 %. Също на Малпенса, нискотарифната авиокомпания "EASYJET" има 15 534 слота през 2008 г., а на 24 март 2009 г. - 22 936, значително увеличение, представляващо 47 % нарастване на капацитета. Също така е добре известно, че новата авиокомпания Луфттханза Италия има планове, както можем да прочетем на уебсайта на авиокомпанията, т.е. в общественото пространство, да разшири мрежата си с нови полети от Милано до Рим и до градовете Неапол и Бари, както и до други европейски градове - Барселона, Брюксел, Букурещ, Будапеща, Лисабон, Мадрид и Париж. При това положение мога да кажа с абсолютна сигурност, че тази мярка няма да нанесе никаква вреда - и казвам това като член на Европейската комисия, отговарящ за транспорта - на летище и европейски център като Малпенса, което е заложено в приоритетните проекти на Съюза.
<P>
Искам да приключа, като благодаря отново на Парламента за това разискване, и да потвърдя онова, което казах в предишното си изказване, в отговор на г-н Jarzembowski, г-н Simpson и г-н Blokland, по отношение на ангажимента, който поемам днес като член на Комисията, отговарящ за транспорта - и се надявам отново да мога да го направя като бъдещ такъв - относно процедурата на съвместно решение по въпроси, свързани със слотовете. Някои от представените идеи, като тези, включени от докладчика в първоначалните му изменения, заслужават да бъдат надлежно проучени в контекста на бъдещата преработка на регламента относно разпределението на слотовете, и - повтарям - персоналът на Комисията, на който благодаря отново за ценния принос през тези седмици на тежка работа, е готов да направи това и всъщност е в процес на изготвяне на проект на новия текст. Същевременно, както е заложено в изменението, което разискваме днес, Комисията ще следи внимателно развитието на кризата в сектора на въздухоплаването и ще предложи необходимите мерки по целесъобразност, като обръща голямо внимание на защитата на правата на пътниците. Ще направя това не само в областта на въздушния транспорт, но също така и в областта на морския, железопътния и автобусния транспорт. Това е ангажимент, който сме поели: обсъждат се законодателни мерки. Надявам се, че през следващия парламентарен мандат те могат да бъдат завършени, като нашата основна цел независимо от това остава да се отговори на потребностите на хората, които избират този Парламент и които чрез консенсуса на Парламента разчитат на Европейската комисия, изпълнителният орган на Общността.
<P>
Г-н председател, позволете да благодаря и на Вас, г-н Costa, и на всички колеги, които взеха участие в това разискване, за тяхното ползотворно сътрудничество. Аз поемам ангажимента да продължа да работя с членовете на Парламента и с комисията по транспорт и туризъм, за да гарантираме, че демократичната институция, представляваща европейските граждани, може да играе все по-влиятелна роля. Надявам се, че с Договора от Лисабон следващият Парламент ще може да направи така, че гласът на хората от Европа да се чува по-ясно.
<SPEAKER ID="074" NAME="Paolo Costa" LANGUAGE="IT">
Г-н председател, госпожи и господа, считам, че трябва да подчертаем три концепции. Първо, по въпроса, който разглеждаме, стигнахме до компромис, а един компромис трябва да се спазва. Знаем, че това е компромис между институции, които спазват обещанията си. Това е временна мярка и втора няма да има: ако има втора мярка, тя трябва да е в рамките на анализ и по-задълбочено предложение за слотовете.
<P>
Само две предложения, които се надявам да бъдат от полза: първото е да се следи отблизо ефектът от това спиране на прилагането, тъй като очевидно то ще доведе до намаляване на слотовете и означава, че някои слотове, и следователно някои линии, няма да се използват. Изборът за това какво да се прави и какво да не се прави ще бъде в ръцете на отделните компании. В бъдеще, считам, че би било по-добре да вземем предвид, че ако трябва отново да намалим тази дейност, трябва да има обществен контрол върху избора, а не да оставим този избор само на критериите за рентабилност на отделните предприятия.
<P>
Последното предложение е, че независимо дали има криза, към темата за слотовете трябва да се подходи по надлежния начин, заради самата нея. Връщането на идеята за слотовете като обществено благо, върху което може да се предоставя право на ползване, но върху което дружествата не могат да придобиват право на собственост, е основен въпрос, макар че с него трябва да се борави много внимателно, за да не се превърне в инструмент, който заплашва жизнеспособността на много от авиокомпаниите, от които всички ние зависим. Благодаря ви отново за вашето съдействие.
<SPEAKER ID="075" NAME="Председател">
Разискването приключи.
<P>
Гласуването ще се проведе днес от 12,00 ч.
<P>
Това е и моето последно разискване като председател през настоящия парламентарен мандат и бих искал да благодаря на всички. Днешното разискване беше някак особено поради това, че трябва да се сбогувам и да пожелая всичко най-хубаво на толкова много колеги. Каквото и да се случи, считам, че на новодошлите ще им трябват много работа и време, преди да достигнат равнището на тези колеги, с които сега се разделяме.
<P>
Писмени изявления (член 142)
<SPEAKER ID="076" NAME="Christine De Veyrac  " LANGUAGE="FR">
Доволна съм, че беше постигнато единомислие по текста, допускащ замразяването на правилото "използваш или губиш" по отношение на слотовете през летния летателен сезон.
<P>
Налагаше се да действаме бързо и ефективно, изправени пред кризата, засегнала в значителна степен сектора на въздушния транспорт.
<P>
След чувствителния спад на въздушния трафик вече за трети път се налага ЕС да прилага механизма за автоматично възобновяване на слотове.
<P>
Както установихме неотдавна, задължението да се използват поне 80 % от слотовете е необходимо за баланса в този сектор, но понякога се разминава с реалността на пазара.
<P>
Излитането на полупразни самолети е необосновано както от икономическа, така и от екологична гледна точка.
<P>
В бъдеще ще имаме възможност да обмислим начини за облекчаване на това правило при отчитане на положението по летищата.
<P>
Доволна съм освен това да отбележа, че компромисът, постигнат между Парламента и Съвета, ще наложи провеждането на цялостна оценка на въздействието, ако бъде възобновено правилото "използваш или губиш".
<P>
Текстът, който гласуваме, е извънредна мярка, но ако тази тенденция се запази, ще трябва да вземем под внимание положението не само на въздушните превозвачи, но също на потребителите и на летищата.
<P>
(Заседанието, прекъснато в 11,23 ч. в очакване на времето за гласуване, е възобновено в 12,00 ч.)
<SPEAKER ID="079" NAME="Председател">
Предстои ни едно много специално гласуване, тъй като мисля, че за всички онези, които като мен ще трябва да напуснат Парламента, този последен момент, прекаран заедно, ще бъде доста емоционален. Ще се възползвам от времето, оставено ни от някои колеги, които са дошли със закъснение и в момента заемат местата си, за да засвидетелствам своята почит към онези служби, благодарение на които нашата Вавилонска кула не се е срутила.
<P>
(Силни ръкопляскания)
<P>
Благодаря на Birgitte Stensballe и на целия й екип, на асистентите, благодарение на които документите винаги пристигат на точното място и точно навреме, на техниците, на секретарките и на писмените преводачи. Разбира се, благодаря и на устните преводачи, на които поднасям моите най-смирени извинения. Съзнавам на какво напрежение съм ви подлагал като председател, преминавайки прекалено бързо по отделните точки.
<P>
(Ръкопляскания)
<P>
Знам, че тайно се надявате моят рекорд от 900 изменения, гласувани в рамките на един час, никога да не бъде надминат!
<P>
В заключение ще ви разкрия една малка тайна, докато и последните няколко колеги заемат местата си. Вероятно се питате по какъв начин се категоризират нашите изменения: Дали изменение Х, написано на латвийски език, е по-близо до оригиналния текст на португалски, отколкото изменение Y, написано на словенски език? Кой е отговорен за тази категоризация? Отговорът на този въпрос седи до мен. Този е господинът, който има изключително трудната задача да извърши тази семантична категоризация. Защо е възложена точно на него? Много просто - защото Paul Dunstan говори 27 езика.
<P>
(Ръкопляскания)
<P>
Мисля, че всички можем много да се гордеем с качествата и всеотдайността на нашия парламентарен състав.
<SPEAKER ID="080" NAME="Gary Titley" AFFILIATION="PSE">
(EN) Г-н председател, взимам думата съгласно член 145, за да направя лично изявление.
<P>
Вчера по време на разискването под председателството на г-н Pöttering, г-н Farage - в тирадата си пред Парламента - ме обвини, че съм го нарекъл "реакционер". Длъжен съм да заявя тук, че това е напълно вярно - той е реакционер!
<P>
(Смях)
<P>
Това е нищо в сравнение с коментарите, които получих по електронната поща от членове на неговата партия. Описан съм като "педофил" и "огромен тлъст дебелак" от членове на Партията за независимост на Обединеното кралство (UKIP). Нещо повече, когато беше поставена бомба в офиса ми, членове на UKIP ми писаха, а г-н Farage даде изявление за пресата, като смисълът на изразеното от него мнение беше, че точно това заслужавам. Неотдавна получих имейли от UKIP, в които ми пишат, че наследникът на британския трон е по-добре познат като "Големите уши". Това изчерпва всичко, което трябва да знаете за британската Партия на независимостта.
<P>
(Ръкопляскания)
<SPEAKER ID="081" NAME="Председател">
Вашето лично изявление, разбира се, е отразено в протокола съгласно Правилника за дейността.
<P>
Ако не възразявате, госпожи и господа, няма да подновяваме този дебат.
<P>
Давам ви 30 секунди, но ви предупреждавам, че ще бъдат само 30, като знак на добра воля, защото текат наистина последните мигове от парламентарния мандат.
<SPEAKER ID="082" NAME="Michael Henry Nattrass" AFFILIATION="IND/DEM">
(EN) Г-н председател, това не беше процедурен въпрос и в по-голямата си част беше пълен с безсмислици. Членовете на Партията за независимост на Обединеното кралство не пишат подобни неща и не си хабят мастилото за подобни лица, които говорят подобни неща. Това е абсолютно възмутително.
<SPEAKER ID="083" NAME="Председател">
Бих желал да ви информирам, че това всъщност беше процедурен въпрос съгласно член 145 за личните изявления. Искането на г-н Titley за изказване пред Парламента е напълно правомерно.
