<CHAPTER ID="017">
Процедура за избор на нов изпълнителен директор на МВФ и външно представителство на еврото (разискване)
<SPEAKER ID="063" NAME="Председател">
Следващата точка е изявлението на Комисията относно процедура за избор на нов изпълнителен директор на МВФ и външно представителство на еврото.
<SPEAKER ID="064" NAME="Оли Рен" LANGUAGE="EN">
Г-жо председател, уважаеми колеги, много благодаря за вашите много уместни въпроси. Комисията приветства решението на изпълнителния съвет на МВФ от 20 май тази година, което разяснява процедурата за избор на следващия изпълнителен директор на МВФ.
<P>
Комисията е съгласна, че процедурата за избор трябва да бъде открита, прозрачна и основана на заслуги. Това ще даде възможност на кандидати от всички държави-членки на МВФ да се състезават въз основа на своите качества, като се вземат предвид всички съответни аспекти.
<P>
Държавите-членки на ЕС се споразумяха да подкрепят най-квалифицирания кандидат, който е в състояние да отговори на високите критерии, необходими за изпълнение на отговорностите, свързани с тази много важна длъжност. По-специално, кандидатът трябва да е показал неоспорими способности, ангажираност към многостранна координация и широки познания в областта на международните икономически, финансови и парични въпроси. Комисията подкрепя това споразумение.
<P>
Комисията изцяло подкрепя кандидатурата на министър Кристин Лагард. Тя е компетентен и опитен кандидат, който е спечелил уважението на нашите партньори в международната общност. Тя не само има много добро познаване на европейската икономика и вземането на решения в ЕС, което е ценно качество в днешно време, но и много голям опит в глобалното икономическо управление - например чрез успешното й справяне с председателството на Г-20.
<P>
Позволете ми също да добавя, че миналата година на срещата на върха на Г-20 в Сеул в Корея беше постигнато споразумение да се намали в относително изражение европейското представителство в управителния съвет на МВФ с две места с цел да се увеличи гласа и представителството на нововъзникващите пазарни икономики.
<P>
Въпросът за външното представителство на еврозоната, макар и свързан с общата реформа на Международния валутен фонд, не е пряко свързан с избора на изпълнителен директор на МВФ. Комисията е на мнение, че е в общ интерес на Европа, на Европейския съюз и неговите държави-членки да вървят постепенно към едно място за Европейския съюз, или поне за еврозоната, в МВФ. Постепенно и постоянно.
<P>
Г-жо председател, уважаеми колеги, както знаете аз съм изцяло ангажиран с реформата и укрепването на икономическото управление на ЕС както вътрешно, така и външно. За постигането на тази цел предпочитам да се прилага изпитания метод на Жан Моне: Европа е изградена чрез конкретен напредък в реалния живот, стъпка по стъпка, като се правят по-големи и по-малки стъпки.
<P>
Затова нека първо завършим реформата на вътрешното управление, което е спешно необходимо и което след въвеждането й ще представлява огромна крачка напред. Нека след това се справим с предизвикателството на външното представителство, което ще бъде още една важна стъпка напред, след като бъде одобрено и приложено. Една голяма стъпка след друга.
<SPEAKER ID="065" NAME="Corien Wortmann-Kool" LANGUAGE="NL">
Г-жо председател, когато предишният изпълнителен директор на Международния валутен фонд (МВФ) встъпи в длъжност, имаше големи въпросителни по отношение на уместността и ефективността на МВФ. Сега, когато по време на кризата и по трудния начин разбрахме колко силно сме свързани един с друг в международно отношение, ние сме по-добре подготвени. Именно в моменти на криза можем да се научим да се търсим взаимно, след като от опит установихме от какво решаващо значение са ролята и експертните познания на МВФ, дори и за нас, тук, в Европа. Важно е също през следващите години МВФ да има ключова роля по отношение на глобалното управление и по-голямата финансова и парична стабилност в света.
<P>
За съжаление, в тази криза на еврото ние извлякохме поуки по твърде болезнен начин. Може да се досетите какво имам предвид. Днес обсъждаме новия кандидат за бъдещ изпълнителен директор на МВФ. Съвсем правилно заявихте, че това трябва да бъде открита процедура, но не е нужно да крием факта, че ние, Европа, имаме отличен кандидат. Щастлив съм, че в Парламента имаме възможност чрез днешното разискване да дадем твърдата си подкрепа на този кандидат.
<P>
По време на криза е важно на тази най-висока длъжност да застане една изключително квалифицирана жена, тъй като в условията на криза женските качества биха могли да осигурят реална добавена стойност и при това с високо качество. Г-жа Лагард има опит от двете страни на Атлантическия океан, както и в многостранното управление. Погледнато и от този ъгъл, тя е отличен кандидат. Надявам се, че с тази подкрепа сме в състояние да прибавим допълнителен тласък към предложената кандидатура на г-жа Лагард като следващия заемащ длъжността изпълнителен директор на МВФ.
<SPEAKER ID="066" NAME="Pervenche Berès" LANGUAGE="FR">
Г-жо председател, г-н член на Комисията, в общи линии се чудя защо имахте желание да направите това изявление. Вие завършихте изказването си с думите: "Цялото ни време днес по същество е заето с реформата на икономическото управление; въпросът за външното представителство на еврозоната ще бъде обсъден на по-късна дата".
<P>
Моля да ме извините, но не одобрявам Вашия подход, тъй като един от основните проблеми в Европейския съюз днес е въпросът за външното представителство на еврозоната. Днес е ясно, че войната на валутите може лесно да заличи всички усилия, които се иска да бъдат положени от гражданите в еврозоната в името на строги ограничения и на подобряване на положението със суверенния дълг. Затова европейците не може да бъдат крайно взискателни вътрешно, а същевременно да не проявяват интерес към това как тяхната парична единица, подхвърляна насам-натам от пазарите на международната сцена, се справя външно. Няма да има вътрешна защита без защита отвън.
<P>
Затова моля да ме извините, но не съм съгласна с Вашия подход по този въпрос. Знам, че задачата е трудна, но Европейският парламент в продължение на няколко години вече подкрепя идеята за развитие в посока към външно представителство на еврозоната, особено в рамките на Международния валутен фонд (МВФ).
<P>
Трябва да признаем, че когато Доминик Строс-Кан беше назначен за изпълнителен директор на МВФ, положението беше много различно: говореше се, че става редуване на хора в управлението на организацията. Самият г-н Строс-Кан заяви, че може да е последният европеец, оглавявал МВФ. Оттогава обаче положението значително се промени. Районът, в който намесата на МВФ е от решаващо значение днес, е Европа. Можем да видим, че зад намесата на МВФ, намесата на големите инвестиционни банки в САЩ имат важна роля. Можем също така да видим, че рано или късно въпросът за икономическата ситуация в САЩ може да бъдат повдигнат и законно обсъден в рамките на МВФ.
<P>
Всичко това рисува една много по-сложна картина, отколкото простото решаване дали това или онова лице да контролира бъдещето на МВФ. Естествено, европейците трябва да бъдат представени - с право те трябва да имат роля в една от най-големите институции - но по-същественото, което искам да разбера от Вас, е: каква политика искаме да водим на международната сцена? Какъв мандат следва да провежда един европеец на международната сцена, като се имат предвид усилията, които полагаме вътрешно, като се има предвид влиянието на пазарите извън Европейския съюз и въздействието, което те имат върху инвестициите, спекулациите и заетостта в Европа?
<P>
Считаме също така, че който и да управлява МВФ в бъдеще, ще бъде изправен пред огромна задача: той или тя не трябва да разрушават напредъка, постигнат от Доминик Строс-Кан, когато той съвсем леко премести границите на така наречения в миналото Вашингтонски консенсус. Днес вече виждаме втвърдяване на отношението в рамките на институцията; ние считаме, че това е погрешен подход.
<P>
И накрая, трябва да бъде повдигнат и въпросът за мястото на МВФ в рамките на системата на Обединените нации, и ако европейците наистина предложат кандидат, те трябва да гарантират, че мандатът, който ще дадат на това лице, е структуриран така, че да позволи на него или на нея да настоява за форма на глобално управление, което да се справи с предизвикателствата след кризата, пред които сме изправени.
<SPEAKER ID="067" NAME="Olle Schmidt" LANGUAGE="SV">
Г-жо председател, г-н Рен, благодаря Ви за Вашия отговор. До края на юни се очаква да бъде назначен нов изпълнителен директор на Международния валутен фонд (МВФ), който да наследи Доминик Строс-Кан, който, както всички знаем, е обвинен в много тежко престъпление, което, за съжаление, вероятно навреди и на репутацията на МВФ. Сега в тези бурни времена следва да бъде назначен един нов, компетентен изпълнителен директор на важна глобална институция, като процедурата трябва да е открита.
<P>
Също като моите колеги приветствам кандидатурата на министъра на финансите на Франция Кристин Лагард. Мисля, че всички сме разбрали, че тя е много компетентен човек. Освен това тя има подкрепата на няколко държави-членки и Европейската комисия. Защо обаче не съумяхме да се споразумеем относно обща процедура за номинация? Това щеше да засили влиянието на Европа. Това е нещо, което ни липсва. Ако имахме обща процедура и ако Комисията беше поела пълна отговорност, това щеше да укрепи репутацията на ЕС, на еврото и на Европа.
<P>
Член 138 от Договора от Лисабон гласи, че положението на еврото в международната парична система трябва да бъде укрепено. Защо тогава не беше използвана тази възможност? Членът на Комисията говори за движение стъпка по стъпка, но понякога се налага да се направи малък скок напред, за да се засили нашата позиция, особено в бурни времена. Мисля също, че е важно да се подчертае, че МВФ се нуждае от широка реформа, нещо, което г-жа Berès също ясно заявява в своя доклад. Работата по тази реформа е започнала. Въпреки това представителството на ЕС в МВФ също трябва да бъдат обсъдено и затвърдено.
<P>
Нуждаем се от по-силен МВФ, който действа като глобален кредитор. В обобщение: нуждаем се от по-силен и по-представителен МВФ в нашия нов глобален свят и се нуждаем от по-силен ЕС с по-ясен глас. Накрая, г-н Рен, понякога трябва да направим скок напред.
<SPEAKER ID="068" NAME="Kay Swinburne" LANGUAGE="EN">
Г-жо председател, в днешния несигурен икономически климат по-важно от всякога е глобалните институции, създадени с цел да се гарантира финансова и икономическа стабилност, от която са зависими много страни по света, да не се използват за символични политически изявления.
<P>
МВФ не е символ, а работеща институция, която трябва да бъде оглавена от човек, който разбира добре финансовите пазари и има необходимите умения, придобити от управлението на голяма икономика, както и способност да обявява трудни решения на широката общественост. Силата на кандидатурата на Кристин Лагард не е в това, че тя е европейка, а в това че е изключително компетентна личност, показала забележителни ръководни качества по време на финансовата криза. Тъй като основната роля на МВФ е да работи върху пакетите от структурни реформи, обвързани с определени условия, които да придружават разпределянето на средствата между членовете, когато те са в бедствено положение, считам, че г-жа Лагард е показала, че умее добре да урежда сложни споразумения по спорни въпроси, като успешно сближава коренно различни страни в постигането на благоприятно решение.
<P>
Не трябва да попадаме в капана на призмата на днешната криза в еврозоната, а да погледнем пред какви проблеми може да се окаже МВФ в бъдеще. Считам, че г-жа Лагард има необходимите умения и опит да застане начело на МВФ в този период на икономическо сътресение и да води политика на реформа в МВФ, за да се гарантира трайната му значимост за бъдещите поколения.
<P>
Що се отнася до въпроса за представителството на еврозоната в международните органи, тъй като финансовите пазари не се съобразяват с националните граници, изключително важно е световните институции да работят ефективно за координиране на националната политика. Марар и да подкрепям по-добрата координация, ефективността и свързването на политиките с цел избягване на регулаторни пропуски, считам, че ЕС не трябва да губи разнообразието си от гласове в международните институции. Кризата показа огромните различия между икономиките на ЕС, дори в рамките на еврозоната, да не говорим за разликите между страните извън еврозоната. Всички от нашите страни са засегнати по различен начин в настоящата криза и ние имаме различен опит. Един глас не е така силен, колкото са множеството от гласове, които пеят в хармония.
<SPEAKER ID="069" NAME="Philippe Lamberts" LANGUAGE="FR">
Г-жо председател, г-н член на Комисията, госпожи и господа, бих искал да направя четири бележки. Първо, искам да се върна на изказването на г-н Schmidt, за да обсъдя отново процедурата. Като се има предвид, че залогът е една толкова важна длъжност като тази на изпълнителен директор на Международния валутен фонд, мисля, че в сравнение с енергията, която понякога се влага при набиране на третостепенни управители на дружества, начинът на водене на тази процедура говори за липса на професионализъм.
<P>
Вместо процедура, която е относително открита, прозрачна и основана на критерии, имаме какво? Поредица от организационни събрания, които събират на едно място държавни или правителствени ръководители, които си казват един на друг "Категорично бих предложил такъв и такъв човек". Това с нищо не допринася за повишаване на доверието в Европейския съюз. Факт е, че след епизода с Доминик Строс-Кан в Европа не можем да си позволим да действаме прибързано при вземане на решение кой ще бъде нейният кандидат.
<P>
Според мен това е пропусната възможност. Аз не търся отговорност от Вас за това - не сте Вие този, който диктува правилата по този въпрос - но със сигурност ще имаме полза от предприемането на много по-организиран, съгласуван и професионален подход.
<P>
На второ място, бих искал да отговоря на г-жа Swinburne. Време е да се отговори откровено на тези, които, подобно на Вас, г-жо Swinburne, и на Вас, г-н Farage, продължават да разгласяват погрешната представа, че ние, европейците, ще сме в състояние да влияем на световните дела - които също ни засягат - като говорим с много гласове.
<P>
Г-жо Swinburne, много хубаво е да се говори за гласове, които пеят в хармония, но Вие добре знаете, че нещата не стават така. Ако в определен момент имаме нещо друго, различно от демократична федерация, гласовете няма да пеят в хармония, защото всеки ще се грижи за интересите на своите избиратели. Така стоят нещата.
<P>
Освен това, ако мислите, г-н Farage и г-жо Swinburne, че ще защитите така наречения суверенитет на Обединеното кралство - и това се отнася за всички държави-членки, били те малки държави като моята или големи държави като Германия, Франция и Обединеното кралство - ако си мислите, че вие сами ще сте в състояние да оказвате известно влияние в света, мисля, че напълно грешите.
<P>
Третата ми бележка се отнася до отношението на МВФ по време на кризата, сравнено с това на Европейския съюз. По този въпрос, г-н член на Комисията, аз търся отговорност от Вас. Ние помним, че във всички разисквания, проведени от тройките, които пътуваха до различните държави-членки, на които се опитваме да помогнем, в крайна сметка МВФ е този - и за мен е почти болезнено да изрека това след всичко, което ние, Зелените, казахме за МВФ през 80-те и 90-те години на миналия век - който днес е най-разумен, докато Комисията и Централната банка са тези, които определят най-трудните условия.
<P>
Ние като европейци не можем да допуснем такова състояние на нещата. Не мога да разбера защо се опитвате да се държите като по-големи католици от папата - не съм сигурен дали това може да се каже на един финландец, но ето на, казах го!
<SPEAKER ID="070" NAME="Jürgen Klute" LANGUAGE="DE">
Г-жо председател, госпожи и господа, въпросът тук не е толкова за отделни хора; на първо място и преди всичко става въпрос за процедура за избор. Изненадващото е, че всеки, който търси информация относно процедурата за избор на изпълнителен директор на Международния валутен фонд (МВФ) в интернет, по същество ще открие само, че САЩ и Европа делят двете ръководни длъжности. Това означава, че икономически най-силните нации, като малцинство, така да се каже си делят контрола върху световната икономика.
<P>
Това е феодализъм и няма нищо общо с демокрацията, ето защо не можем да приемем това. По наше мнение, оттеглянето на Доминик Строс-Кан в този момент предоставя голяма възможност за извършване на основни промени в процедурата за номинация и избор, като я направят открита, прозрачна и, преди всичко, процедура за избор въз основа на заслуги и квалификация, както призовават някои неправителствени организации напоследък.
<P>
Това следва да включва комбинация от гласовете на мнозинството от членовете на МВФ и по-голямата част от акциите с право на глас в МВФ. Досега само акциите с право на глас в МВФ се взимаха под внимание, с което се гарантираше структурно мнозинство за икономически силните държави. Този вид реформа и промяна в избирателната процедура ще съответстват на реформата на МВФ, която също така ще отговори на промените в световните икономически отношения и ще даде възможност на развиващите се страни да споделят опита си с МВФ в по-нататъшното му развитие.
<P>
В заключение, бих искал да кажа само, че МВФ трябва да бъде задължен да работи в интерес на намаляване на глобалните дисбаланси и бедността.
<SPEAKER ID="071" NAME="Nigel Farage" LANGUAGE="EN">
Г-жо председател, бих искал да кажа на члена на Комисията Рен, че в момента гледам устава на МВФ. В него няма нищо изненадващо; той има за цел да насърчава баланса, растежа, стабилността на валутния курс, да намалява липсата на равновесие и да помага на страните, които са в затруднено положение. Класическият метод е да се подпомагат финансите и да се организира конкурентна девалвация.
<P>
Никъде тук не се казва, че МВФ трябва да оказва подкрепа на политически експерименти, и то по толкова много начини, както направи Доминик Строс-Кан. Той използва МВФ, за да избави от затруднение провалящия се проект за еврото, и като такъв беше много лош избор на кандидат. Сега искате да утежните положението, като одобрите кандидатурата на Кристин Лагард - още един член на европейския политически елит, още един еврофанатик, който вярва в подкрепата на този европроект - и мисля, че тъй като тя има користен интерес, в действителност е твърде неподходящ кандидат.
<P>
Изглежда сякаш ЕС е похитил МВФ и неговата роля е да бъде част от механизма за подкрепа на еврото, така че сега не само данъкоплатците от еврозоната и държавите-членки извън еврозоната, но и целият свят е длъжен да подкрепя еврото, докато гръцкият проблем се утежнява с всеки изминал ден.
<P>
Предполагам, че в някои отношения ще имате нужда от г-жа Лагард, защото не само че Гърция върви към банкрут, не само че сме тръгнали към четвърто спасяване, но както предупредих и преди в тази зала, много скоро ще бъде поставена под въпрос валидността на самата Европейска централна банка. Предупредих, че не можете да продължавате да изкупувате собствения си лош дълг, но стигнахме до момент, когато в рамките на няколко седмици може да видим, че самата ЕЦБ е неплатежоспособна, така че може би вашият приятел г-жа Лагард ще може да помогне и този път.
<P>
Мисля, че това е много лош избор. Международната общност в даден момент ще ви покаже къде да спрете - може би този момент още не е настъпил.
<SPEAKER ID="072" NAME="Jean-Paul Gauzès" AFFILIATION="PPE">
(FR) Г-жо председател, г-н член на Комисията, госпожи и господа, вземам думата от името на г-жа Lulling, а също и на г-н Langen; те имаха свое време за изказване, но ви уверявам, че няма да го използвам изцяло.
<P>
Бих искал само да подчертая, както всички направиха тук, че процедурата за избор на нов изпълнителен директор на МВФ е започнала.
<P>
За Европейския съюз е важно да има единодушна и силна позиция, която да се изразява не само от различните държави-членки, но и от Комисията, и Вие обещахте да направите това, г-н член на Комисията.
<P>
Мнозина от нас в този Парламент, с изключение на г-н Farage, силно желаят да видят баланса - ползващ се досега с популярност - между Съединените американски щати и Европа, поддържан по време на процедурата по назначаване на изпълнителен директор на МВФ и на председател на Световната банка.
<P>
Напълно разбираме, че нововъзникващите икономики - особено най-големите - биха искали по-голямо право на глас във вземането на решения във МВФ. Затова е важно да продължат реформите, които са вече в ход по отношение на управлението на тази международна институция, и по-специално онези, които Вие също споменахте, г-н член на Комисията. Въпреки това определено все още е твърде рано за радикални промени в баланса, постигнат в резултат на съответните финансови вноски във фонда от държавите-членки.
<P>
Само един европейски кандидат започна правилна кампания чрез осъществяване на контакт с различните държави-членки. Този кандидат - който, между другото, е жена - има необходимите качества. Нейните умения, политически опит, морален авторитет и перфектно владеене на английски език, съчетано с нейния опит от работа по целия свят, я правят идеалният кандидат за длъжността изпълнителен директор на МВФ.
<P>
Както беше казано, изпълнителният директор трябва да бъде някой, който търси консенсус и е ефективен в момент, когато институцията има жизненоважна роля в оказването на помощ за възстановяването на икономическия и финансовия баланс, със силно чувство за цел. Нашият съюз трябва да направи всичко необходимо, за да се постигне назначаването на Кристин Лагард.
<SPEAKER ID="073" NAME="Pervenche Berès" AFFILIATION="S&amp;D">
(FR) Г-жо председател, мисля, че в това разискване има един голям парадокс. Поначало от съществено значение е нищо да не се променя между Световната банка и МВФ. Ние, европейците, сме тези, които ще спечелят от действащ мултилатерализъм, но мултилатерализмът няма да действа, ако нововъзникващите икономики участват само в ограничена степен в Г-20 или на други места. Към този въпрос наистина трябва да се подходи по-динамично и с чувство за перспектива. Освен това намирам за твърде парадоксално това, че сега, когато започваме спешна кампания за назначаване на европеец за ръководител на МВФ, ние не даваме пример като европейци, като казваме, г-н член на Комисията, че това е стъпка в посока на външното представителство на еврозоната.
<P>
Какво е обяснението за голямото Ви нетърпение и решимост да видите назначен европеец, ако не Вашето желание за предприемане на тази стъпка, която ни казвате, че не е спешна и може да изчака още един ден? Ако искаме да успеем с многостранния подход, необходимо е ние самите да даваме пример, да бъдем последователни и да покажем колко добре можем да работим в бъдеще, защото МВФ има абсолютно решаваща роля в областта на глобалното управление, роля, която надхвърля въпроса за европейския дълг и положението със суверенния дълг на европейските държави, които са в затруднено положение. Това е задача от решаващо значение, но освен стабилизиране на пазарите ролята на МВФ е също така да коригира глобалните дисбаланси, които предизвикаха тази криза.
<P>
От начина, по който подкрепяте даден кандидат, днес личи, че не вземате предвид този абсолютно важен въпрос за управлението. И все пак, това е нещо, което интересува нас, социалистите: да видим, че МВФ играе роля в глобалното управление така, че да коригира дисбалансите, които предизвикаха кризата.
<SPEAKER ID="074" NAME="Patrick Le Hyaric" AFFILIATION="GUE/NGL">
(FR) Г-жо председател, г-н член на Комисията, като всички останали в Парламента не се отнасям с пренебрежение към начина на избор на бъдещ изпълнителен директор на Международния валутен фонд, но това, което има най-голямо значение, е хората да знаят каква ще е новата роля на тази международна институция за прекратяването на днешната сериозна икономическа, финансова, бюджетна и парична криза.
<P>
Международният валутен фонд трябва да стане много по-демократичен и насочен към човешкото развитие, образование и заетост. По мое мнение, би трябвало да се вдигне блокиращото малцинство на Съединените американски щати. Нововъзникващите икономики следва да получат значително по-голямо право на глас.
<P>
МВФ трябва да бъде средство срещу спекулациите, които днес задушават народите, ефективен инструмент за стабилизиране на селскостопанските и стоковите пазари с цел борба с данъчните убежища, за които хората често говорят. Вместо валутна война МВФ трябва да сложи началото на голям нов проект: проект за единна световна валута за сътрудничество вместо война на икономиките и конкуренцията.
<P>
Това следва да се обсъжда като приоритетен въпрос, за да се подобри качеството на живот на хората и да спре забогатяването на банкерите за сметка на ограбването на нациите.
<SPEAKER ID="075" NAME="Róża Gräfin von Thun und Hohenstein" AFFILIATION="PPE">
(PL) Г-жо председател, жалко е, че напоследък МВФ се обсъжда само във връзка със скандала с бившия директор Доминик Строс-Кан. Пострадаха не само авторитетът на тази важна длъжност и на цялата институция, но и авторитетът на един европейски политик на толкова важна длъжност. Мисля, че ако вследствие на това най-после престанем да толерираме поведение, което беше известно на всички и е твърде широко одобрявано, ще имаме положителен резултат от целия ужасен случай. Сега обаче ние трябва да се борим за възстановяването на репутацията на тази длъжност и на институцията на МВФ. За тази цел е необходимо да предложим компетентно лице, което ще бъде в състояние да запази спокойствието на пазарите, в медиите и в цялото общественото мнение в днешното много трудно положение. Важно е кандидатът да заслужава доверие, а Кристин Лагард беше призната от "Файненшъл таймс" за най-добър министър на финансите в еврозоната за 2009 г. Членът на Комисията вече спомена колко добре тя водеше председателството на срещата на върха на Г-20. Тя е човек, доверието в който не може да се поставя под съмнение. Не можем да подценяваме ролята на МВФ, особено сега при наличието на финансова и икономическа криза, която засяга много страни в Европа. В тази институция трябва да присъства европейско мислене. На този пост се нуждаем от някой, който разбира значимостта на сегашната криза. Докато се занимава с глобалните финанси в МВФ и с уменията и международния опит, придобити в Европейския съюз, знам, че Кристин Лагард няма да изгуби от поглед европейските интереси. Самата тя каза, че ако бъде избрана за длъжността, ще внесе във фонда целия си опит на адвокат, изпълнителен директор, министър и жена. Нека обърнем специално внимание на последния елемент, който е много важен в тази ситуация.
<SPEAKER ID="076" NAME="João Ferreira" AFFILIATION="GUE/NGL">
(PT) Г-жо председател, процедурата по смяната на изпълнителния директор на Международния валутен фонд (МВФ) е неразделна от трудностите и противоречията, пред които е изправена днес капиталистическата система, в светлината на влошаване на нейната криза. Текущата промяна в една от институциите на върха на системата е неразривно свързана със споровете между различните фракции на едрия капитал, където между големите сили възникват конфликти. Тя също така е неразделна част от нерешения въпрос за реформирането на паричната система, а с него и валутната война за хегемония на долара в световен мащаб. Това е война, чиито последици се стоварват върху гърба на работниците и народите от периферията, както може да се види в Европейския съюз.
<P>
Без да се прикрива нито за миг огромната степен, в която център-ляво и неговите дългогодишни връзки с неолиберализма са отговорни за този процес, тя също е неразделна част от конфликта между тези, които приемат необходимостта от преструктуриране на дългове в рамките на еврозоната и тези, които поощряват сляпото впускане напред към нови средства за институционализирана и открито колониална намеса.
<P>
Във всеки случай и двете групи изглежда са решени да изведат експлоатацията и потисничеството на работниците и народите до нови висоти.
<SPEAKER ID="077" NAME="Niki Tzavela" AFFILIATION="EFD">
(EL) Г-жо председател, г-н член на Комисията, изглежда XXI век ще бъде запомнен с войната между политическата власт и властта на финансовите институции. Има страни на планетата, които буквално са управлявани от анонимни финансови институции и гражданите на тези страни са водени в различни посоки, а съдбата им се определя от действията на пазарите.
<P>
Считам, че г-жа Лагард ще бъда достоен и способен представител на Европейския съюз; тя е добре квалифицирана за тази работа благодарение на опита, придобит от нея по време на този бурен период на икономическа криза, и аз считам, че тя ще бъде достоен представител на европейската икономика в рамките на глобалното икономическо управление.
<SPEAKER ID="078" NAME="Paul Rübig" AFFILIATION="PPE">
(DE) Г-жо председател, мисля, че е важно г-жа Лагард да бъде назначена на тази ръководна длъжност. Във Франция тя е доказала, че разбира от икономика, че насърчава малките, и по-специално средните предприятия, и че се отнася с внимание към онези, които действително работят и имат принос. Това несъмнено е принцип и на Международния валутен фонд - да работи за подобряване на стандарта на живот на хората. Преразпределение е възможно само при условие, че има налице нещо действително произведено, което да бъде преразпределено.
<P>
Ето защо реформата на Международния валутен фонд и на Световната банка е абсолютен приоритет. Трябва да гарантираме, че страните с финансови проблеми получават необходимите указания и че се подават съответните знания относно начина, по който се стараем с всички сили да решим тези проблеми в Европейския съюз.
<SPEAKER ID="079" NAME="Ilda Figueiredo" AFFILIATION="GUE/NGL">
(PT) Г-жо председател, разискването, което провеждаме тук, заобикаля най-важните въпроси. С други думи, не решава сериозния проблем, породен от международния капитализъм: проблемът с финансовите пазари, които контролират нашите икономики; които се опитват да наложат своите правила върху самите държави; които продължават да изострят неравенството, дискриминацията и атаките срещу правата на работниците и основните обществени услуги; и които допринасят за увеличаването на бедността и социалното изключване не само в международен план в по-слабо развитите страни, но и тук, в Европейския съюз, и в много от нашите държави-членки.
<P>
Ето защо беше необходимо Комисията да заеме твърда позиция с цел да се промени положението, да се сложи край на данъчните убежища, да се упражни контрол върху финансовите пазари, както и да се предотврати засилването на неравенството и експлоатацията.
<SPEAKER ID="080" NAME="Оли Рен" LANGUAGE="EN">
Г-жо председател, уважаеми членове на ЕП, позволете ми първо да ви благодаря за много същественото разискване. Считам, че има широк консенсус в Парламента - не пълен, но широк консенсус - относно процедурата за избор на следващия изпълнителен директор на МВФ. Тя трябва да бъде открита, прозрачна и основана на заслуги.
<P>
Долавям също, че има широка подкрепа - може би не е пълна, но широка подкрепа - за г-жа Лагард, която вече е одобрена от държавите-членки на ЕС и от Комисията като кандидат за изпълнителен директор на МВФ.
<P>
Искам да отбележа три точки в отговор на някои от мненията, изразени в хода на разискването. Първо, МВФ играе ключова роля в сътрудничеството с Европейския съюз за преодоляването на кризата със суверенния дълг в Европа, за което като изпълнителен директор на Международния валутен фонд Доминик Строс-Кан допринесе съществено.
<P>
Макар все още да сме изправени пред значителни сътресения в някои сегменти на пазарите на суверенни дългове на някои страни, ние успяхме да задържим кризата със суверенния дълг и да запазим текущото икономическото възстановяване в Европа. Разбира се, работата трябва да продължи и пред нас стоят още трудни решения, особено през предстоящите седмици през юни. Но нека си припомним, че на европейска земя не е имало крах на "Леман Брадърс" (Lehman Brothers) и ние трябва да гарантираме, че няма и да има. Това би било пагубно за икономическия растеж и повишаването на заетостта в Европа.
<P>
На второ място, много доброто сътрудничество между Комисията, ЕЦБ и МВФ само по себе си не беше очевидно отначало преди около година и половина по отношение на потушаването на пожара на финансовите сътресения. Всяка от тези три институции има собствени правила, собствена философия и собствена независимост, и само по себе си не беше очевидно, че могат да работят заедно за справянето с тези предизвикателства. Въпреки това смея да твърдя, че надделя прагматичното разбиране на кризата и ни помогна да си сътрудничим, като да задържим кризата със суверенния дълг и да запазим икономическото възстановяване.
<P>
На трето място, съгласен съм, че е необходима реформа на външното ни представителство. Както казах във встъпителното си изказване, сега пред нас е огромната задача, първо, да завършим реформата на вътрешното икономическо управление. На път сме да постигнем това и аз разчитам на вас да ни дадете възможност да го направим през юни, преди лятната ваканция. Това е изключително важно за доверието в Европейския съюз в тези времена на криза. Затова нека всички се постараем да гарантираме, че ще завършим тази належаща реформа на икономическото управление на ЕС.
<P>
В дългосрочен план нашата цел е едно място, поне за еврозоната. В краткосрочен план ни е необходима по-добра координация на практическата и прагматичната политика между държавите-членки на ЕС, представени в Г-20 или в Г-7, или в МВФ. Трябва да кажа, че наблюдавах много и конкретни подобрения в това отношение, така че държавите-членки на ЕС, които са представени в Г-20 или в МВФ, или в Г-7, в по-голямата си част споделят общи цели и в повечето случаи работят заедно като един оркестър, а не с различни гласове.
<P>
Да, има още много да се желае и това трябва задълбочено да се обсъди. Но, както казах, нека първо да завършим реформата на вътрешното управление и след това можем да се върнем на въпроса за това как да подобрим работата на външното представителство. Правата на нововъзникващите икономики означават, че е от съществен интерес за Европейския съюз, за неговите граждани и държави-членки да бъдат по-единни и оттам по-ефективни за издигането на нашите каузи и нашите интереси на световната сцена.
<SPEAKER ID="081" NAME="Председател">
Разискването приключи.
<P>
Писмени изявления (член 149)
<SPEAKER ID="082" NAME="Edward Scicluna" LANGUAGE="EN">
Който и да е следващият изпълнителен директор на МВФ, той или тя ще има огромна задача. Идните години вероятно да бъдат доминирани от големи международни финансови и икономически управленски реформи. Налице са голям брой отлични кандидати и аз се надявам, че изборът ще се основава на заслуги, а не на политика. В действителност на глобално равнище ЕС се изявява под възможностите си в Г-20, МВФ или в СТО. Той не говори с единен съгласуван глас, а с много гласове. Това е сериозен недостатък, който засяга особено по-малките държави-членки, които нямат дипломатическата сила на по-големите държави. При условие че политическите позиции се договорят прозрачно и демократично, ние ще се облагодетелстваме от по-активната роля на ЕС в преустройството на международната парична и финансова система. Комисията по икономически въпроси в момента работи върху доклад относно глобалното икономическо управление, който се надявам да доведе до предложения от страна на Комисията относно подобряването на външното представителство на ЕС в тази област. ЕС е икономически блок, представляващ над 450 милиона души, чиято валута е втората в света международна резервна валута. Ако ние не проявяваме сериозно отношение към него, няма да го проявява и останалата част от света.
