<CHAPTER ID="005">
Внос в ЕС на домати от Мароко (петиция 1565/2009) (разискване) 
<SPEAKER ID="074" NAME="Председател">
Следващата точка е разискването относно въпроса, изискващ за устен отговор, зададен от Erminia Mazzoni, от името на комисията по петиции (петиция 1565/2009, внесена от José Maria Pozancos, с испанско гражданство), към Комисията, относно вноса в ЕС на домати от Мароко - B7-0211/2011).
<SPEAKER ID="075" NAME="Erminia Mazzoni" LANGUAGE="IT">
Г-н председател, госпожи и господа, въпросът, внесен от нас като комисия по петиции, показва, че нашата комисия не е удовлетворена от отговора, който Комисията е дала на въпроса, повдигнат от Испанската федерация на асоциациите на производителите и износителите на плодове, зеленчуци, цветя и живи растения.
<P>
Всъщност Комисията е насочила вниманието си към отговорността на държавите-членки при определяне на цените, без да вземе под внимание специфичния довод, изложен в петицията, който е да се докладва за незаконния внос на домати и други зеленчуци от Мароко.
<P>
Предполагаемите нередности всъщност се наблюдават вече в продължение на няколко години от регулаторния орган, Европейската служба за борба с измамите (ОЛАФ), който посочва за злоупотреба с прилагане на метода на приспадане, предвиден в Регламент (ЕО) № 3223/1994, установяващ три различни метода на изчисление. Последиците от тези действия са по-ниски приходи за Европейския съюз, нелоялна конкуренция и нарушаване на правилата на пазара, а така също постепенно обедняване на европейските производители и вносители, като се съобщава за случаи, предизвикващи сериозна тревога, в частност в Испания, Гърция, Португалия, Франция и Италия.
<P>
Комисията води преговори за ново двустранно споразумение с Мароко, като в него тези тревожни факти изглежда отново не се взимат под внимание, а се продължава с изпълнението на експортните потоци от Мароко за Европейския съюз, което е напълно нерегулирано и не съответства на европейското право.
<P>
Считам това за тема, върху която следва да насочим вниманието си. Тема, свързана с докосването на много чувствителен в момента нерв - миграционните потоци. Всъщност голямата тълпа хора, пристигащи в Европейския съюз от държавите по брега на Северна Африка, включително Мароко, включва земеделски работници, както се вижда от последните събития в Росарно.
<P>
Ние се борим да ги приемем, Борим се, преди всичко като Европейски съюз, и в частност Италия, да им предложим прехрана. По-нататъшно намаляване на възможностите за селскостопанско производство в нашите държави, следователно и във Франция, Испания, Италия и Португалия, които изпитват сериозни трудности в момента, би причинило всякакъв вид щети. Бих искала да знам какво възнамерява да направи Комисията.
<SPEAKER ID="076" NAME="Марош Шефчович" LANGUAGE="EN">
Г-н председател, ако ми позволите, ще се опитам да отговоря на няколко въпроса, които бяха повдигнати в петицията. Бих искал да благодаря на г-жа Mazzoni за това, че постави на разглеждане въпроса, така че да можем да изясним нашата позиция по този проблем.
<P>
На първо място, бих искал да уверя колегите, че Комисията наблюдава отблизо и внимателно качеството на внасяните от Мароко домати, като използва система на кръстосани проверки въз основа на обозначените количества, внасяни от мароканските оператори, и на ежедневните записи за извършвания внос, водени от националните митнически органи. Досега Комисията няма никакво доказателство за системна измама или за пълна неизправност на използваната система. Ние разполагаме с информация относно един случай, на който ще се спра малко по-късно. Отнася се до 2007 г., когато ОЛАФ наистина подчерта, че системата - такава, каквато е в настоящия момент, може да доведе до опортюнистично, но не непременно незаконно поведение.
<P>
Напомня се, че прилагането на системата на входни цени и възможното облагане на вноса с мита във връзка с този механизъм са от изключителната компетентност на митническите органи на държавите-членки.
<P>
Друг доста важен аспект на въпроса е неговият международен контекст, в голямата си част наистина доминиран от кръга преговори от Доха, които все още не са приключили. Всяка промяна в системата на входните цени и сегашният й механизъм на прилагане може да окаже вредно въздействие върху постигнатите досега резултати. Новото двустранно споразумение с Мароко защитава интересите на европейските производители чрез поддържане на система от месечни тарифни квоти за доматите и строг контрол върху внасяните количества.
<P>
Освен това споразумението предвижда подобряване на сътрудничеството и по-голяма прозрачност по отношение на данните за пазара в сектора на плодовете и зеленчуците. Количественото нарастване на квотите за домати е ограничено до 52 000 тона, което е много под традиционните нива на търговията, а увеличението е прогресивно и разпределено за период от четири години, като по този начин се запазват пазарните дялове и традиционното доставяне за Европейския съюз. Затова Комисията счита, че при всяка промяна в системата на входни цени трябва да се спазват условията на съответните международни споразумения.
<P>
Комисията гарантира, че регламентът се прилага правилно и затова е провела разследването чрез ОЛАФ. Вероятно това е случаят, който има предвид г-жа Mazzoni - дали има нередности в резултат на неправилно тълкуване на регламента за прилагането. Въпреки това отговорност за по-нататъшното проследяване на резултатите носят националните митнически органи. В момента се извършва компенсиране, но публикуването на данните е стриктно в правомощията на митническите органи.
<P>
Що се отнася до организацията на наблюдението, това е един от въпросите, повдигнат от г-жа Mazzoni. Тук трябва да посоча, че както казах, Комисията наблюдава вноса на домати от Мароко чрез прилагане на система на кръстосани проверки. Наблюдават се количествата, които ежеседмично се внасят и съобщават от мароканските органи. След това данните се сравняват с тези, предоставени от националните митнически органи, които проверяват системата, както и от Евростат. Считам, че разполагаме с много добра и точна информация и ако има някаква системна измама и нередности, ние със сигурност ще ги забележим и ще вземем мерки.
<SPEAKER ID="077" NAME="Esther Herranz García" LANGUAGE="ES">
Г-н председател, първо бих искала да изкажа благодарност на комисията по петиции за усилената й работа след внасянето на жалбата от Испанската федерация на асоциациите на производителите и износителите на плодове, зеленчуци, цветя и живи растения, на основата на доклад, публикуван от Европейската служба за борба с измамите (ОЛАФ) през 2007 г. Считам, че заключенията в доклада са изключително ясни и много добре обясняват мерките от страна на Европейската комисия, която трябваше да се заеме с въпроса преди много време, за изясняване на действието на режима на входни цени, най-малкото във връзка със сектора на доматите.
<P>
Комисията обаче не само че не успя да предприеме никакви действия, за да предотврати различните видове измами, за каквито сега действащият регламент относно входните цени е дал възможност, но е договорила ново споразумение относно селското стопанство с Мароко, без най-напред да е решила проблема с недостатъците на сегашния режим на внос.
<P>
Госпожи и господа, време е Европейската комисия да поеме сериозно своите отговорности, да започне да разследва къде и как е била извършена измама и, по възможност, да поиска плащане на всички неплатени мита. Считам, че по никакъв начин те трябва да се ратифицира ново споразумение с Мароко, докато всички детайли не бъдат ясно обяснени и решени.
<P>
Нашата цел не е да пречим на сключването на нови международни споразумения, а да гарантираме, че тези споразумения няма да навредят сериозно на интересите на европейските производители и че правилата, предвидени в споразуменията, ще бъдат спазвани.
<P>
Що се отнася до новото споразумение с Мароко, единственото, което иска европейският сектор на плодовете и зеленчуците, е гаранция, че договорените условия наистина ще се спазват. Това може да стане възможно само чрез реформиране на режима на входните цени. Ние не можем да имаме ново споразумение с Мароко, докато не разполагаме с нова система на входни цени. Ние няма да можем да ратифицираме споразумението, което Комисията вече е сключила.
<P>
Освен това, ако тази надзорна функция ще се поеме от държавите-членки, от тях следва да се изиска значително финансово участие. Истина е също така обаче, че ние от дълго време призоваваме за система за гранична и митническа защита, подобна на тази в САЩ, за да се гарантира ефективен контрол.
<SPEAKER ID="078" NAME="Lidia Joanna Geringer de Oedenberg" LANGUAGE="PL">
Според испанските земеделски производители, които представиха петицията пред Европейския парламент, внасяните на занижени цени марокански домати представляват заплаха за европейските производители. Те се позовават на най-ниското ниво на занижаване на цената, което е определено приблизително на 46 евро на 100 кг домати в споразумението за преференциален внос и износ между ЕС и Мароко. Според данни на ЕВРОСТАТ през декември 2010 г. Мароко е изнесла над 70 000 тона домати, което надвишава повече от два пъти квотата, предвидена в споразумението между ЕС и Мароко. Това именно е причинило големи загуби на европейските производители, без да се взимат под внимание загубите от митнически плащания. Европейската служба за борба с измамите (ОЛАФ) вече е обяснила този въпрос, като в доклада си от 2007 г. е посочила, че може да има нередности при вноса на домати от Мароко във връзка с поставяне на по-ниска цена на доматите в сравнение с първоначалната цена, договорена от ЕС, която всъщност дава възможност за неплащане на допълнителни мита. Прибавяйки своя глас към този на другите членове на комисията по петиции, аз обаче искам да попитам дали Комисията има някакво намерение да преразгледа правилата от този вид и евентуално да възстанови неплатените мита.
<SPEAKER ID="079" NAME="Ramon Tremosa i Balcells" LANGUAGE="EN">
Г-н председател, миналия октомври внесох въпрос, изискващ писмен отговор, към Комисията относно несъответствията между цифровите данни на различните европейски служби, отнасящи се до вноса в ЕС на домати от Мароко.
<P>
През 2008 г. между данните на ГД "Данъчно облагане и митнически съюз" и тези на Евростат имаше разлика от около 100 000 тона. Комисията отговори, че следи проблема и го решава, но на мен не ми е ясно кога Комисията ще постигне това, което европейските граждани и европейските производители заслужават.
<P>
В Европейския съюз ние внасяме домати не само от Мароко, но и от други трети държави. Трябва да намерим начин, по който преговорите да бъдат справедливи за всички, а да не бъдат за сметка на европейския селскостопански сектор. Ние също така трябва да намерим начин да контролираме това, което внасяме от други държави извън ЕС, особено на някои северни европейски пристанища. Без ефективен граничен контрол европейският селскостопански сектор ще има много тежко бъдеще.
<P>
Ако споразумението между ЕС и Мароко е нанесло вреда на европейското производство на домати, ще бъде много трудно да възстановим производството на европейска земя. Правилата и задълженията трябва да важат за всички, което означава лоялна конкуренция. Това, което не можем да приемем, е прилагането на различни правила и мита спрямо европейските производители и земеделските производители извън ЕС. Да приемем това означава да приемем загубата на конкурентоспособност на нашия селскостопански сектор и огромното й въздействие върху работната сила в Европа. Аз подкрепям свободната търговия, но при равни условия на производство и информиране. Ако такива не съществуват, свободната търговия не е свободна и лоялната конкуренция не е лоялна.
<P>
В заключение, считам, че Парламентът не трябва да ратифицира споразумението между ЕС и Мароко без включване на клаузи относно пазара на труда, социалното измерение и околната среда в Мароко. Ако това не се случи, можем да загубим нашето европейско селско стопанство и нашата хранителна промишленост.
<SPEAKER ID="080" NAME="João Ferreira" LANGUAGE="PT">
Г-н председател, ние отправихме няколко предупреждения по време на разискването за търговските споразумения относно селскостопанската продукция между Мароко и други средиземноморски държави, като Египет и Израел. Предупредихме, че ако такива бъдат сключени, те още повече биха засилили натиска за намаляване на производствените цени, пред който са изправени земеделските производители в ЕС, особено в държави като Португалия, и биха изострили допълнителните трудности в пласирането на техните продукти. Ние осъждаме либерализацията на търговията с плодове и зеленчуци, които са типично средиземноморски продукти, тъй като това би довело до големи супермаркети, продаващи продукти на по-ниски цени, които често са освободени от задължението да спазват същите правила и стандарти като тези, наложени на земеделските производители в ЕС. Бих искал да посоча, че либерализацията на търговията със селскостопанска продукция насърчава модели на интензивно производство за износ, които облагодетелстват големите производители на селскостопански и хранителни продукти за сметка на дребните и средните селски стопанства, семейните селски стопанства и снабдяването на местните и регионалните пазари. Всичко това води до отрицателни последствия за суверенитета, сигурността и качеството на храната, и за околната среда.
<P>
Това беше причината за нашите предупреждения, на които Комисията, за съжаление, не обърна внимание както тогава, така и сега. Тя пренебрегна необходимостта да се защитят интересите на производителите в ЕС, да се гарантират справедливи цени на производство и приемственост в развитието на сектора, особено на дребните и средните селски стопанства. Освен това вече знаем, че Комисията също така не е обърнала внимание и на сведенията на Европейската служба за борба с измамите (ОЛАФ), която осъди нередностите при вноса на домати от Мароко в доклад, потвърждаващ въздействието на вноса върху намаляване на цените на доматите на пазара на ЕС. Комисията не се задоволи с това, а в новата глава за земеделието в Споразумението за асоцииране с Мароко реши да увеличи допълнително вноса на домати в ЕС.
<P>
Кога най-накрая ще бъде обуздан този либерален фундаментализъм, който жертва всичко в интерес на няколко големи европейски корпорации и международни износители? Как Комисията възнамерява да компенсира европейските производители за вредата, която очевидно им е причинила? Оставяме ви с тези въпроси.
<SPEAKER ID="081" NAME="Gabriel Mato Adrover" AFFILIATION="PPE">
(ES) Г-н председател, производителите на домати на Канарските острови, Мурсия, област Андалусия и община Валенсия - всички производители от Европейския съюз - се нуждаят от енергични мерки от страна на Комисията по отношение на несправедливото положение, което им причинява сериозна вреда. Извършена е измама и вие всички знаете това.
<P>
Благодарение на споразумението си с ЕС, Мароко се възползва от входна цена, към която не се придържа. Освен това ние ще трябва да обърнем внимание не само 2007 г., но и на 2010 г. Комисията е наясно, че на испанските производители на домати се налага да се конкурират с мароканските производители при несправедливи условия, тъй като те трябва да понасят много по-високи производствени разходи, произтичащи от строгите европейски стандарти за качество, безопасност на храните и безопасност на работното място, а така също и от ограниченията върху използването на пестициди, каквито не се изискват за трети държави.
<P>
Въпреки това нашите производители, с големи усилия и ангажимент по отношение на качеството, продължават да работят упорито, за да спасят реколтата си. Затова е неприемливо Комисията да пренебрегва неправилното функциониране на режима на входни цени, чиято сложност поощрява измамата, както прави и самата Европейска служба за борба с измамите, неприемливо е също Комисията да извръща поглед, когато договорените с Мароко квоти за домати се нарушават.
<P>
Не е достатъчно Комисията да ни каже, че надзорът е отговорност на държавите-членки. Ако те не успеят да изпълнят задълженията си, Комисията трябва да действа. Нетърпимо е регламентите относно квотите за марокански внос да бъдат нарушавани и приложимите мита да остават неплатени, без Комисията да предприеме никакви мерки.
<P>
Комисията ще ни накара да одобрим ново споразумение с Мароко. Ако не ни бъде дадено уверение, че системата на цените ще бъде изменена, за да се предотврати несправедливата конкуренция между мароканската и испанската продукция, ние със сигурност няма да подкрепим тази инициатива.
<P>
Ваше задължение е да гарантирате спазването на споразуменията, но е също така ваше задължение да защитавате интересите на производителите от Канарските острови, Мурсия, Валенсия и Андалусия. Направете го, преди да е станало твърде късно.
<SPEAKER ID="082" NAME="Josefa Andrés Barea" AFFILIATION="S&amp;D">
(ES) Г-н председател, призивите за изменение на регламента относно входните цени започнаха през 2003 г. Парламентът, държавите-членки, Испания и Франция, с подкрепата на Италия, Гърция и Португалия - всички искаха това.
<P>
Причината да се иска това се състои във факта, че регламентът не се прилага правилно, като някои мита остават неплатени и се използва субективен метод за изчисление. Вследствие на това секторът страда, налице е несправедлива конкуренция и държавите-членки получават по-малко приходи от мита.
<P>
Специалната група инспектори по плодовете и зеленчуците потвърди това, посочвайки, че член 5 от регламента позволява субективно прилагане и, както беше казано преди малко, Европейската служба за борба с измамите (ОЛАФ) е заявила, че използваният метод на изчисление дава възможност за неплащане на допълнителни мита.
<P>
От Комисията зависи въпросът да бъде решен. Трябва да се осигури решение - на системата на производство и на държавите-членки. Това положение продължава 16 години.
<P>
Секторът страда. Европейският сектор на плодовете и зеленчуците, заедно с испанския сектор на плодовете и зеленчуците във Валенсия, Мурсия и Андалусия страдат и е необходимо решение на проблема. Потребителите съща са засегнати от това положение.
<SPEAKER ID="083" NAME="Paolo De Castro" AFFILIATION="S&amp;D">
(IT) Г-н председател, госпожи и господа, обсъжданата днес петиция е внесена в момент, когато комисията по земеделие и развитие на селските райони и комисията по международна търговия на Европейския парламент разискват новата глава за земеделието в споразумението с Мароко.
<P>
Европейската служба за борба с измамите (ОЛАФ) потвърждава, че в изчислението на митата върху вноса на домати има нередности и че това вреди на европейските производители - същите тези производители, които изразяват своята тревога при очакваното увеличение на вноса на домати и общо на плодове и зеленчуци, което ще се случи, ако споразумението бъде подписано.
<P>
Ние очевидно сме чувствителни към проблемите, докарани от двустранните споразумения, в които елементът земеделие често се жертва заради по-широките интереси на промишлеността. Това не е добър начин да се постъпва и ние ще продължим да го повтаряме на Европейската комисия. Въпреки това бих искал да посоча, че настоящата икономическа и политическа криза, обхванала целия регион на Магреб, би трябвало да ни накара да обмислим споразумението по-внимателно и с по-голяма солидарност.
<SPEAKER ID="084" NAME="Iratxe García Pérez" AFFILIATION="S&amp;D">
(ES) Г-н председател, както са поискали вносителите на петицията от Испанската федерация на асоциациите на производителите и износителите на плодове, зеленчуци, цветя и живи растения, Комисията трябва да измени - и тук аз повтарям искането, отправено от Испания и други държави-членки - някои от членовете на регламента, на който се позоваваме.
<P>
Насочвайки се към метода на изчисление за установяване на входни цени, един от трите използвани в момента методи трябва да се махне, по-специално този, известен като метод на "приспадане". Това е най-необходимото изменение, като се има предвид, че вносителите избират метода, който по всяко време ще им позволява да избягват плащането на допълнителни мита.
<P>
Сега, когато новото споразумение с Мароко предстои да бъде прието от Парламента за влизането му в сила, Комисията сигурно би доказала неговата стойност чрез коригиране на системата веднъж завинаги. Ние отново призоваваме за това днес, тъй като правилно действащите входни цени представляват компенсацията, която нашите производители могат логично да очакват, когато влизането му в сила бъде договорено.
<SPEAKER ID="085" NAME="Giovanni La Via" AFFILIATION="PPE">
(IT) Г-н председател, г-н член на Комисията, госпожи и господа, считам, че днешното разискване след представяне на петицията от Испанската федерация на асоциациите на производителите и износителите на плодове, зеленчуци, цветя и живи растения, е подходящо и навременно, като се има предвид, че едновременно с това в Парламента се обсъжда и търговското споразумение с Мароко.
<P>
Ясно е, че петицията повдига въпрос, на който Комисията изглежда още не е дала отговор. Парламентът настоятелно призовава отговорът да се даде преди новото споразумение да бъде подписано, защото не е приемливо европейските земеделски производители да продължават да плащат цената на желанието за свободна търговия, което преобладава в Европа.
<P>
Ние трябва да защитаваме и предпазваме нашите земеделски производители не само по отношение на производството на домати, но също така и на производството на плодове и зеленчуци, което ще бъде сериозно засегнато от това безразборно отваряне на пазара.
<SPEAKER ID="086" NAME="Pier Antonio Panzeri" AFFILIATION="S&amp;D">
(IT) Г-н председател, госпожи и господа, критиките, които чухме тази сутрин във връзка с представената петиция, са разбираеми. Считам, че има още дълъг път да се извърви, докато можем да гарантираме, че едно евентуално общо споразумение с Мароко относно земеделските продукти ще получи единодушно одобрение. От една страна, споразумението трябва да зачита необходимостта от балансираност и да не причинява сериозни трудности на европейските земеделски производители. От друга страна, то трябва да зачита необходимостта от ясни и прозрачни правила на конкуренция на селскостопанските пазари. Това е пътят, който трябва да следваме, за да гарантираме, че отношенията между Европейския съюз и Мароко ще бъдат положителни.
<P>
Ето защо приканвам Комисията да потърси подходящи решения, при които да не се забравят интересите на производителите, нито подновената политика на щедрост към Мароко, особено предвид събитията, които стават в Магреб.
<P>
Ще бъде много полезно да се разбере, аз не искам накрая да приключим с ефективно внасяне на берачи на домати, вместо на селскостопански продукти и домати. Ето защо е важно да се проведе цялостно разследване, за да бъде създадена нова европейска политика.
<SPEAKER ID="087" NAME="Raül Romeva i Rueda" AFFILIATION="Verts/ALE">
(ES) Г-н председател, считам, че политиката на премълчаването на проблемите вече е била причина за много наши беди в миналото. Ето защо трябва да бъдем много предпазливи, особено по отношение на настоящата обстановка в Северна Африка. Именно поради това бих искал да се присъединя към тези, които казаха, че при сегашните обстоятелства едва ли е подходящо да придвижим напред търговското споразумение с Мароко.
<P>
Като докладчик по становището на комисията по рибно стопанство считам, че се нуждаем от пълно изясняване на напредъка, постигнат в настоящата рамка. Ние също така трябва да изискаме всички домати, или всякаква друга продукция, влизащи в Европейския съюз, да пристигат при същите условия като тези, изисквани от местните производители. При липсата на такова уверение ние трябва - наистина трябва - да преосмислим цялостната рамка и се надявам Парламентът да направи същото.
<P>
Вместо да приемаме протекционистична политика, аз считам, че е необходимо да поемем твърд ангажимент за свободна търговия. Също така не трябва да имаме никакви съмнения относно същността на рамката, за да можем да знаем и да действаме възможно най-отговорно.
<SPEAKER ID="088" NAME="Cristina Gutiérrez-Cortines" AFFILIATION="PPE">
(ES) Г-н председател, трябва да благодаря на всички мои колеги, които разбраха проблема на средиземноморския регион, на испанската делегация и на всички тези, които разбраха, че ние на Канарските острови, в Мурсия, Валенсия и Алмерия, освен че сме разочаровани от неуспеха на Комисията да изпълни своите споразумения и от това, че видяхме много дружества да бъдат изхвърляни от бизнеса, оставаме входната точка за имигрантите от Африка на юг от Сахара, входната точка за мароканските имигранти и буфер срещу кризата. Това е така, защото в момента ние подкрепяме, във време на крайна оскъдица, хора, които идват да работят и които могат да изпращат пари на семействата в домовете си.
<P>
Ето защо считам, че Комисията трябва да се държи отговорно също и по отношение на правомощията, предоставени й по силата на Договорите. Считам, че Комисията изобщо не е помислила за необходимостта да защити интересите на обществото или необходимостта да предотврати прилагането на една сляпа политика, която освен това ни задължава да внасяме продукция, отглеждана при изключително съмнителни фитосанитарни условия.
<SPEAKER ID="089" NAME="Peter Jahr" AFFILIATION="PPE">
(DE) Г-н председател, една от причините за създаване на вътрешния пазар беше осигуряването на по-добра защита за европейските потребители. Потребителите имат право да могат да си купят здравословни продукти, произведени при справедливи условия в целия Европейски съюз.
<P>
Отварянето на пазара - с други думи, регулирането му с квота за внос - следователно трябва да бъде подчинено на изпълнението на най-малко три изисквания. Първо, трябва да има ясен контрол върху разрешеното количество на вносните стоки. Това се отнася главно до количествения аспект. Второ, качеството на продуктите също трябва да бъде контролирано. Това се отнася също до производствените стандарти. Трето, необходимо е да се вземе под внимание въздействието върху земеделските стопани в Европейския съюз. Търговска дейност, която вреди на трети страни - като това общо означава търговска дейност, която облагодетелства промишлеността в ущърб на селското стопанство - трябва да бъде предотвратявана.
<P>
Ето защо искам Комисията да подложи споразумението с Мароко на допълнително внимателно разглеждане и да не го подписва, преди да е прегледано.
<SPEAKER ID="090" NAME="Michel Dantin" AFFILIATION="PPE">
(FR) Г-н председател, бих искал да благодаря на испанските производители, които представиха пред нас тази уместна петиция.
<P>
Истина е, че в продължение на месеци ние в Парламента предупреждаваме Комисията за опасността за нашия вътрешен пазар, създавана от редица двустранни споразумения. Очевидно е, че сме чувствителни към въпроса за развитието на Мароко. Ние, естествено, знаем, че създаването на стабилност за мароканския народ в тяхната собствена страна е възможно най-доброто решение и че това ще прекрати за нас необходимостта да решаваме редица имиграционни проблеми в бъдеще. Въпреки това, когато Комисията ни казва, че новото споразумение просто ще утвърди едно положение, чрез докладите на Европейската служба за борба с измамите (ОЛАФ), ние можем ясно да видим, че положението, за което споменава Комисията, не е истинското решение.
<P>
Освен това бих искал да предупредя Комисията за друг въпрос. Беше ни казано, че договорените - по-точно, предоговорените - споразумения ще ни позволят да подкрепим мароканските производители. За кои производители обаче говорим? Износителите са предимно едри предприятия за селскостопански и хранителни продукти, които са създали огромни стопанства в Мароко. Дребните марокански производители не са тези, които се ползват от нашите споразумения, тъй като те нямат капацитета да произвеждат в условия, приемливи за европейския пазар. Нека да не объркваме въпроса, но не подвеждайте и членовете на Парламента. Това е моето искане към Комисията.
<SPEAKER ID="091" NAME="Марош Шефчович" LANGUAGE="EN">
Г-н председател, ако ми позволите, ще започна с някои цифри, защото няколко оратори ги споменаха в изказванията си. За това ще използвам база данни Comext.
<P>
Вносът на домати в ЕС от Мароко е нараснал от 185 000 тона през 1999-2000 г. на 295 000 тона през 2009-2010 г., следвайки нормалната тенденция на вноса на пресни плодове и зеленчуци от целия свят. Същевременно общият допълнителен внос на домати в ЕС се е увеличил от 242 000 тона на 493 000 тона. Трябва да подчертая, че делът на Мароко в общия внос на ЕС всъщност е намалял от 76 % на 59 %. Производството на домати в ЕС варира между 16 и 18 милиона тона годишно, от които между 6,5 и 7,5 милиона тона са предназначени за пазара на свежи зеленчуци. Считам, че е добре да имаме тези цифри предвид, за да можем да поддържаме обсъждането и мащаба на проблема в съответствие.
<P>
Относно новото споразумение с Мароко, ние в Комисията считаме, че то е умерено и балансирано. Ако бъде прието, Комисията, разбира се, ще гарантира, че всички условия и правила ще бъдат напълно спазени. Допълнителни количества под тарифната квота ще бъдат задържани под традиционното средно ниво на доставките за ЕС. Настоящото средногодишно ниво е 300 000 тона. С допълнителни 52 000 тона ще има 285 000 тона, обхванати от тарифната квота, така че ще има възможност за 15 000 тона внос, попадащи под режима erga omnes.
<P>
Преминавайки на друг повдигнат въпрос, а именно твърдението, че не сме действали, ще кажа, че наистина не мога да приема това, защото ние не открихме никаква обща неизправност в системата. Имаше един случай - той също беше представен днес тук - в който ОЛАФ разследва проблема и прехвърли целия архив с получените данни на френския съд, който не подкрепи изцяло констатациите на ОЛАФ, но независимо от това започна частично възстановяване на неплатените мита.
<P>
Бих искал също така да уверя Парламента, че относно контрола на фитосанитарните стандарти Комисията осигурява възможно най-голям контрол и възможно най-високото ниво на стандарти за всеки внос на пресни плодове и зеленчуци в Европейския съюз. Същевременно трябва да кажа, че разбирам бдителността на членовете на Европейския парламент и бдителността на селскостопанския сектор по тези много важни въпроси. Бих искал да ги уверя, че ако организациите имат конкретно доказателство за измама, те се приканват да го доведат до вниманието на Комисията, която внимателно ще го анализира и при необходимост ще вземе подходящи мерки.
<SPEAKER ID="092" NAME="Председател">
Разискването приключи.
<P>
(Заседанието, прекъснато в 11,35 ч., се възобновява в 12,00 ч.)
