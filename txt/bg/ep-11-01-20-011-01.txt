<CHAPTER ID="011-01">
1. Пакистан: убийство на губернатора на Пунджаб Salmaan Taseer
<SPEAKER ID="307" NAME="Председател">
Следващата точка е разискването относно седемте предложения за резолюция относно Пакистан.
<SPEAKER ID="308" NAME="Marietje Schaake" LANGUAGE="EN">
Г-н председател, в Пакистан се води много важна борба и екстремизмът, на който сме свидетели, трябва да свърши, особено обидните закони за богохулството. Те водят до атмосфера на страх и нетърпимост, а в най-лошия случай, до екстремизъм.
<P>
Борбата срещу екстремизма не е лека задача, поради което пакистанското правителство и всички граждани, които приемат, че нетърпимостта и екстремизмът са неприемливи, се нуждаят от нашата подкрепа. Ние трябва да продължим, за да бъде премахнат тероризмът.
<P>
Губернаторът г-н Taseer беше брутално убит поради явна нетърпимост от служител от собствената му охрана - лице, което би трябвало да го защитава. Неговата дъщеря Shehrbano написа писмо, което беше публикувано в "Ню Йорк Таймс". Аз бих искала да цитирам от писмото, защото считам, че тя е стигнала до същността и е много добре да използваме думите й в памет на нейния баща.
<P>
Тя казва следното за извършителя: "Г-н Qadri и неговите поддръжници може да са отсекли голям дъб в този ден, но, жестоко се лъжат, ако си мислят, че са успели да заглушат думите на баща ми или милионите като него, които вярват в светската визия на основателя на Пакистан Mohammed Ali Jinnah." После продължава: "Има хора, които казват, че смъртта на баща ми е последният пирон в ковчега за толерантен Пакистан. Надигналите се гласове за свобода на Пакистан в този момент ще бъдат заглушени, но ние погребахме героичен човек, а не куража, който той вдъхна в другите."
<P>
Има и други последователи в осъждането на законите на богохулството, дори консервативни политици. Ние в Европейския парламент трябва да подкрепим това. Дъщерята на губернатора е посещавала колежа "Смит" и е изучавала английска политика и права на човека, но прекалено много хора в Пакистан получават образованието си в медресета. Трябва да се погрижим младото поколение да има възможности и младите да се научат как да живеят заедно в едно разнообразно общество, каквото е това на Пакистан.
<SPEAKER ID="309" NAME="Tomasz Piotr Poręba" LANGUAGE="PL">
Г-н председател, няколко седмици след като управляващата коалиция в Пакистан едва не рухна, държавата беше разтърсена от застрелването посред бял ден на губернатора на Пенджаб. Salmaan Taseer беше губернатор на най-богатата и най-гъсто населена провинция в държавата, беше също така важен политик от управляващата партия. Той умря, защото имаше моралната сила и смелостта да настоява за освобождаването на християнката Asia Bibi, която е осъдена на смърт за богохулство. Неговото убийство, извършено от един от служителите от собствената му охрана, надъхан с мюсюлмански екстремизъм, не е само още едно нападение над високопоставен политик в Пакистан и доказателство за отчайващо ниското равнище на сигурността в държавата. То е главно свидетелство за все по-видимото преминаване на държавата Пакистан към положение, в което част от въоръжените сили, съдебната система и политическият елит подкрепят и открито, и тайно, политика на отстъпки по отношение на ислямските политически и религиозни екстремисти.
<P>
Вчера в Парламента проведохме разискване относно преследването на християните. Днес приемаме резолюция по този въпрос. Струва ми се, че пред г-жа Аштън се разкрива сфера за дейност и нейната служба следва да окаже дипломатически и политически натиск върху органите на Пакистан, които най-накрая трябва да започнат да се борят с религиозния екстремизъм.
<SPEAKER ID="310" NAME="Eija-Riitta Korhola" LANGUAGE="EN">
Г-н председател, беше шокиращо, но, за съжаление, не изненадващо да научим новината, че губернаторът Taseer е бил убит. Аз се познавах лично с Benazir Bhutto, а министър Shahbaz Bhatti ми е добър приятел. Това, което свързва и тримата, е тяхната удивителна смелост да подложат на силна и открита критика законодателството за богохулството и злоупотребата с него от страна на екстремистки групи.
<P>
Правителството на Пакистан наистина е предприело сериозни мерки за подобряване на положението с правата на малцинствата например чрез отпускане на минимална квота от държавните постове за тях. Правителството също така е сформирало комисия за преразглеждане на всички дискриминационни закони, включително закона за богохулството. Работата обаче още не е приключила. Независимо от взетите няколко основни мерки, докато съществува правна празнота като тази в настоящия закон за богохулството, която е толкова голяма, че позволява на терористите и екстремистите да налагат тяхната собствена програма, ще бъде трудно да се повярва в един истински ангажимент към демокрацията.
<P>
Надявам се, че с настоящата резолюция изразяваме нашата постоянна солидарност с правителството на Пакистан в борбата против тероризма и разпространяването на екстремизма.
<SPEAKER ID="311" NAME="Lidia Joanna Geringer de Oedenberg" LANGUAGE="PL">
Г-н председател, точно преди осем месеца, на 20 май, Европейският парламент прие резолюция относно религиозната свобода в Ислямска република Пакистан. Днес тази тема отново се завръща в Парламента, в резултат на религиозно мотивираната смъртна присъда, издадена за 45-годишната Asia Bibi и убийството на губернатора на Пенджаб Salmaan Taseer, който беше говорил открито в нейна защита.
<P>
Оказва се, че положението, което описахме преди осем месеца, не само че не се е подобрило, а още повече се е влошило. Днес в Пакистан всеки може да загуби живота си както заради така нареченото религиозно богохулство, така и заради свободата на словото - в този случай публично изявление относно издадена съдебна присъда. Убийството на г-н Taseer показва пред какво трудно положение сме изправени. В Пакистан съществува толкова голямо религиозно разделение, че и от двете страни - християни и мюсюлмани - умират хора, включително представители на местните елити. Публичната подкрепа за изменение на Наказателния кодекс на Пакистан, и по-специално на Раздел 295-С от него, който предвижда смъртно наказание за богохулство, може също да бъде свързана с риск от смърт.
<P>
Въпреки това ние следва да изискваме смелост от пакистанските политици, и по-специално от опозицията, например Пакистанската мюсюлманска лига, която блокира правителствената реформа на кодекса. Ние можем да подкрепим работата на Министерството на малцинствата и да помогнем на правителството на министър-председателя Gilani във въпроси като подобряване на качеството на журналистиката и медийното отразяване и стандарта на образователните материали в училищата например. Днес Европейският парламент не се меси във вътрешните работи на Пакистан, а само обръща внимание върху член 20 от конституцията на Пакистан от 1973 г. и свободата на словото, която тя гарантира.
<SPEAKER ID="312" NAME="Marie-Christine Vergiat" LANGUAGE="FR">
Г-н председател, бих искала да започна изказването си с това, че прочетох с голям интерес общата резолюция относно Пакистан, и по-специално относно убийството на губернатора Taseer. Тя представлява странна противоположност на резолюцията относно християнските малцинства, която беше приета тази сутрин.
<P>
Ние сме поели ангажимента, или се надявам че е така, да защитаваме свободата на изразяване на мнение, на съвестта и религията. Това, което трябва еднакво силно да ангажира вниманието ни, са всички, които стават жертва на преследване поради техния избор на религия, включително когато решат да сменят религията си, а също така и когато не вярват в Бог.
<P>
Ако искаме да се преборим с фундаментализма, от какъвто и вид да е той, ние трябва да се отнасяме по еднакъв начин с всички жертви на фундаментализма. Никоя религия не е и никога не е била неуязвима за това, което ще нарека нетърпими религиозни уклони. Нека само си припомним за масовото избиване на американски индианци в региона на Карибския басейн и в Латинска Америка. Нека си припомним за печалните времена на Кръстоносните походи, Инквизицията или религиозните войни между католиците и протестантите. Да не забравяме за антисемитизма, който доведе до такива опустошителни последици през XX век и който продължава да съществува в повече или по-малко латентно състояние в редица държави-членки на ЕС.
<P>
Всяка религия има своя собствена форма на фундаментализъм и първите му жертви често са умерените поддръжници на същите тези религии. От тази гледна точка убийството на губернатора на Пенджаб Salmaan Taseer е класически пример. Човекът беше убит, защото беше модел на търпимост и защото се осмели да осъди действащите в държавата закони за богохулството и злоупотребата с тях от страна на някои екстремистки групи в случаи като този на Asia Bibi - християнка, осъдена на смърт за богохулство, съгласно Наказателния кодекс на Пакистан.
<P>
Още по-неприемливо е възхвалата на неговото убийство от страна на фанатични групи. Нека не забравяме, че законът за богохулството се прилага основно по отношение на мюсюлманите, че той засяга всички религиозни малцинства и по-специално жените, но също така профсъюзни активисти, журналисти и адвокати и хората от всички тези групи често са лишавани от основните им свободи, ако не и принуждавани да се крият.
<P>
Ето защо е време Комисията и Европейската служба за външна дейност да променят политиката си и бих искала Вие, г-н член на Комисията, да предоставите точна оценка на споразумението с Пакистан относно демокрацията и правата на човека и бих искала Тунис да ни бъде като поука, да бъде като поука за Вас.
<SPEAKER ID="313" NAME="Jean Lambert" LANGUAGE="EN">
Г-н председател, мисля, че всички искаме да изразим нашите съболезнования на семейството и приятелите на губернатора на Пенджаб Salmaan Taseer, назначен от правителството на Пакистан. Ние си спомняме неговата открита подкрепа за Asia Bibi - позиция, за която той знаеше, че е спорна и че наистина е опасна.
<P>
Ние с право сме разстроени от неговото убийство и от реакцията на част от населението на Пакистан към този акт, но също така не трябва да забравяме, че много хора са го оплакали и са го направили открито, публично. Това е акт, който трябва да приветстваме, като например действията, предприети от медийния регулатор срещу някои медии по отношение на отразявания от тях предполагаем убиец.
<P>
Както знаем обаче, законът за богохулството в Пакистан подлага на риск живота на пакистанските граждани - мюсюлмани, християни и други като тях, както посочиха много оратори този следобед. Знаем, че установената в Пакистан демокрация е млада, че държавата е изправена пред конфликт по границите си, че неотдавна претърпя опустошително наводнение, както и земетресение тази седмица. Знаем, че правителството се бори, но също така разбираме, че то се нуждае от нашата подкрепа по отношение на развиващата се демокрация в Пакистан и не на последно място в политическата битка срещу екстремизма и за всеобщи права на човека, и нашата роля като членове на демократичен парламент е да подкрепяме всички онези, които работят за положителната промяна, и да им дадем правото да бъдат чути, което други им отказват.
<P>
Ние също така изискваме действия от правителството на Пакистан не на последно място да премахне резервите си относно Международния пакт за граждански и политически права, който държавата подписа с много резерви, и ние настойчиво призовахме за това по време на неотдавнашното посещение на нашата делегация в Пакистан. Искаме също така те да продължат да полагат усилия за изменение на закона за богохулството, защото той повече се нарушава, отколкото да се използва правилно.
<SPEAKER ID="314" NAME="Tunne Kelam" LANGUAGE="EN">
Г-н председател, всички ние решително осъждаме бруталното убийство на губернатора на Пенджаб, извършено на 4 януари. Убийството е извършено по повод на това, че г-н Taseer се е противопоставил на прословутия закон за богохулството, който е правна обосновка за преследването и потискането на другите религиозни групи.
<P>
Изразявайки нашата тревога относно засиленото влияние на екстремистите в Пакистан, ние също така разбираме, че умерените мюсюлмани и пакистанското правителство, един от влиятелните членове на което беше г-н Taseer,претърпяха тежка загуба и ние им поднасяме нашите съболезнования.
<P>
Обезпокоени сме от факта, че младите адвокати възхвалиха убиеца, но също отбелязваме, че огромното мнозинство от пакистанското общество осъжда убийството. Важен момент е, че влиятелни религиозни органи призоваха за изменение на закона на богохулството, а това също е и наше искане. Желаем на пакистанските органи голям успех в засилване на техните усилия за борба с екстремизма в държавата.
<SPEAKER ID="315" NAME="Mitro Repo" LANGUAGE="FI">
Г-н председател, в основата си убийството на Salmaan Taseer отразява религиозната нетърпимост, която преобладава в пакистанското общество. Taseer беше един от онези рядко срещани хора, които дръзнаха да говорят открито против пакистанския закон за богохулството. Той беше поискал от президента да отмени смъртната присъда за богохулство на християнката Asia Bibi и също така я беше посетил в затвора. Съдбата на гражданин, който се противопостави на несправедливостта, е сурова и жестока в днешен Пакистан. Дали съдбата на Asia Bibi ще бъде същата, ако тя бъде помилвана? И нея ли ще убият?
<P>
Защо не се запитаме дали държава като Пакистан трябва да се радва на облагите в търговията, които предлага Европейският съюз. Парламентът трябва да направи зачитането на правата на човека основен елемент в случаите, когато Европейския съюз обсъжда регламента относно спешното автономно въвеждане на търговски преференции по отношение на Пакистан.
<SPEAKER ID="316" NAME="Kristiina Ojuland" LANGUAGE="EN">
Г-н председател, убийството на губернатора Salmaan Taseer не е само лична трагедия, а е трагедия за демокрацията в Пакистан.
<P>
Всички гибелни инциденти и случаи, изложени в резолюцията, взети заедно, представляват заплашителен знак за нежеланието на пакистанското общество да се придвижва към секуларизация и за появата на религиозен екстремизъм.
<P>
Как може Пакистан дори да нарича себе си демократичен, при положение че свободата на религията, която е гарантирана от конституцията, се пренебрегва напълно чрез прилагане на закона за богохулството, на който покойният Salmaan Taseer толкова много се противопоставяше.
<P>
Бих искала Европейският съюз да обмисли последиците от прилагането на такива нечовешки закони върху отношенията с Пакистан. Пакистан би спечелил в много отношения от отменяне на закона за богохулството и на наказанията, налагани въз основа на този закон. Очаквам също така правителството на Пакистан да засили мерките, които е взело за борба с разпространяване на брутален екстремизъм.
<P>
Насилието поражда насилие и аз съм уверена, че Пакистан не може да си позволи да се стигне до тотална гражданска война с екстремистки групи като талибаните.
<SPEAKER ID="317" NAME="Ryszard Czarnecki" LANGUAGE="PL">
Г-н председател, отново разговаряме за Пакистан и отново сме изправени пред проблем и политическо убийство. Ние наистина обсъждаме повторно този въпрос. Преди няколко месеца имаше резолюция относно Пакистан. Проблемът отново се върна и е един вид щекотлив въпрос. Считам, че е необходимо да се каже нещо относно неприемливата търпимост, която се показва на мюсюлманските имами, отправящи публични призиви в Пакистан - например в Пешавар - за убийства, като предлагат, например парична награда за извършителите. Имало е такива случаи, а пакистанските органи не са реагирали. Трябва ясно да се каже, че в известен смисъл тяхното бездействие и липса на реакция означава, че те споделят отговорността за тези неща.
<SPEAKER ID="318" NAME="William  Dartmouth" LANGUAGE="EN">
Г-н председател, искам да направя лично изявление. Аз прекарах много време със Salmaan Taseer, когато и двамата бяхме на двадесетина години. Ние наистина бяхме приятели. Salmaan ми писа, адресирайки писмото до Парламента, за да ме покани като личен гост в къщата на губернатора на Пенджаб. Писмото пристигна след неговото убийство.
<P>
Salmaan беше човек с чар, лично обаяние и висока интелигентност. Той беше представител на най-добрата традиция в Пакистан - истински вярващ мюсюлманин, но по никакъв начин фундаменталист. Както вече беше казано, Salmaan твърдо подкрепи една християнска дама, осъдена на смърт съгласно законите за богохулството. Salmaan плати за тази подкрепа с живота си. Това беше политическо убийство.
<P>
Пакистан е не само голяма, развиваща се държава, а и държава, разполагаща с над 20 ядрени бойни глави. Аз дойдох тук днес преди всичко да изразя дълбоката си скръб, но, трябва да призная, и своята тревога - тревогата на всички нас - за Пакистан.
<SPEAKER ID="319" NAME="Thomas Mann" AFFILIATION="PPE">
(DE) Г-н председател, насилствената смърт на губернатора на Пенджаб Salmaan Taseer, който винаги защитаваше религиозната търпимост, показва засилването на екстремистките сили пред целия свят. Десетки хиляди хора демонстрираха по улиците след това зверство, но не в знак на протест срещу убийството, а в подкрепа на лицето, което го е извършило. Г-н Taseer говореше открито и разпалено против законите на богохулството, които предвиждат смъртна присъда за богохулниците. Съвсем неотдавна, както някои от моите колеги вече споменаха, християнката Asia Bibi беше осъдена на смърт за предполагаема обида срещу пророка Мохамед.
<P>
Като член на Пакистанската народна партия с умерени възгледи Salmaan Taseer беше един от тези, които надигаха най-силно глас срещу екстремизма. Неговата смърт отслабва правителството, което вече се бори за политическо оцеляване след оттеглянето на коалиционния партньор. В Пакистан, чието население е 160 милиона души, има само 3 милиона християни. Каква ли съдба очаква това винаги кротко малцинство?
<P>
Тук Европа трябва да се намеси и делегацията за връзки с държавите от Югоизточна Азия, на която аз съм заместник-председател, ще продължи да оказва пълна подкрепа на движението за права на човека. Това убийство трябва да бъде щателно разследвано и извършителят и хората, която стоят зад него, трябва да бъдат дадени под съд.
<SPEAKER ID="320" NAME="Justas Vincas Paleckis" AFFILIATION="S&amp;D">
(LT) Г-н председател, да, положението в Пакистан е особено сложно както поради вътрешни, така и поради външни фактори, и затова събития като политическо убийство по религиозни причини, и то на толкова важна личност, незабавно разтърсват цялата държава и обществото. След подобни сътресения събитията в държавата могат да взимат опасен обрат към засилване на религиозния фанатизъм и ограничаване на правата на човека. Нашата резолюция следва да помогне да се гарантира, че въпреки това е налице различен ход на събития и че дори в тази ситуация пакистанското правителство все пак може да намери сили, за да продължи да бъде опора за правата на човека и да се противопоставя на религиозния фанатизъм. Ние трябва да предоставим значителна подкрепа за тези мерки, а също така, несъмнено, и за независимостта и защитата на съдебната система в сложни случаи относно богохулството.
<SPEAKER ID="321" NAME="Csaba Sógor" AFFILIATION="PPE">
(HU) Г-н председател, аз изразих твърдата си подкрепа в няколко случая, когато се стигна до предприемане на решителни действия в защита на правата на човека в отношенията на ЕС с трети държави. Правя го отново във връзка със събитията, които се случват в Пакистан, тъй като такава позиция предава посланието, че Европа не изоставя тези, които надигат глас в подкрепа на търпимостта, свободата на религията и равното третиране на малцинствата. Ние добре знаем, че в много държави християните са подложени на преследване. Не само в Пакистан ще се нуждае от лидери като покойния Salmaan Taseer. По тази причина Европейският съюз трябва да се възползва от всяка възможност да посочва единодушно значението на общите ценности чрез Европейската служба за външна дейност. Една такава обща ценност е свободата на религията. Ако не говорим открито против зверствата, извършвани срещу християните или други религиозни общности, то ние не приемаме на сериозно и нашата собствена вяра.
<SPEAKER ID="322" NAME="Sergio Paolo Francesco Silvestris" AFFILIATION="PPE">
(IT) Г-н председател, г-н член на Комисията, госпожи и господа, Европа не може да остане безсилна в лицето на това, което се случва в Пакистан. Убийството на губернатора на Пенджаб г-н Taseer е трагичен и ужасен акт в обстановка, която изключително много се е влошила през последните няколко месеца.
<P>
Разделението между християните и мюсюлманите става все по-очевидно, а законът за богохулството се корени в много актове, които нарушават основните свободи. Всеки, който се противопостави или само изрази неодобрението си към това правило, както направи губернаторът на Пенджаб, е потискан.
<P>
Губернаторът е мъртъв заради умерените си възгледи, заради смелостта си да изрази несъгласие с това и други правила, които нарушават основните свободи. Ето защо, ако не успее да предприеме ясни и решителни действия, Европа рискува да остави в изолация борещите се храбро за нещо, което ние следва да подкрепим.
<SPEAKER ID="323" NAME="Pino Arlacchi" AFFILIATION="S&amp;D">
(EN) Г-н председател, само няколко критични думи относно начина, по който някои части от европейското общество, а също и някои групички сред членовете на Парламента, се отнасят към Пакистан и към неговата борба срещу тероризма.
<P>
Аз виждам толкова много жестоки нападки срещу Пакистан и незачитане на усилията, които пакистанското правителство и гражданското общество полагат срещу екстремизма. На всеки трябва да бъде много ясно, че 90 или повече процента от пакистанския народ са против тероризма и че плащат много висока цена за това.
<P>
Смъртта на губернатора Salmaan Taseer беше осъдена от преобладаващото мнозинство от хората, а също и от най-видните религиозни учени. Умерените мюсюлмани и всички правителствени органи също претърпяха голяма загуба и всеки трябва напълно да признае това.
<SPEAKER ID="324" NAME="Anneli Jäätteenmäki" AFFILIATION="ALDE">
(FI) Г-н председател, свободата на религията е едно от основните права на човека. Въпреки това, то почти всекидневно е нарушавано по света. Това не е нищо друго освен жестока нетърпимост.
<P>
Законът за богохулството води началото си от времената на военната диктатура в Пакистан през 80-те години. Неприемливо е законът да бъде използван за преследване на религиозни малцинства и за осъждане на десетки хора на смърт всяка година. Европейският съюз трябва да действа решително и последователно, за да убеди пакистанските органи да отменят въпросния жесток закон.
<SPEAKER ID="325" NAME="Charles Tannock" AFFILIATION="ECR">
(EN) Г-н председател, когато губернаторът Salmaan Taseer беше погребан, на мен ми се стори като че ли всякаква надежда за умерен и стабилен Пакистан беше погребана заедно с него. Отвратителното убийство на един всеотдаен и просветен държавен служител беше предизвикано от неговата подкрепа за изменението на драконовските пакистански закони за богохулството. По-специално, той защити християнка, която очаква да бъде екзекутирана - можете ли да повярвате - след като е била осъдена за опозоряване на исляма.
<P>
Ние в Парламента дълго време призоваваме за реформиране или премахване на тези ужасни закони за богохулството, които често се цитират и използват срещу религиозните малцинства в Пакистан. Извършеното убийство подчертава нарастващото радикализиране на пакистанското общество. Ако беше жив днес, Jinnah щеше да бъде потресен.
<P>
Само неколцина от политиците се осмелиха да последват водачеството на Salmaan Taseer и предложението му за реформиране на законите на богохулството, а сега дори още по-малко от тях ще могат да го направят. Те ще се страхуват. Вместо това яростните радикали и фанатици - включително, страхувам се, и водещи юристи - възхвалиха убиеца и призоваха за неговото освобождаване. Те изглежда печелят битката на идеи в Пакистан. В резултат на това вътрешният тероризъм процъфтява, на което отново станахме свидетели миналата седмица.
<P>
Може ли при това положение ЕС да поддържа стратегически отношения с държава, която е толкова нестабилна, и особено като се имат предвид нашите щедри отстъпки в търговията и помощта?
<SPEAKER ID="326" NAME="Seán Kelly" AFFILIATION="PPE">
(EN) Г-н председател, ние обсъждаме двойна трагедия: първо, екзекуцията на невинен човек и второ, това, че е извършена от лице, което е трябвало да се грижи за него - неговият телохранител. Съпричастен съм и съчувствам по-специално на неговото семейство, защото преди една седмица бяхме свидетели на нещо подобно, извършено при различни обстоятелства, когато красиво 27-годишно момиче от Ирландия, прекарващо медения си месец на Мавриций, беше убито в собствената й баня, след като заварила неочаквано хора от персонала, които ограбвали стаята й. Обстоятелствата са различни, но резултатът е същият - мъртъв невинен човек.
<P>
Освен това преди няколко седмици аз участвах в делегацията ЕС-САЩ в Америка, където се срещнахме с министъра на външните работи на Пакистан, който ми направи впечатление на много разумен, здравомислещ и справедлив човек. Той подчерта, че религията е свързана с търпимост и ние трябва да се опитаме да предадем това послание на екстремистите и фундаменталистите.
<SPEAKER ID="327" NAME="Jaroslav Paška" AFFILIATION="EFD">
(SK) Г-н председател, особено тревожен момент относно убийството на губернатора на Пенджаб Salmaan Taseer е обстановката, в която е извършен този насилствен акт.
<P>
Фактът, че убийството беше извършено с тайното одобрение на пакистанските духовни водачи и с подкрепата на местните юристи, означава, че в пакистанското общество се толерира убийство, основано на религиозна нетърпимост. Пакистанските закони за богохулството създават възможност за преследване на религиозните малцинства със заплаха за смъртно наказание, както се случи с Asia Bibi - майка на пет деца, която очаква наказанието си в затвора.
<P>
Ето защо ние наистина не можем да останем безучастни към случващото се. Нашият натиск върху пакистанската администрация е съвсем основателен и аз очаквам подобна реакция от страна на всички свободни и демократични сили по света. Не можем днес, през третото хилядолетие, да понасяме средновековно брутално поведение като това, което демонстрират потисниците, злоупотребявайки с религията.
<SPEAKER ID="328" NAME="Csanád Szegedi" AFFILIATION="NI">
(HU) Г-н председател, госпожи и господа, на първо място, трябва да посоча, че положението в Пакистан е доста обезпокоително не само във връзка с този случай, но и изобщо. Проблемите на Пакистан не трябва да се разглеждат като нещо далечно, тъй като ние добре знаем, че проблеми, възникващи във вътрешните райони на Азия, било то икономически, етнически или дори въпроси на имиграцията, рано или късно ще се разпространят и ще достигнат до Европейския съюз. Затова съществува съвсем реална необходимост от това да се заемем с въпроса относно Пакистан. Пакистан носи тежестта на два проблема: от една страна, неспирните нападения от страна на Афганистан и Индия, и, от друга страна, най-важният за нас въпрос на настоящото заседание - мюсюлманските екстремисти, чиято жертва стана и Salmaan Taseer. По тази причина аз искам от Европейския парламент да увери Пакистан в нашата подкрепа, за да може това положение да приключи възможно най-скоро по най-задоволителен начин.
<SPEAKER ID="329" NAME="Monica Luisa Macovei" AFFILIATION="PPE">
(RO) Г-н председател, убийството на губернатора Salmaan Taseer - всеотдаен радетел за търпимост и права на малцинствата в Пакистан - говори за нарушаване на правата на човека в големи мащаби. Съгласно закона, упражняването на правото на изразяване на мнение и на изповядване на религия в Пакистан се наказва с лишаване от свобода или със смърт. Salmaan Taseer заплати с живота си, защитавайки не само свободата на изповядване на религия, но свободата и живота на другите. Ние трябва да подкрепим тези, които се борят смело и рискуват живота си за правата на човека и демокрацията. Настоятелно призоваваме органите на Пакистан да накажат престъпниците и техните съучастници и да отърват държавата от законите на богохулството.
<SPEAKER ID="330" NAME="Gerard Batten" AFFILIATION="EFD">
(EN) Г-н председател, убийството на губернатора Salmaan Taseer наистина е брутално и трагично престъпление. Той очевидно беше убит от ислямски екстремист, защото насърчаваше извършването на промени в закона за богохулството. Извършеното убийство е трагедия за Пакистан, но какво означава това за Запада?
<P>
Вместо да направим всичко по силите си, за да се преборим с ислямския фундаментализъм, който пуска все по-дълбоки корени в Европа, ние го укротяваме и умиротворяваме. Сега законите на Шариата се признават в някои съдилища в Обединеното кралство. Има вътрешни градски райони, в които законите на Шариата де факто са в сила. След като създаде Ренесанса, Просвещението, Индустриалната революция и чудесата на съвременната епоха на науката, Европа клекна пред една идеология от VI век.
<P>
Правителствата се страхуват да й се противопоставят поради политическа коректност и икономическата сила на някои ислямски държави. Ние трябва да подкрепяме умерените и прогресивни елементи в държави като Пакистан, но преди всичко е необходимо да заявим, че законите на Шариата и ислямският фундаментализъм нямат място в модерните държави на Запада, където управлява либералната демокрация.
<SPEAKER ID="331" NAME="Cristian Dan Preda" AFFILIATION="PPE">
(RO) Г-н председател, първо, бих искал да кажа, че от своя страна аз осъждам бруталното убийство на губернатора на провинция Пенджаб. Той беше видна фигура в политическия живот на Пакистан и беше известен с неговата смела борба против екстремизма, нетърпимостта и фанатизма. Преди няколко месеца аз подкрепих необходимостта от неотложно преразглеждане на разпоредбите относно престъпленията срещу религиите в така наречените "закони за богохулството".
<P>
Бих искал да напомня, че възможностите за злоупотреба, съдържащи се тези закони, създават атмосфера на нетърпимост, която насърчава насилие на основата на религията, като същевременно поощрява дискриминацията, сплашването и преследването на религиозните малцинства. Случаят Asia Bibi, който всъщност завърши с убийството на губернатора Taseer, е символичен в това отношение. Считам, че пакистанските органи трябва да демонстрират с действия заявения от тях ангажимент за борба против екстремизма в държавата чрез премахване на законите за богохулството. Ето защо аз бих искал да призова отново гласовете на разума в Пакистан - призив, който беше отправен първо от дъщерята на покойния губернатор на Пенджаб Shehrbano Taseer.
<SPEAKER ID="332" NAME="Miroslav Mikolášik" AFFILIATION="PPE">
(SK) Г-н председател, бих искал да започна, като изразя съчувствието си на гражданите на Пакистан и скръбта си за загубата на толкова важна политическа фигура като Salmaan Taseer.
<P>
Аз съм разтревожен от факта, че хора с различни убеждения и религиозни групи, включително християните, продължават да бъдат обект на преследване в държавата. Такъв е примерът с всеизвестния случай с жената, която, въз основа на законите на Шариата, въз основа на закон относно богохулството, всъщност я очаква екзекуция. Фактът, че в пакистанските служби за сигурност продължават да съществуват ислямски екстремистки елементи не спомага за стабилността на държавата и категорично подкопава доверието в държава, управлявана от законите на една правова държава. Надявам се, че там процесът на реформи ще продължи и затова искам да призова всички политически сили, включително религиозните институции, да осигурят по-голяма подкрепа за въздържаността, търпимостта и взаимното уважение между общностите.
<SPEAKER ID="333" NAME="Michael Gahler" AFFILIATION="PPE">
(DE) Г-н председател, Пакистан в много отношения е нестабилна държава. Нестабилна е политически, защото правителството не е достатъчно силно да проведе ефективно неговия умерен курс на политическа и икономическа стабилизация и защото настъплението на армията срещу екстремистите в граничните райони всъщност води до засилване на съпротивата. То е икономически нестабилно, тъй като всеобщата финансова криза и унищожителните наводнения върнаха държавата с няколко години назад в развитието й. То е нестабилно в социално отношение, защото социалните структури не успяха да се развият през десетилетията по начин, който да даде възможност на големи сектори от обществото да вземат участие в икономическото развитие.
<P>
Ние в Европейския съюз трябва да влезем в диалог с политическата класа там, за да подкрепим признаването на факта, че е необходима основна икономическа и социална промяна, за да може на хората да бъдат предложени възможности, които обещават повече, отколкото алтернативите на екстремизма и фундаментализма.
<SPEAKER ID="334" NAME="Bernd Posselt" AFFILIATION="PPE">
(DE) Г-н председател, най-омразните и насилствени режими познати някога, са били антирелигиозните режими на якобинците, нацистите и комунистите в Европа. По тази причина аз считам, че не е полезно г-жа Vergiat да напада религиите така унищожително. Остава обаче фактът, че с религиите често се злоупотребява за идеологически цели, срещу което ние трябва да се борим. Такъв например е случаят с Пакистан.
<P>
От друга страна, ние следва да помним, че Пакистан беше създаден на основата на религиозни критерии при разделянето на Индия. Пакистан е държава без история, но създадена като мюсюлманска държава от британските колониални сили, при изтеглянето им от региона. Ето защо ние трябва да разберем, че това е ислямска държава. Въпреки това трябва да настояваме държавата да бъде организирана в дух на търпимост и свободата на религията да бъде подкрепена. Отношението към християните трябва да бъде изпълнено с повече уважение, отколкото досега, и ЕС е необходимо да покаже по-голяма енергичност в ролята си на защитник на тази група. В крайна сметка, ако Европа не се застъпи за християните по света, кой ще го направи?
<SPEAKER ID="335" NAME="Sari Essayah" AFFILIATION="PPE">
(FI) Г-н председател, много от нас казаха, че Salmaan Taseer е бил човек, който и на думи, и на дела се е застъпвал за уязвимите - жените и представителите на религиозните малцинства. Той най-общо се е борил срещу несправедливостта. Taseer е бил поддръжник на демократичната държава и е говорил открито срещу суровите закони на богохулството, заявявайки, че те са създадени от хората и затова могат да бъдат изменени от тях.
<P>
Няколко души вече се изказаха за това колко енергично той е защитил осъдената на смърт християнка и се е опитал да постигне отмяна на присъдата й. Всички тези дела в името на справедливостта станаха причина за неговата гибел. Европейският съюз трябва да подкрепи силите в Пакистан, които търсят реформи, защото не всички там подкрепят фундаменталистите. Затова в своята външна политика ЕС следва да обмисли мъдро своята позиция относно положението в Пакистан.
<SPEAKER ID="336" NAME="Щефан Фюле" LANGUAGE="EN">
Г-н председател, настоящото разискване е още едно доказателство за това, че Европейският съюз е дълбоко възмутен от бруталното убийство на губернатора на провинция Пенджаб в Пакистан Salmaan Taseer, извършено на 4 януари в Исламабад. Върховният представител на Съюза по въпросите на външните работи и политиката на сигурност Аштън решително осъди убийството в изявлението си от 4 януари. Тя настоятелно призова пакистанските органи да изправят пред съда извършителите на престъплението. Това убийство предизвиква особена скръб, тъй като, въз основа на наличната информация, то е свързано с откритата защита от страна на г-н Taseer на християнката Asia Bibi, която е била осъдена на смърт съгласно съмнителни обвинения в богохулство.
<P>
Трябва да се отбележи, че на 12 ноември 2010 г. върховният представител на Съюза по въпросите на външните работи и политиката на сигурност Аштън изрази дълбока тревога относно смъртната присъда, издадена на г-жа Asia Bibi. Тя призова Пакистан да отмени смъртното наказание и да спазва правата на човека, както е гарантирано от международните конвенции, по които държавата е страна.
<P>
Европейският съюз многократно е повдигал въпроса за непрекъснатото прилагане на законите за богохулството пред правителството на Пакистан като част от диалога за правата на човека. Ние съзнаваме факта, че в настоящата си форма законите за богохулството са открити за злоупотреба и често се прилагат срещу религиозните малцинства. Знаем също така, че фалшиви обвинения се използват като средство за уреждане на лични спорове или за лична облага.
<P>
Ние бяхме окуражени от по-ранните мерки, предприети от правителството на Пакистан в опит да измени по-спорните аспекти на законите. Разбира се, за предпочитане е законите за богохулството да бъдат напълно отменени. Жалкото е, че в случая с убийството на г-н Taseer имаше широка обществена подкрепа за убиеца. Разтревожени сме от факта, че религиозни мюсюлмански декрети са издадени не само срещу г-н Taseer, но също и срещу други обществени лица, говорили открито за реформа на законите за богохулството. Не трябва да се позволява безнаказано подклаждане на омраза и насилие.
<P>
Правителството на Пакистан има отговорността да защитава своите граждани и ние разчитаме, че то ще направи всичко възможно да гарантира тяхната безопасност. Изказват се опасения, че убийството на г-н Taseer е отражение на засилващият се екстремизъм и нетърпимост в Пакистан. Ние трябва да сме готови да посрещнем положението и внимателно да обмислим как да реагираме, съзнавайки факта че правителството и демократичните институции на държавата по-общо продължават да бъдат изправени пред заплашителни предизвикателства. Нека да бъда съвсем ясен: няма друга алтернатива, освен да продължим да помагаме за укрепването на демократичните сили в гражданското общество на Пакистан.
<P>
Конституцията на Пакистан изрично защитава правата на малцинствата и, съответно, правителството трябва да се справи с екстремизма не само в граничните райони, но и по улиците на пакистанските градове. В нашето сътрудничество за развитие трябва да наблягаме постоянно на образованието и е необходимо да се направи повече за насърчаване на търпимостта в образователната система, особено по отношение на малцинствата. Съвсем наясно сме с уязвимото положение на лицата от религиозните малцинства в Пакистан - това не се отнася само до християните, но също така до индусите, шиитите, общността Ахмади и други. Европейският съюз трябва да защитава тяхната обща кауза, а не тази на някоя отделна група или религия, тъй като това би помогнало на онези, които искат разделението между християните и мюсюлманите да се задълбочи.
<P>
Ние ще продължим да насочваме вниманието си към необходимостта да се защити напълно правото на свобода на религията на всеки човек в Пакистан или навсякъде другаде.
<SPEAKER ID="337" NAME="Председател">
Разискването приключи.
<P>
Гласуването ще се проведе скоро.
<P>
Писмени изявления (член 149)
<SPEAKER ID="338" NAME="Cristian Silviu Buşoi" LANGUAGE="EN">
Аз бих искал да изразя дълбокото си възмущение от убийството на губернатора на провинция Пенджаб в Пакистан Salmaan Taseer, извършено на 4 януари 2011 г., поради това, че е говорил открито против пакистанския закон против богохулството. Според ценностите на нашите западни общества убийството се счита за най-лошото единично престъпление. Затова е трудно да се разбере как някой може да извърши убийство като форма на репресивна мярка. Свободата на съвестта и свободата на религията са толкова важни, колкото и свободата на словото, което може да доведе до противоречия между тези свободи. Въпреки това, всякакво определение от страна на правителствата за това какво следва да се счита за богохулство е неприемливо ограничаване на свободата на словото. Едно модерно общество следва да счита за законни всички лични мнения, изразени по безобиден начин. Освен това, ако Пакистан ще става общество на търпимостта, такива варварски актове, мотивирани от религиозен фундаментализъм, следва да бъдат осъждани. Този инцидент ни напомня още веднъж, че свободата на словото продължава да отсъства в някои региони на света. Като се има предвид историята на неговата страна, Salmaan Taseer е имал смелостта да говори открито против закона на богохулството и в подкрепа на свободата на словото. Може да се съжалява, че в крайна сметка това е струвало собствения му живот.
