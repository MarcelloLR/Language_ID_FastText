<CHAPTER ID="016">
Дългосрочен план за запаса от хамсия в Бискайския залив и за риболова, насочен към този запас - Многогодишен план за западния запас от атлантически сафрид и за риболова, насочен към този запас - Забрана за селективно изхвърляне с цел повишаване на качеството и ограничения за риболова на писия и калкан в Балтийско море, проливите Белти и протока Оресунд - Използване в аквакултурите на чуждоземни и неприсъстващи в района видове (разискване)
<SPEAKER ID="110" NAME="Председател">
Следващата точка е общо разискване по следните доклади:
<P>
доклад на Izaskun Bilbao Barandica, от името на комисията по рибно стопанство, относно предложението за регламент на Европейския парламент и на Съвета за създаване на дългосрочен план за запаса от хамсия в Бискайския залив и за риболова, насочен към този запас - C7-0157/2009 -,
<P>
доклад на Pat the Cope Gallagher, от името на комисията по рибно стопанство, относно предложението за регламент на Европейския парламент и на Съвета за създаване на многогодишен план за западния запас от атлантически сафрид и за риболова, насочен към този запас - C7-0010/2009 -,
<P>
доклад на Marek Józef Gróbarczyk, от името на комисията по рибно стопанство, относно предложението за регламент на Европейския парламент и на Съвета за изменение на Регламент (ЕО) № 2187/2005 на Съвета по отношение на забраната за селективно изхвърляне с цел повишаване на качеството и ограничения за риболова на писия и калкан в Балтийско море, проливите Белти и протока Оресунд - C7-0156/2010 - и
<P>
доклад на João Ferreira, от името на комисията по рибно стопанство, относно предложението за регламент на Европейския парламент и на Съвета за изменение на Регламент (ЕО) № 708/2007 относно използването в аквакултурите на чуждоземни и неприсъстващи в района видове -.
<SPEAKER ID="111" NAME="Izaskun Bilbao Barandica">
докладчик. - (ES) Г-н председател, най-напред бих искала да отдам дължимото, като благодаря и поздравя сектора на крайбрежния риболов в Бискайския залив за отговорното му поведение.
<P>
Г-жо член на Комисията, секторът спешно се нуждае от този план, за да постигне целта си, а именно да извършва печеливша дейност без да застрашава бъдещето на местата за риболов. Това налага поддържане на запаса от хамсия в Бискайския залив на равнище, позволяващо устойчивата му експлоатация от стопанска, екологична и обществена гледна точка. Това може да се направи много по-ефективно чрез изчисляване на улова въз основа на научни доклади, вместо да се допуска определянето на общия допустим улов (ОДУ) да става предмет на непрозрачни политически преговори.
<P>
Затова в плана следва да отдели внимание на правилата за експлоатация и това означава, че квотите за улов трябва да се установят въз основа на оценки за запасите, получени от научни доклади.
<P>
Г-жо член на Комисията, инициативата беше внесена от Комисията през юли 2009 г. Пристъпихме към работа през септември. Определихме ред на работа заедно с целите сектори в Испания и Франция, представени от организации на рибарите, научни институти и Регионалния консултативен съвет за югозападните води. Следвайки този метод разработихме общо предложение, което получи широка подкрепа в Парламента.
<P>
След като постигнахме високо равнище на консенсус и предвид предстоящото влизане в сила на Договора от Лисабон и несигурността относно това как той следва да се прилага при случаите, които вече се разглеждаха, на 30 ноември проведохме гласуване с информативна цел в комисията по рибно стопанство. Този открит и приобщаващ подход се сблъска с едно твърде различно отношение от страна на Съвета и Комисията.
<P>
Всъщност в процеса на нашата работа установихме, че се подготвя регламент за контрол, който ще се отрази на доклада, макар че получихме само ограничена информация по въпроса. Това ни постави в неловко положение по начин, който много лесно можеше да бъде избегнат. След гласуването в комисията по рибно стопанство и по време на испанското председателство проведох преговори по инициативата със Съвета. Решихме де свикаме заседание под формата на триалог, но за наша изненада, в самия ден на заседанието, испанското председателство неочаквано ни съобщи, че по искане на френското правителство испанското правителство е решило да отложи разискването на въпроса, тъй като не е сигурно в правното му основание. След месеци на работа стигнахме до задънена улица. Испанското председателство не даде съгласие и нямаше възможност за триалог.
<P>
Запитах новото председателство дали има желание да продължи преговорите. Казаха ми да не бъда нетърпелива, да не бързам. Предвид категоричното нежелание на Съвета за напредък, проведохме ново гласуване по съвет на правните служби.
<P>
На това второ гласуване бяха отхвърлени три изменения, които бяха приети на гласуването с информативна цел и които бяха от първостепенна важност за сектора.
<P>
Първото изменение се отнася за нивата за експлоатация и с него се предлага 0,4 като по-подходящо ниво.
<P>
Второто изменение е свързано с включването на живата стръв в ОДУ. Би било грешка тя да се брои като част от квотата за улов.
<P>
Най-накрая, третото изменение е свързано с преразглеждането на улова.
<P>
Ако научната комисия не е в състояние да даде оценка за биомасата в момента, тъй като не разполага с достатъчна информация, секторът не трябва да бъде два пъти наказван с 25% намаление на ОДУ спрямо предходната година. Комисията вече сметна за по-уместно в този случай да намали ОДУ с 10%, в никакъв случай под 7 000 т. Колкото до правомощията на нашата институция, те системно се пренебрегват от Съвета и Комисията. Фактът, че дори докато разискваме инициативата, чухме неофициално, че Съветът е поискал тя да бъде оттеглена, ясно говори за неговото отношение.
<P>
Вярно ли е това? Питам Ви сега, г-жо член на Комисията. Защо? Какво смятате да правите? Бих искала отговор днес. Бих искала също белгийското председателство да ми каже защо е поискало оттегляне на инициативата. Бих желала категорични отговори по тези въпроси. Работим от 14 месеца, а стигнахме до объркано положение.
<P>
Действията на Съвета и Комисията подкопават доверието към европейските институции в сектор, който е уморен от този начин на вършене на нещата и се нуждае от решения.
<P>
Засилете доверието си към този сектор! Или поне спечелете отново доверието, който изгубихте след септември 2009 г.!
<P>
Парламентът е решен да упражни правомощията си за съвместно вземане на решения, които са му предоставени съгласно Договора от Лисабон. Трябва да ги зачитате. Действията ви не подобават за водеща роля през XXI век. Досега ръководните ни принципи бяха прозрачност и участие. Моля да възприемете тези принципи. Ето как трябва да продължи да се развива европейският проект.
<SPEAKER ID="112" NAME="Pat the Cope Gallagher" LANGUAGE="GA">
Г-н председател, г-жо член на Комисията, госпожи и господа, най-напред искам искрено да благодаря на всички, които ми помогнаха в подготовката на този важен доклад относно атлантическия сафрид: на докладчиците в сянка, секретариата на комисията по рибно стопанство, на Пелагичния регионален консултативен съвет, на политическия съветник на групата и на съветника от моя собствен кабинет. Бих искал също да благодаря на Комисията и Съвета за тяхната помощ и подкрепа. Сътрудничеството и обсъждането и внесените идеи от страна на всички тези хора спомогнаха да бъда в състояние да представя този доклад, който се надявам като цяло да бъде приет пред вас днес.
<P>
(EN) Западният запас от сафрид е един от най-важните запаси за сектора на рибарството в Европа. Предложението се основава на плана за изпълнение, договорен между Европейската комисия и срещата на ООН на върха за устойчиво развитие през 2002 г.
<P>
На тази среща на върха Комисията се договори рибните запаси да бъдат поддържани или възстановени до равнища, които могат да дават максимален устойчив улов. Последвалото предложение от Европейската комисия беше изготвено в тясно сътрудничество с Групата за оценка на пелагичните ресурси, която първоначално представи това предложение. На всеки три години от 1997 г. насам се провеждат проучвания на хайвера на сафрида. Събраните данни бяха недостатъчни, за да позволят на учените да направят пълна преценка за здравето на запаса.
<P>
В предлагания план за управление се отделя внимание на трудности, като се въвежда формула за корабите в риболова на сафрид, известна като правило за контрол на улова. Правилото предвижда механизъм за изчисляване на ежегоден таван за максималните допустими разтоварвания на сушата на сафрид, уловен от определена зона. Очакваше се планът да започне да се прилага в края на 2009 г., но той се забави поради приемането на Договора от Лисабон.
<P>
Разбира се, изцяло зачитам правата на Съвета да определя и разпределя възможностите за риболов. Преди приемането на моя доклад в Комисията по рибно стопанство се срещнах с представители на белгийското председателство. Те дадоха предложение, което би позволило на Съвета известна гъвкавост по отношение на общото извличано количество при определянето на общия допустим улов. Според мен предложението на белгийското председателство, което впоследствие беше възприето от комисията по рибно стопанство, защитава изключителното право на Съвета съгласно договорите да определя и разпределя възможностите за риболов.
<P>
Бих искал да се спра на измененията, предложени от политическите групи на Европейската народна партия (Християндемократи) (PPE), Прогресивния алианс на социалистите и демократите в Европейския парламент (S&D) и Конфедеративната група на Европейската обединена левица - Северна зелена левица (GUE/NGL) във връзка със Зона VIII C - с други думи Бискайския залив. Бих искал да уведомя залата, че като докладчик подкрепям изменението, внесено от социалистите, но не мога да приема измененията на PPE и GUE/NGL. Ще представя и съображенията си за това.
<P>
Научното становище е ясно. Става дума за запас, който е разпределен в цялата географска област. Ако Парламентът приеме предложението на PPE и GUE/NGL, това би обезсмислило чрез плана за управление да бъдат въведени две отделни отбелязани зони за един запас. Ако направим това, ще се създаде много опасен и много сериозен прецедент за бъдещите планове за управление на атлантическия сафрид. Не можем да се съгласим с разделянето на единния рибен запас.
<P>
Ако някой желае да подкрепи това, би го сторил от свои лични съображения и от съображения на неговата държава-членка, но тук става дума за обща политика в областта на рибарството и трябва да се държим на това. Давам си сметка, че нашите испански и португалски колеги може да имат опасения и отразих тези опасения в изменение 7 на проекта за доклад. В него се посочва, че планът ще бъде приложен, като се държи сметка за нестопанския риболов и историческите права.
<P>
В заключение, това изменение е приемливо за Съвета и Групата за оценка на пелагичните ресурси и взема под внимание изразените от испанските и португалските колеги мнения. Но нека запазим политиката в сегашния й вид.
<SPEAKER ID="114" NAME="Marek Józef Gróbarczyk" LANGUAGE="PL">
Г-н председател, бих искал да започна изказването си, като изразя най-искрената си благодарност към всички, които помогнаха за подготовката на доклада: на Европейската комисия, всички докладчици в сянка и членовете на комисията по рибно стопанство, за помощта им за съставянето на доклада. Постигнахме пълно съгласие, тъй като докладът беше приет единодушно от комисията по рибно стопанство на Европейския парламент. Още веднъж, бих искал да изразя най-искрените си благодарности.
<P>
Докладът, който има за цел да регулира улова на писиеви риби в Балтийско море и да бъде прекратена практиката на изхвърляне в морето, като в същото време се запази моделът на управление на рибарството, известен като общ допустим улов (ОДУ) показва, че системата работи правилно и има практическо приложение при определени видове риби. Ето защо следва да се подчертае значението на включването на член 15a в Регламент (ЕО) № 2187/2005. Уловените риби могат да имат ниска пазарна стойност или изобщо да не са годни за консумация от човека. Следва също да се наблегне, че тази разпоредба позволява връщане в морето на уловена все още жива писия, която през забранения за риболов период няма никаква пазарна стойност. Ето защо този член ще позволи устойчива експлоатация на живите водни ресурси.
<P>
Планът за действие, приет въз основа на моя доклад, следва да премахне изхвърлянето на риба в Балтийско море, например чрез въвеждане, когато е целесъобразно, на пълна забрана за изхвърляне на риба в Балтийско море. Това трябва да доведе до устойчиво и по-ефективно управление на морските ресурси. Въвеждането на пълна забрана за изхвърлянето на риба за писията или други видове от сем. писиеви не е целесъобразно, тъй като това ще окаже отрицателно въздействие върху състоянието на техните запаси. Предвид необходимостта риболовът да остане стабилен и предвидим, както и експлоатацията на рибните запаси да бъде в определени граници, следва да се изрази загриженост, че въвеждането на забрана за изхвърляне на риба може да бъде използвано за легализиране на масовия улов на маломерни екземпляри треска в Балтийско море в рамките на промишления риболов. Поради липсата на достоверни научни данни, позволяващи оценка на приловите на треска при промишления риболов, е необходимо незабавно да се въведе пълно документиране на риболова, както и пълен мониторинг на корабите, извършващи такъв риболов. Необходим е 100% контрол на промишления улов при разтоварването, в противен случай функционирането на политиката на опазване на запасите в Балтийско море няма да бъде реално, а дългосрочният план за управление на треската ще се обезсмисли.
<P>
Съюзът трябва да предприеме незабавни действия в рамките на общата политика в областта на рибарството, с цел решаване на въпроса за промишления риболов в Балтийско море, като има предвид, че от екологична гледна точка този риболов нанася вреди на балтийската екосистема, още повече че Балтийско море има статут на "особено чувствителна морска зона", предоставен му от Комитета за опазване на морската околна среда към Международната морска организация и следователно е сред най-ценните и най-чувствителни морски екосистеми в света. Предвид изменението на климата в Балтийско море, което кара различните видове риба да се приспособяват към него, а това означава промяна в схемите им на миграция и на хвърляне на хайвер, следва да бъдат преразгледани защитените зони в Балтийско море и да се приеме дългосрочен план за управление на писиеви риби в тази зона. При липсата на надеждни и актуализирани данни, въз основа на които може да бъде взето решение някои зони в Балтийско море да не бъдат защитени, настъпващите промени трябва да бъдат взети под внимание и да се извърши преразглеждане на защитените зони.
<SPEAKER ID="115" NAME="João Ferreira" LANGUAGE="PT">
Г-н председател, г-жо член на Комисията, госпожи и господа, въвеждането на чужди видове е една от главните причини за нарушаване равновесието на екосистемите и един от най-важните фактори, отговорни за загубата на биоразнообразие в световен мащаб.
<P>
Както Комисията сама отбелязва, въвеждането на чужди видове в Европейските крайбрежни морета и вътрешни води се дължи в много случаи на практики за аквакултура и на създаване на запас. Предложението на Комисията за изменение на регламента относно използването в аквакултурите на чуждоземни и неприсъстващи в района видове се основава на резултатите от научно изследване - проекта IMPASSE, което обедини различни европейски институции в съгласувано действие, насочено към екологичните въздействия от чужди видове в аквакултурата.
<P>
Проектът предлага оперативно определение на понятието "затворено съоръжение за аквакултура", конкретизиращо и разширяващо използваното в момента определение. В съответствие с това определение и съгласно изводите на проекта "степента на риск, свързан с чужди видове, може да бъде значително намалена, евентуално до приемливо равнище, ако се вземат мерки спрямо потенциала за изпускане на целеви и нецелеви организми по време на транспортирането и чрез добре обусловени протоколи в приемното съоръжение".
<P>
В светлината на резултатите от проекта Комисията предлага да бъдат улеснени излишните административни формалности, изисквани от операторите, като предлага отмяна на изискването за разрешително за въвеждане и преместване, свързани с употребата на затворени съоръжения за аквакултура. Тук следва да се подчертае, че макар процесът на оценка на риска да се основава на научни и технически анализи, преценката за приемливостта на риска е въпрос на политическо решение. Затова сме на мнение, че улесняването на процедурата по въвеждане на чуждоземни видове в аквакултурата трябва да върви ръка за ръка с възможно най-строго определяне на изискванията, на които ще трябва да отговарят затворените съоръжения за аквакултура, в съответствие с резултатите от проекта IMPASSE.
<P>
Следва да се утвърди и необходимостта от наблюдение на съоръженията, с цел да се гарантира, че всички предложени от специалисти технически изисквания, ще бъдат надлежно вземани под внимание и спазвани при тяхната експлоатация. Това важи също за мерките, които трябва да бъдат вземани, когато целеви и нецелеви видове се транспортира от или към съоръжения за аквакултура. Това бяха основните съображения при съставянето на доклада и предлаганите изменения по първоначалното предложение на Комисията.
<P>
Позволете ми да направя още една бележка: устойчивото развитие на аквакултурата се нуждае от значителна подкрепа в областта на научноизследователската дейност и технологичното развитие за целите на отглеждането на местни видове, така че да бъде възможно производството и диверсификацията в доставките на храни, както и подобряването на тяхното качество при гарантиране на по-висока екологична сигурност.
<P>
Ето защо предложената законодателна инициатива следва да бъде подкрепена от сериозни насърчителни мерки в тази област. Необходимо е да се изследва потенциалът на аквакултурата, но е необходимо и неговите ограничения да бъдат преодолени по екологично устойчив начин. Наред с другото, от жизнена важност ще бъде да се определят наново приоритетите на рамковата програма за научни изследвания, за да се обхване в достатъчна степен тази важна област на научните изследвания.
<P>
Остава ми само да изразя благодарността си към всички докладчици в сянка за тяхната помощ, благодарение на която стана възможно завършването на една плодотворна разработка и на службите на Комисията и на Съвета, включително на испанското председателство и сега на белгийското председателство за работата, която свършихме през тези месеци.
<SPEAKER ID="116" NAME="Мария Даманаки" LANGUAGE="EN">
Г-н председател, бих искала да кажа няколко думи за дългосрочния план за хамсията, но най-напред искам да благодаря на докладчика, г-жа Bilbao и на всички членове на комисията по рибно стопанство за работата им по предложението. Бих искала да кажа на г-жа Bilbao, че наистина имаше забавяне в приемането на предложението, но бих искала да кажа, че стана достатъчно ясно, че Комисията направи абсолютно всичко за деблокиране на положението.
<P>
Запасът от хамсия в Бискайския залив беше пред изправен пред срив и поради това през 2005 г. риболовът беше прекратен. Той беше подновен през януари 2010 г., само пет години по-късно. През юли тази година учени потвърдиха, че запасът е превишил предпазните равнища в достатъчна степен. Това ми позволи да предложа ОДУ от над 15 000 т, който е в сила в момента. ОДУ следва правилата за улов от плана и се радвам да видя, че предложението вече ни помага правилно да управляваме запаса.
<P>
Безспорно, дългото прекратяване доведе до сериозни финансови щети за ангажираните в този вид риболов. В никакъв случай не трябва да допуснем това да се повтори. Единственият начин да постигнем това, е да експлоатираме запаса в съответствие с максималния устойчив улов и да поддържаме нисък риска от прекратяване на риболова. Предложението ни показва, че това може да се направи, като в същото време се осигури устойчивост за бранша. Ако искаме да избегнем прекратяването, трябва да поддържаме равнището на експлоатация на 30%.
<P>
Бих искала да благодаря на комисията по рибно стопанство за подкрепата й както по същество, така и по отношение делегирането на правомощия на Комисията. Мога да подкрепя измененията. Мога също да подкрепя измененията, отнасящи се до привеждането на предложението в съответствие с новия регламент за контрола, който е в сила от месец януари 2010 г.
<P>
Има само едно изключение обаче. То е свързано с намаляването на срока за предварително уведомяване за влизане в пристанище от четири часа на един час. Изменението променя правилото за четири часа, което се съдържа в новия регламент за контрола. Знаете, че новият регламент за контрола е в сила от началото на настоящата година. Не подкрепям изменението му толкова скоро, особено защото самият регламент за контрола позволява на крайбрежните държави-членки да прилагат специфични изключения, когато е оправдано. Така че имаме този толеранс. Наистина не трябва да променяме регламента за контрола толкова скоро, но разбира се, вие ще решавате.
<P>
Сега преминавам към втория доклад, за многогодишния план за сафрида. Позволете ми да кажа, че г-н Gallagher, като докладчик и всички членове на комисията по рибно стопанство свършиха отлична работа по предложението и бих искала да изразя искрените си благодарности за всичката ви усърдна работа и градивния ви подход.
<P>
Западният сафрид е несравнено най-важният от трите запаса сафрид във водите на ЕС. Понастоящем запасът е стабилен на добро равнище, което означава, че ОДУ за 2011 г. е почти непроменен. Ежегодното вземане на решения за ОДУ от този запас, което се основава на скорошни научни становища, не отговаря на целта ни да имаме обвързващо, предсказуемо дългосрочно управление. Поради това държа на този план, както и на други дългосрочни планове, защото искам да се откъснем от ежегодните пазарлъци в Съвета за това, какви количества може да бъде уловът. Длъжници сме на бранша да му дадем повече планиране и стабилност, като се договорим за дългосрочни планове.
<P>
Общата ви подкрепа, както по същество, така и за делегирането на правомощия, показва че имаме една и съща основна цел. Мога да подкрепя вашите изменения и тези, свързани с привеждане на предложението в съответствие с новия контролен регламент, който е в сила от януари 2010 г. С изключение на това, в самия план не би следвало да се определят зоните за ОДУ, оставяйки възможност те да бъдат адаптирани в ежегодните решения относно ОДУ въз основа на съответните научни препоръки.
<P>
Има едно изменение, обаче, което не е в правилната посока, а именно приемането от ваша страна на компромиса на председателството на Съвета за около 5 000 т. Цифрата от 5 000 т просто не е научно обоснована. Как е била определена тя? Защо не 6 000 или 7 000? Не ми изглежда правилен подхода, при който има възможност за преценка за промяна на ОДУ в посока нагоре или надолу до точните равнища в една дългосрочна стратегия за управление.
<P>
Сега ще премина към третия доклад относно техническите мерки за Балтийско море. Искам да използвам възможността да благодаря на докладчика, г-н Gróbarczyk, за много добрата му работа по доклада, който беше приет единодушно. Още веднъж благодаря на комисията по рибно стопанство за пълната й подкрепа. С предложението ние осигуряваме правна приемственост на нашата политика относно селективното изхвърляне с цел повишаване на качеството, която беше въведена за Балтийско море миналата година, както и за ограниченията за риболова за някои видове.
<P>
Сега ще премина към последния доклад: използването в аквакултурата на чуждоземни и неприсъстващи в района видове. Бих искала да благодаря на докладчика, г-н Ferreira, за неговата работа и на комисията по рибно стопанство като цяло.
<P>
Както знаете Комисията е ангажирана с насърчаване на устойчивото развитие на аквакултурата в ЕС чрез новата стратегия за аквакултурата. Това предполага високо равнище на опазване на околната среда, но също и създаване на условия за улесняване на свързаните с аквакултурите дейности. Трябва да направим това. Изменението на регламента относно въвеждането на чужди видове в затворени съоръжения за аквакултура със сигурност ще улесни свързаните с аквакултурите дейности, като премахне излишното административно бреме, при осигуряване на достатъчна защита на водните местообитания. Това не е всичко, което можем да направим, разбира се, така че енергично приветствам предложението на г-н Ferreira да активизираме усилията си за провеждане на научни изследвания в областта на аквакултурите. Правим за това всичко възможно с нашия бюджет и чрез реформа на ОПОР (Общата политика в областта на рибарството).
<P>
Много се радвам, че обсъжданията в комисията по рибно стопанство имаха за резултат едно по-добро определение на "затворено съоръжение за аквакултура".
<P>
Бих искала да наблегна, че първоначалното предложение беше прието от Комисията един месец преди влизането в сила на Договора от Лисабон, така че и тук имахме същия проблем. Комисията по рибно стопанство внесе изменения, имащи за цел да приведат основния регламент в съответствие с новите разпоредби за комитологията на Договора от Лисабон. Сметнахме за уместно да се направи привеждането в съответствие, както предложи Парламентът. От друга страна, беше необходимо формално да променим предложението си, за да се въведат толкова съществените изменения и това обяснява забавянето, за което говорим.
<P>
В заключение, бих искала още веднъж да благодаря на всички докладчици в комисията по рибно стопанство за техните доклади и за работата им по тези актуални въпроси.
<SPEAKER ID="117" NAME="Carmen Fraga Estévez" LANGUAGE="ES">
Г-н председател, много благодаря на авторите на докладите за отличната им работа. Бих искала да се спра на плановете за управление, макар че няма да нaвляза в съществени аспекти, тъй като те вече бяха подчертани от докладчиците. Вместо това ще се спра на значимите институционални предизвикателства, до които водят и които трябва да бъдат преодолени.
<P>
След повече от година преговори със Съвета Парламентът съвсем отговорно реши да постави докладите на първо четене, с цел да окаже натиск за излизане от сегашната задънена улица, в която се намират не само тези две предложения, но също и други, които трябва да ни бъдат представени в близко бъдеще.
<P>
Парламентът има желание да намери компромисно решение със Съвета и Комисията, но най-важното изискване, за да стане това, е Съветът да признае и приеме, че сърцевината на дългосрочните планове за управление трябва да попада в обхвата на обикновената законодателна процедура, т.е. на правното основание на член 43, параграф 2 от договора.
<P>
Няма обяснение фактът, че преди Договора от Лисабон, когато Съветът имаше и изключителна компетентност по въпросите на ОДУ и квотите, от Парламента се искаше консултативното му становище, докато сега Съветът претендира за изключителни правомощия по същите въпроси, макар че съгласно всички правни становища член 43, параграф 3 трябва да се тълкува ограничително.
<P>
Затова призовавам члена на Комисията да вземе под внимание позицията на Парламента, дори и ако някои предложения - и считам, че на въпроса на г-жа Bilbao по тази конкретна точка не беше даден отговор - трябва да бъдат оттеглени или заменени с нови текстове. Ако това не стане ще бъдем принудени да отнесем въпроса до Съда на Европейските общности и да блокираме бъдещите дългосрочни планове, което следва да се избегне, доколкото те са основно средство за управление в областта на рибарството.
<SPEAKER ID="118" NAME="Kriton Arsenis" LANGUAGE="EL">
Г-н председател, г-жо член на Комисията, в текстовете, които обсъждаме днес, има твърде много технически подробности. Обаче зад тях стои категорично послание: Европейският парламент призовава другите институции, Комисията и Съвета, да обръщат внимание на научните данни, когато приемаме решения по въпроси на рибарството и начина на риболов.
<P>
Не можем да преговаряме, като се изхожда от политически съображения, когато решаваме как да бъде ловен всеки вид риба. Съветът и Парламентът не могат да преговарят по въпроси, които трябва да бъдат решени въз основа на научни данни, като се изхожда от политически съображения. Само въз основа на научни данни можем да определяме излишъците в нашите морета и какво можем да уловим, без това да има необратимо въздействие както върху живота в морето, така и върху рибарството.
<P>
Пред нас е преразгледаната обща политика в областта на рибарството. Това, което искаме с тези доклади, е да действате смело, когато преразглеждате общата политика в областта на рибарството, като гарантирате, че решенията, целящи защитата на устойчивото бъдеще за нашите морета и рибарство, се вземат въз основа на научни данни.
<SPEAKER ID="119" NAME="Carl Haglund" LANGUAGE="SV">
Г-н председател, г-жо член на Комисията, госпожи и господа, ще се спра на доклада относно риболова, насочен към запаса от хамсия в Бискайския залив и мнението на нашата група по темата. Този въпрос е изключително важен и е пример за това как трябва да подхождаме към чувствителните въпроси, свързани с рибарството. Важно е да не се забравя, че рибарството, за което говорим, се срина през 2005 г. вследствие на прекомерната експлоатация.
<P>
Сега, когато вече риболовът отново е разрешен, той се извършва на основата на принципа за предпазливост и именно това е начинът. Той е единственият дългосрочен и устойчив начин за целта, което беше и мнението на нашата група по въпроса. Факт е, че секторът на риболова може и да се надява по начало на по-голямо количество риба, но в дългосрочен план е по-добре да се прави това, което вероятно ще изберем сега. Това е и начинът, по който нашата група смята, че трябва да решаваме такъв вид въпроси сега и в бъдеще.
<SPEAKER ID="120" NAME="Isabella Lövin" LANGUAGE="SV">
Г-н председател, госпожи и господа, Договорът от Лисабон промени правомощията на Парламента, когато става въпрос за политиката в областта на рибарството. Плановете за управление, по които ще гласуваме утре, ще бъдат първата проверка колко добре Парламентът се справя с отговорността си. Считам, че в общи линии се справихме добре с предизвикателството, но не липсваха фалшиви тревоги. Вземащите решенията винаги са изкушени да направят компромис с научните препоръки, за да проявят криворазбрана грижа за сектора на рибарството. Нещо повече, хората имат къса памет. Въпреки факта, че риболовът на хамсия в Бискайския залив се срина през съвсем близката още 2005 г. и секторът на рибарството трябваше да спре риболова напълно, все още има недалновидни финансови стимули, които заплашват дългосрочната устойчивост на запасите. Обаче благоразумието надделя над хазартните игри при разглеждането в комисията.
<P>
Преброяването на рибите не е трудно; прилича на преброяването на дървета. Само дето рибите се движат и не се виждат. Така се шегуваше световно известният морски биолог Willy Kristensen във филма "Краят на редицата" (The End of the Line), посветен на изчерпването на рибните запаси в световните океани. Той се опитваше да каже, че има голяма степен на несигурност в оценките на запасите. Важно е това да се помни сега, когато ЕС и светът са решили да постигнат максималния устойчив улов (МУУ) по отношение на всички видове риба с търговско значение след около пет години.
<P>
Бих искала да посоча, че е напълно невъзможна задача да се постигне МУУ за всички видове риба навсякъде едновременно. Поради това трябва да имаме защитни граници. Екосистемите трябва да се разглеждат като едно цяло и на МУУ трябва да се гледа като на горна граница, а не като на цел. Надявам се това да бъде взето под внимание в бъдещата политика в областта на рибарството и спазвано в плановете за управление както в Парламента, така и в Съвета. Трябва бързо да въведем дългосрочните планове за управление за всички морски екосистеми в Европа. Накрая бих искала само да кажа, че съм напълно съгласна с докладчика, г-н Gallagher, че разделянето на квотата за единния запас от сафрид е в пълен разрез с научните препоръки.
<SPEAKER ID="121" NAME="Andrew Henry William Brons" AFFILIATION="NI">
(EN) Г-н председател, повдигнатите в разискването въпроси не са специфични за определената зона. Има и въпроси, които засягат корабите в Северно море.
<P>
В петък се срещнах с рибари от Уитби в Йоркшир. Те са също толкова загрижени по проблеми, в резултат на които е вероятно оставащите кораби в британския флот да останат без работа. Непосредствената заплаха идва от предложеното за намаляване на броя дни, през които те имат право да ловят риба, от 135 дни евентуално на 90 дни. Попитах рибарите от траулерите какво намаляване биха могли да понесат, преди да трябва да се откажат от дейността си и те отговориха, че всякакво намаление би довело до това.
<P>
Политиката на принуждаване на траулерите да изхвърлят мъртвата и умираща риба, за да избягнат разтоварване на сушата на маломерни екземпляри или превишаване на квотите за видовете, е абсолютно чудовищна. Всичката риба, която е била уловена и няма да оживее, трябва да бъде разтоварена на сушата. Изхвърлянето не е опазване, а разхищение. Селективното изхвърляне с цел повишаване на качеството е отговор на несправедливата система на квотите. Реформирайте системата и то ще изчезне. Квотите се продават и купуват на свободния пазар и с тях спекулират богатите и силните. Това оскъпява квотите, които се продават на рибарите по изнудвачески цени. Спекулацията трябва да бъде прекратена изцяло.
<SPEAKER ID="122" NAME="Paulo Rangel" AFFILIATION="PPE">
(PT) Г-н председател, г-жо член на Комисията, госпожи и господа, що се отнася до доклада Gallagher и по-конкретно до многогодишния план за запаса от Атлантическия сафрид, от жизнено важно значение е да се подкрепи изменението, предложено от групата на Европейската народна партия (Християндемократи), което беше съставено от г-жа Patrão Neves и е насочено към трите цели на Зелената книга и реформата на общата политика в областта на рибарството (ОПОР): екологичната цел, която е добре застъпена в доклада и икономическата и социалната цел, независимо дали са с акцент върху стопанската жизнеспособност или върху достойния поминък за занимаващите се с него.
<P>
Тук е много важно да се прави разграничение. Когато говорим за западния запас от атлантически сафрид, важно е да се разграничава между зона VIII C, районът около Бискайския залив, който по същество е свързан с непрофесионалния риболов и който се явява поминък за значителна част от португалското, испанското и френското население по-конкретно и зоната по-далеч на север, която е съсредоточена върху промишления риболов и по този начин по същество е свързана с икономическата рентабилност. Именно поради тази причина към доклада трябва да има изменение, така че той да бъде приведен в съответствие не само с основните цели на Зелената книга по ОПОР или на реформата на ОПОР, така и с препоръките, представени от Съвета по регламента относно общия допустим улов (ОДУ) за 2011 г., в който на атлантическия сафрид в Зона VIII C, определена от Международния съвет за изследване на морето, по принцип се гледа като на ориентиран към нестопанския риболов, докато северът, в рамките на тази западна зона, е ориентиран главно към промишления риболов. Този подход, който разглежда специфичното естество и предназначение на всяка област, в която живее западният запас от атлантически сафрид, е единственият, който наистина може да защити всички цели на ОПОР.
<SPEAKER ID="123" NAME="Josefa Andrés Barea" AFFILIATION="S&amp;D">
(ES) Г-н председател, г-жо член на Комисията, поздравления за четиримата докладчици. Аз също ще се спра на въпроса за плановете за управление на запасите от хамсия и атлантически сафрид.
<P>
Предложението относно експлоатация на запасите от хамсия, което първоначално трябваше да бъде предложение за устойчива експлоатация на хамсията, се оказа сложно предложение, което понастоящем е блокирано от Съвета. Това е секторът, който претърпя най-големи щети. Ние сме в задънена улица, тъй като положението не е деблокирано поради пропуск да бъдат взети решения от страна на Съвета, а също и на Комисията.
<P>
Бих искала да подчертая позицията на испанската социалистическа делегация, която подкрепи единодушните искания на сектора през целия този процес, основаващи се на - и аз наблягам, основаващи се на - научни доклади и подкрепени от Регионалния консултативен съвет. Същата тази позиция се поддържа във връзка с новите въпроси, повдигнати от предстоящата реформа на общата политика в областта на рибарството.
<P>
Изправени пред тази безизходица, изискваме членът на Комисията да оттегли предложението, ако е необходимо, да отчете позицията на Парламента и да внесе ново предложение.
<P>
Що се отнася до атлантическия сафрид г-н Gallagher очерта няколко въпроса, по които също сме съгласни, като въвеждането на многогодишни програми, общия допустим улов и научните препоръки. Той също предложи изменение, което социалистическата група намира за значимо и което испанската социалистическа група също намира за значимо, тъй като Испания има традиционен сектор за риболов на сафрид, чиято продукция е за прясна консумация в същия ден, когато е бил уловен. Пропускът да бъде отчетен този сектор ще доведе до социално-икономически щети и със сигурност ще намали изгледите за по-добро управление.
<P>
Поради тази причина считаме, че г-н Gallagher трябваше да вземе предложението ни под внимание, разграничавайки случая на крайбрежния риболов.
<SPEAKER ID="124" NAME="Britta Reimers" AFFILIATION="ALDE">
(DE) Г-н председател, г-жо член на Комисията, госпожи и господа, моите благодарности към докладчиците. Предвид големия внос на риба и рибни продукти в ЕС изключително важно е да запазим и подкрепим нашите местни рибари, както и местния сектор на аквакултурите. Спешно се нуждаем от по-добри методи за улов, за да осигурим дългосрочно благосъстояние както за нашите морета, така и за нашите рибари.
<P>
Също толкова важно е да дадем възможност на аквакултурата да продължи да се разширява. Спешно са необходими по-ефективно събиране на данни и по-интензивни научни изследвания, защото само когато знаем какво всъщност става ще бъдем в състояние да вземаме правилни решения за бъдещето.
<P>
Липсата на успех от наша страна да съчетаем икономиката с екологията - които всъщност не са толкова непримирими - често в крайна сметка се дължи на прекалена бюрокрация и недостатъчни знания.
<SPEAKER ID="126" NAME="Raül Romeva i Rueda" AFFILIATION="Verts/ALE">
(ES) Г-н председател, във връзка с разискването относно хамсията и аз бих искал да подчертая колко е важна тя, както и факта, че се намираме в преломен момент не само за сектора, а и за темата за хамсията по-специално, но също и за отношенията между Комисията, Парламента и Съвета.
<P>
Във връзка с това бих искал също да заявя най-категорично, че групата на Зелените/Европейски свободен алианс подкрепя предложенията, които бяха направени от Комисията от по-предпазлива гледна точка.
<P>
Основно подкрепяме предложенията по три точки:
<P>
първата е правилото за експлоатацията, за която ние - както и Комисията - считаме, че не трябва да превишава 0,3; втората е общият допустим улов (ОДУ), за който също смятаме, че трябва да се взема под внимание живата стръв; последната точка е намалението на ОДУ, което трябва да бъде поне 25%, ако се прецени за необходимо.
<P>
Подкрепихме Комисията по тези три въпроса и считаме, че това е разумно именно защото искаме да действаме, поне този път, като терапевти, които лекуват, а не като съдебни лекари, които просто установяват смъртния изход. Според мен е важно да заявим ясно това послание и мисля, че това е една добра възможност нещата да се вършат правилно.
<SPEAKER ID="127" NAME="Werner Kuhn" AFFILIATION="PPE">
(DE) Г-н председател, г-жо член на Комисията, госпожи и господа, моето изказване е във връзка с регламента на Европейския парламент и на Съвета по отношение на забраната за селективно изхвърляне с цел повишаване на качеството и ограниченията за риболова на писия и калкан в Балтийско море, проливите Белти и протока Оресунд. Това, за което сме загрижени сега, е не просто изменение на регламент, а два много важни и отлични вида риба, използвани за храна, които са ни неотложно необходими в Европа за нашия вътрешен пазар. Още веднъж е ясно, че науката и промишлеността трябва да работят заедно, за да се осигури, че техният опит - особено в области като изхвърляне на рибата и управление на запасите, но също и по отношение на това какво се случва с прилова - се разглежда и оценява разумно. Известни са ни всички възможности за налагане на ограничения тук; г-н Gróbarczyk ги е изложил отлично. Изключително важно е член 15a да бъде включен в регламента. Чухте защо - докладчикът отново го заяви съвсем ясно. Общата ни цел е да сведем до минимум приловите и изхвърлената риба и постигнахме това при разглеждането в комисията.
<P>
Обаче за някои видове риба - писията и калканът са сред тях - се случва млади и маломерни екземпляри да бъдат изхвърляни обратно, ако са били качени на борда заедно с улова. Естествено, тук също е важно да се работи с отлични риболовни средства, да се лови селективно и да се спазват периодите, забранени за риболов. Тези два вида риба постоянно променят местата на хвърляне на хайвера си, затова естествено местата за риболов също са ясно определени, а периодите и местата за хвърляне на хайвер са описани точно.
<P>
Пазарните параметри не трябва да се коригират в посока надолу, така че единствената оставаща възможност е от тези отлични запаси да се произвежда рибно брашно. Не това е нашата цел. Искаме да бъдем в услуга на пазара и ето защо изменихме регламента по този начин.
<SPEAKER ID="128" NAME="Ulrike Rodust" AFFILIATION="S&amp;D">
(DE) Г-н председател, г-жо Даманаки, много съм доволна, че тази седмица сме в състояние да приемем четири важни регламента относно политиката в областта на рибарството и че съумяхме да постигнем съгласие помежду си, както и със Съвета и Комисията по докладите относно аквакултурата и техническите мерки в Балтийско море.
<P>
За съжаление, същото не може да се каже за двата регламента относно дългосрочните планове за управление. Правилната формула за управление на запасите от сардини винаги е била предмет на значителни спорове в комисията. Считам, че поставянето на въпроса в пленарна зала е много правилно и съм доволна, че групата на Европейската народна партия (Християндемократи) изглежда вече също е разбрала това, тъй като не е внесла други изменения. Предполагам, че утре ще гласувате "за".
<P>
Имаме много по-сериозен проблем, когато става дума за Съвета обаче. В противоречие с препоръките на собствените им правни експерти, мнозинството от държавите-членки отказват да приемат правото на Европейския парламент на участие в съвместното вземане на решения - цяла година след влизането в сила на Договора от Лисабон! Според мен това е възмутително. Затова предложих на председателя на нашата комисия да бъде изпратено общо писмо до европейските министри по рибното стопанство.
<P>
Ще се радвам ако можем да постигнем съгласие в близките дни, за да можем заедно да докажем колко решително е настроен Парламентът. Няма да допуснем да бъдем залъгвани от Съвета толкова лесно.
<SPEAKER ID="129" NAME="Ian Hudghton" AFFILIATION="Verts/ALE">
(EN) Г-н председател, подкрепям линията, възприета от г-н Gallagher в неговия доклад и ще гласувам по съответния начин утре, когато стигнем до това.
<P>
Принципът на многогодишното планиране е оправдан, ако позволява реално прогнозно планиране от страна на рибарите и също на преработващия сектор. Но като цяло остават някои твърде отрицателни аспекти на управлението на рибарството в ЕС, както знаете. Твърдо съм убеден, че самите риболовни нации - тези, които имат права върху конкретни морски зони - са тези, които следва да вземат решенията за съхранението и управлението на запасите.
<P>
Редица оратори отново споменаха за скандала с изхвърлената риба. В Шотландия все повече се осъзнава, че изхвърлената риба е пряк резултат от регулирането на ЕС и по-конкретно от плана за възстановяване на запасите от треска. Надявам се членът на Комисията да отбележи това и да предприеме действия за преодоляване на тази част от скандала с изхвърлената риба, която може да бъде избягната чрез промяна на някои от неработещите регламенти, които се прилагат в момента.
<SPEAKER ID="130" NAME="Gabriel Mato Adrover" AFFILIATION="PPE">
(ES) Г-н председател, в изказването си аз ще се спра на два доклада, чиято процедура и окончателни резултати са пример за това какво трябва и какво не трябва да се прави. Имам предвид плана за запасите от хамсия и използването на чужди видове в аквакултурата.
<P>
Колкото до хамсията, пример за това, как не трябва да се вършат нещата, темата се обсъжда повече от една година и за съжаление се превърна повече в обсъждане на правомощията, предоставени на Парламента от Договора от Лисабон и за правното основание на предложението на Комисията, отколкото в обсъждане какво е по-добре за рибарите, преработвателите и рибарството. Това беше дълго и безплодно разискване, чиято жертва стана секторът, който с учудване гледаше как се изгубваме в дискусии, докато по дългоочаквания план за управление тепърва предстои да се постига напредък и има опасност той така и да не види бял свят.
<P>
Хората, които работят в сектора на хамсията, с основание се оплакват от административните пречки, пред които е изправен този план, докато той е толкова съществен за избягване на бъдещи прекъсвания в дейностите в този сектор на рибарството.
<P>
Искрено съм убеден, че на този фон на несигурност, Комисията следва да положи усилия да изпрати положителен сигнал на сектора днес в Парламента.
<P>
Точно обратното, по отношение на използването на чужди видове договореността, постигната от Парламента на първо четене, е един добър компромис. Комисията, Съветът и Парламентът успяха да стигнат до съгласие бързо и без големи различия от правно или фактическо естество.
<P>
Договореността не само въвежда строго определение за затворени съоръжения за аквакултура, но също и постига по-голяма правна яснота за предприятията в сектора и, което е по-важно, отстранява част от бюрокрацията, с каквато европейците достатъчно са се сблъсквали.
<P>
Убеден съм, че административните процедури трябва да бъдат сведени до необходимия минимум. Европейците са принудени да преодоляват прекомерна бюрокрация, което прави изключително трудно да се започне или развива дейност. Затова докладите като днешния, които премахват административните процедури, са добри новини не само за сектора на аквакултурата, а трябва да бъдат и трайна характеристика на начина ни на работа.
<SPEAKER ID="131" NAME="Antolín Sánchez Presedo" AFFILIATION="S&amp;D">
(ES) Г-н председател, г-жо Даманаки, аз ще се спра на докладите Gróbarczyk и Ferreira. Бих искал да поздравя докладчиците за постигането на договорености на първо четене със Съвета за преразглеждане на два регламента, които адаптират политиката в областта на рибарството към Договора от Лисабон и подчертават ангажимента на Европейския съюз към устойчиво управление на рибарството и опазването на биоразнообразието.
<P>
Забраната на селективното изхвърляне с цел повишаване на качеството и ограниченията за риболова на писия и калкан в Балтийско море са съществени мерки за ефикасно и адекватно управление на ресурсите. Уместно е те да бъдат постоянно включени в Регламента за техническите мерки за тези води. Тази насоченост може да бъде разширена и за останалите води на ЕС и да стане част от политиката срещу изхвърлянето на риба при предстоящата реформа на общата политика в областта на рибарството.
<P>
От съществена важност е и Европейският съюз да актуализира определението и условията за експлоатация на затворените съоръжения за аквакултура, да обмисли как да публикува списъка и да установи, в съответствие с Договора от Лисабон, процедурите за разработване или прилагане от ЕС на правилата, имащи за цел избягване на замърсяването от тези дейности, които биха могли да застрашат или засегнат нашите екосистеми.
<SPEAKER ID="132" NAME="Alain Cadec" AFFILIATION="PPE">
(FR) Г-н председател, г-жо член на Комисията, госпожи и господа, най-напред бих искал да поздравя нашите колеги, г-жа Bilbao и г-дата Gallagher, Gróbarczyk и Ferreira, за техните доклади.
<P>
Бих искал да кажа колко съм доволен като виждам, че Парламентът приключва първото си четене по двата дългосрочни плана за хамсията и сафрида. Всъщност с приемането на Договора от Лисабон Парламентът стана участник при вземането на решения по тези въпроси.
<P>
Относно запаса от хамсия съм много доволен от текста, приет от комисията по рибно стопанство, който е насочен към дългосрочното управление на вид, който е обект на усилен риболов. Планът ще позволи мерки за съвместно управление между основните риболовни страни.
<P>
Живата стръв ще се взема под внимание в квотите, което ще направи възможна проверката на уловените количества по най-справедлив начин. Нещо повече приветствам мерките за наблюдение и контрол на този вид риболовно поле. Системата за контрол на корабите трябва да бъде абсолютно еднаква в различните държави-членки, които експлоатират този запас.
<P>
Бих искал да поздравя г-н Gallagher за неговия доклад. Знам, че ще го приемем утре: той прави възможна устойчивата от социално-икономическа и екологична гледна точка експлоатация на запаса от сафрид. Този план идва с нов метод на вземане на решения по общия допустим улов, който ще направи възможно да се осигури устойчивостта на запаса в дългосрочен план. Бих искал също да ви припомня важността на принципа на относителната стабилност, който е особено скъп на сърцето ми.
<P>
Докладчиците наблягат на необходимостта да се занимаем с изхвърлената риба и това може само да се приветства. Обаче, както и моите колеги, намирам достойно за съжаление, че Съветът оспорва новото правомощие на Парламента при вземане на решенията относно дългосрочните планове за управление. Мисля, че въпросът за правното основание трябва да бъде решен, тъй като бави прилагането на плановете, което е съществено за опазването на ресурса и регулирането на риболова.
<P>
Трябва също да определим, веднъж завинаги, понятията нестопански риболов и промишлен риболов. Това ще позволи реформата на общата политика в областта на рибарството да бъде предприета на обоснована и здрава основа. Това се предлага също и в доклада на г-н Gróbarczyk, на когото благодаря за качествената работа. Освен това, пълна забрана на изхвърлянето на риба не е реалистична, както знаем. Надявам се Европейската комисия да подкрепи сектора, който въвежда селективни риболовни средства и осигурява риболов, устойчив в икономическо и екологично отношение.
<SPEAKER ID="133" NAME="Guido Milana" AFFILIATION="S&amp;D">
(IT) Г-н председател, госпожи и господа, една минута не е достатъчна, за да бъдат обхванати четири доклада. Поради това поздравявам другите трима докладчици, но ще се спра само на доклада на г-н Ferreira.
<P>
Спазването на принципите на биоразнообразието трябва да има централно значение в действията, които Европейският съюз предприема по отношение на риболова и аквакултурата. Компромисното изменение е резултат от добрата работа, извършена от г-н Ferreira, който добре е разбрал тези опасения.
<P>
Не трябва да имаме предварително оформени представи, когато търсим начини за подобряване на стандартите за развъждането на риба, но трябва да бъдем строги при контрола и прилагането на регламенти, които са възможно най-прецизни, за да бъде избягнат рискът от промяна на екологичното равновесие.
<P>
По този начин, най-голямата подкрепа за биологичното производство е решение, което се взема в общ интерес и което включва опазването на биоразнообразието. Това всъщност е най-добрият начин за оптимизиране на производството на местни видове.
<P>
Г-жо член на Комисията, надявам се, че като част от реформата на общата политика в областта на рибарството, тази по-нататъшна мярка по отношение на аквакултурата ще може да бъде включена в един опростен регламент. Това много ще опрости нещата и се надявам, че при единен регламент по аквакултурата процедурите ще станат като цяло още по-прости.
<SPEAKER ID="134" NAME="Jarosław Leszek Wałęsa" AFFILIATION="PPE">
(PL) Г-н председател, бих искал да започна, като благодаря на г-н Gróbarczyk за неговата помощ. Много съм доволен, че беше възможно в доклада да бъде включена един много важен въпрос, призоваващ Комисията да подготви цялостен план за управление на писията във водите на Балтийско море.
<P>
Бих искал да се възползвам от възможността, за да привлека вниманието на члена на Комисията към факта, че полските власти от много години предлагат да бъде приет комплексен план за запасите от писиеви риби в Балтийско море и не са получили никакви осезаеми резултати от Европейската комисия.
<P>
Трябва да бъде въведена еднообразна система за управлението на писиеви риби, където и да се намира. Тя е от голямо икономическо значение за балтийските рибари, включително за тези от Полша и ето защо те заслужават по-голямо внимание от страна на европейските институции, отговарящи за рибарството, отколкото са получавали досега.
<SPEAKER ID="135" NAME="Brian Crowley" AFFILIATION="ALDE">
(EN) Г-н председател, бих искал да благодаря на докладчиците за техните доклади и по-специално на г-н Gallagher. Две неща веднага изникнаха в съзнанието ми, докато слушах дискусията, която се води. Първото е, че самата идея за създаване на възможност да се допусне разделяне в рамките на ОДУ при един вид риболов е безотговорна във висша степен. Трябва категорично да се противопоставим на това.
<P>
На второ място, по въпроса за изхвърлената риба, може би сега е моментът да помислим за създаване на "сив" пазар за тази изхвърлена риба. Тя е прилов в обичайните операции при риболова и вместо да бъде хвърляна обратно във водата, защо да не бъде позволено тя да се разтоварва на сушата и да се плаща себестойността на улова - не по пазарна цена, а себестойността на улова. Това ще може да стане заместител на хилядите тонове вносна риба, идваща от Далечния изток и други места, за доставка на други пазари в Европейския съюз.
<P>
Това може да бъде положение, при което всички печелят. Така може да се намали количеството на изхвърляната риба и също рибарите да не трябва да изхвърлят обратно ценен продукт.
<SPEAKER ID="136" NAME="Nick Griffin" AFFILIATION="NI">
(EN) Г-н председател, хубаво е, че ЕС се опитва да опази застрашените запаси от риба, но преди да прекалим с взаимните комплименти за тези предложения, не трябва да забравяме, че много от правилата на ЕС в миналото по риболова се провалиха с трясък. В собствените води на Британия риболовът доведе рибата почти до изчезване в изпълнение на европейските политики по рибарството. Истината е, че опазването на рибните запаси е най-добре да бъде оставено на местните рибари и експертите по морски въпроси към националните правителства, а не на бюрократите от ЕС.
<P>
Препоръката на мъжете, които работят на отломките от британския риболовен флот, е прост: премахване на системите от квоти, които водят до изхвърляне на риба и селективно изхвърляне с цел повишаване на качеството и замяната им с ограничения на улова на база тегло, така че всички уловени риби да бъдат разтоварвани на брега за човешка консумация или за преработка във фуражи за животни и риби. Трябва да заменим системата на свободно търгувани квоти и да сложим край на спекулацията с поминъка на рибарите от страна на финансисти, супермаркети и свръхбогати. Квотите за всички видове - и независимо за кои морета - следва да се притежават от рибарите от пристанищата, традиционно свързани с тези води и да могат да се търгуват само между рибари, които също имат право на риболов по силата на лични, семейни и общностни връзки.
<SPEAKER ID="137" NAME="Seán Kelly" AFFILIATION="PPE">
(GA) Г-н председател, аз не съм капацитет по въпроса, но тъй като идвам от островна държава знам, че риболовът е много важен за крайбрежните общности в цяла Ирландия.
<P>
(EN) Моят уважаван ирландски колега, г-н Gallagher, който е капацитет по тази тема не само в Ирландия но и извън нея, направи някои много уместни бележки, когато говореше за безсмислицата с разделената квота за две отделни зони за един и същи запас. Моята група, групата PPE, е на различно мнение. В същото време това, което казва г-н Gallagher, изглежда логично, тъй като сафридът е приходящ вид. Затова моля за отговора на члена на Комисията по този въпрос по-конкретно: не за личен отговор, а за такъв, основан на научни доказателства. Готов съм също да се съглася с колегите относно изхвърлената риба и бих искал също да развиваме аквакултурата в много по-голяма степен.
<P>
(GA) защото в бъдеще ще има все по-голямо търсене на риба и се надявам всички видове риба да бъдат достъпни за всекиго.
<SPEAKER ID="140" NAME="Gerard Batten" AFFILIATION="EFD">
(EN) Г-н председател, неотдавна опитах да установя цената на общата политика в областта на рибарството за британската икономика. Най-добрата оценка само за пропуснат улов е най-малко 3,6 млрд. британски лири годишно; повишението на разходите за храна се оценява на около 4,7 млрд. британски лири годишно; цената на субсидиите, безработицата, прахосаните ресурси, бюрокрацията и така нататък, се оценява на около 2,8 млрд. британски лири годишно. Това прави обща годишна сума от над 11,1 млрд. британски лири.
<P>
Риболовната промишленост е опустошен, като над 97 000 работни места са загубени от 1973 г. насам в риболова и зависещите от него производства. Причинените разходи от икономическа и човешка гледна точка не могат да се изчислят; екологичното въздействие на общата политика в областта на рибарството е бедствено. Над 880 000 мъртви риби се изхвърлят в Северно море ежегодно. Решението за Британия е, разбира се, да напусне Европейския съюз, да си върне контрола върху своите териториални води и да върне здравия разум в един съживен национален риболов.
<SPEAKER ID="141" NAME="Ricardo Cortés Lastra" AFFILIATION="S&amp;D">
(ES) Г-н председател, г-жо член на Комисията, риболовът на хамсия в Бискайския залив спря през 2005 г. поради лошото състояние на запасите. Целта на предложения план е да се осигури устойчив риболов чрез въвеждане на квоти, основани на научни критерии. Планът се подкрепя от сектора, който се нуждае от стабилност. Искам от Комисията да оттегли предложението и да вземе под внимание инициативата на Парламента.
<SPEAKER ID="142" NAME="Мария Даманаки" LANGUAGE="EN">
Г-н председател, бих искала да благодаря на всички почитаеми членове на Парламента за изказванията им. Дискусията наистина беше много интересна.
<P>
Първо, бих искала да реагирам на бележките на г-жа Fraga, от името на групата EPP и на други членове на ЕП във връзка с институционалните проблеми, които имаме в момента, свързани с новата институционална среда, която се създаде съгласно Договора от Лисабон. Трябва да призная, че въвеждането в действие на Договора от Лисабон откри нова ера и бихме искали да се приспособим към нея. Бих искала да заявя по много категоричен начин, че Комисията разбира и подкрепя идеята, че Парламентът трябва да има думата по отношение на добивите: ролята на дългосрочния план за управление.
<P>
Мислим, че договорите са много ясни, когато третират този въпрос. Това е позицията ни, но както знаете има реакция в Съвета. Някои държави-членки реагираха много остро, но има също и обща реакция към този подход. Трябва да намерим решение за това, защото иначе не можем да продължим и да приложим дългосрочните планове за управление, а както разбирате, те са бъдещето ни. Не можем да продължим с нова политика, определяна от краткосрочни съображения и всичките политически пазарлъци, с които сме свикнали.
<P>
Така че трябва да намерим решение за деблокиране на ситуацията. Имам предвид да опитаме да намерим начин чрез тристранна среща. Ще предложа на Парламента и на Съвета всички да седнем заедно, за да намерим поне компромисно решение, от което се нуждаем възможно най-скоро, защото не можем да продължаваме така.
<P>
Всички дългосрочни планове за управление в момента са блокирани, а аз имам и нови предложения за някои от новите планове за управление, които са много важни, например за сьомгата и за пелагичните запаси. Това са много важни дългосрочни планове за управление. Те са готови и очакваме да намерим институционално решение за тези много чувствителни проблеми.
<P>
Колкото до изказванията от другите групи, бих искала да приветствам изказванията на г-н Arsenis, г-н Haglund и г-жа Lövin от името на техните групи и да се съглася с тях, че са необходими дългосрочни планове за управление и научни препоръки.
<P>
Разбирам и бих искала да съм съвсем категорична относно исканията на нашата рибна промишленост и проблемите на нашия сектор рибарство. Обаче бих искала да ви кажа, че сега обсъждаме нагледен пример за положението. Планът за хамсията и фактът, че трябваше да прекратим риболова й за няколко години е безспорно доказателство, че не можем да вървим напред, пренебрегвайки научните препоръки.
<P>
Разбирам проблемите и трябва да намерим синтез и решение. Моята идея - и това ще бъде една от основните теми на нашата реформа на политиката в областта на рибарството - е да продължим да се опираме на научните препоръки и също да опитаме да намерим решение, в случай че тези препоръки не са достатъчно ясни и нямаме достатъчно данни, за да възприемем ясно становище.
<P>
Бих искала също да кажа, че докладът на г-н Gróbarczyk е много важен и че техническите мерки относно това как да избегнем селективното изхвърляне на риба с цел повишаване на качеството са много важни за нашата политика. Бих искала също да подчертая, че е необходима политика относно писията и плоската риба, както вече казахме. Имаме намерение да разработим такава политика.
<P>
Необходима е много смела политика по отношение на изхвърлената риба, за което мнозина от вас споменаха. Не мисля, че можем да си позволим да изхвърляме рибата обратно в морето, когато тя е толкова ценна. Повече не можем да си позволяваме това. Това може и да е било решение, когато е имало изобилие от риба в нашите води, но вече имаме реални проблеми. Не можем да изхвърляме рибата обратно в морето.
<P>
Така че трябва да намерим решение за това и аз енергично приветствам предложенията, като това за компенсиране на рибарите за стойността на улова, по отношение на прилова. Можем да намерим решения, но това, което трябва да направим чрез реформата на нашата политика, е да си поставим за цел да спре изхвърлянето на риба. Разбира се, трябва да държим сметка за всички технически мерки, необходими за тази цел, но трябва да напредваме в това направление.
<P>
Една последна бележка за проблемите на аквакултурата. Трябва да намалим тежестите, които създават пречки в аквакултурата. С това мога да се съглася. Мога да се съглася с докладчика и г-н Milana и другите оратори, които се изказаха по темата.
<P>
Това, което мога да кажа, е че се опитваме да го постигнем като част от нашата реформа на ОПОР. Бих искала също да повторя, че ще разширим научните изследвания на видове аквакултури, защото наистина трябва да пристъпим към масово производство на продукти от аквакултури, ако наистина искаме аквакултурата да стане алтернатива за риболовния ни сектор.
<SPEAKER ID="143" NAME="Izaskun Bilbao Barandica" LANGUAGE="ES">
Г-н председател, г-жо член на Комисията, най-напред, щях да съм благодарна за един категоричен отговор от Вас дали намерението Ви е да отстъпите пред исканията на Съвета, потвърждавайки - за което съм благодарна - проблемите във връзка с приемането на правомощията, които Договорът от Лисабон предоставя на Парламента.
<P>
Комисията по рибно стопанство гласува втори път и не е поискала от члена на Комисията да оттегли предложението. Това, което искаме от члена на Комисията да направи днес, е да ни даде отговор дали ще отстъпи пред искането на Съвета или не.
<P>
Секторът се нуждае от план. Секторът прояви отговорност и работи повече от две години с научни институти и с Комисията с цел да се въведе и определи правилото за експлоатация в предложението. Това е един отговорен сектор, който беше затворен в течение на пет години и нека не се забравя, че именно самият сектор поиска затварянето. В годината преди затварянето той успя да улови 7 000 т, като всеки ден той установяваше и определяше квотата, която може да бъде уловена с цел да се направи по-печеливша тази малка квота. Той тогава едностранно реши да уведоми Комисията, че спира риболова, защото е достигнал определената граница.
<P>
Ето такъв сектор имаме. Това е сектор, който неведнъж е искал от нас да вземем решение и да бъдем прозрачни и е такъв, за който аз лично мога да кажа, че работи отговорно и усърдно, за да получи този твърде необходим план.
<P>
Приемането на плана означава отказ от непрозрачните политически решения за квотите и общия допустим улов, чиято основа понякога не е известна. Живяхме много години при липса на прозрачност. XXI век не е векът на непрозрачността и не това заслужават народите на Европа, нито пък това заслужава един сектор, който се е доказал като отговорен.
<P>
За щастие, последният доклад, подготвен от AZTI (Баския научен институт) и проучването Juvena ни показват, че има значително по-големи запаси от хамсия за идната година. Бих искала обаче да получа, г-жо член на Комисията, по-еднозначен отговор.
<SPEAKER ID="144" NAME="Pat the Cope Gallagher" LANGUAGE="EN">
Г-н председател, бих искал да благодаря на члена на Комисията и колегите за техните изказвания, както и на докладчиците в сянка, секретариата на Комисията по рибно стопанство, Съвета, Комисията, на политическия съветник на моята група и също на моя собствен съветник.
<P>
Разбирам, че Съветът, на техническо равнище, е разделен по въпроса дали решението по правилото за контрол на улова следва да бъде взето изключително от Съвета или не. Разбирам също, че 27-те министри тепърва предстои да обсъдят задълбочено тази тематика и по-конкретно този въпрос. Надявам се здравият разум да вземе връх.
<P>
Колкото до трудностите на члена на Комисията във връзка с +/-5 000 т бих искал да Ви кажа, г-жо член на Комисията, че това беше прагматично решение. Занимаваме се с тази тематика вече повече от година и това беше начинът да се продължи напред. Мисля, че понякога трябва да бъдем прагматични, за да преодолеем препятствие.
<P>
Бих искал да кажа на тези от групата S&D, че в позицията ми няма абсолютно никакво двусмислие по отношение на вашето изменение. Със сигурност ще препоръчам да подкрепим това изменение. Колкото до предложението на групата PPE бих казал, че би било добре да помисли върху това. Отделих голямо внимание, за да отразя опасенията им в изменение 7, което е посветено на Бискайския залив. То разглежда непрофесионалния риболов и историческите права.
<P>
Всеки, който подкрепя това, трябва да помни, че ще има много други доклади в Парламента. Ако сега подкрепите нещо, което е неправилно, лесно може да се окаже, че за да сте последователни, ще трябва да подкрепите нещо неправилно и в бъдеще. От научна гледна точка е изцяло погрешно да се дели ОДУ и това не е само мое лично мнение. Ако направим това сега, лесно може да се окаже, че трябва да го направим и в бъдеще за риболова на един запас. Многогодишните планове са жизненоважни, за да може секторът да планира бъдещето. Надявам се здравият разум утре да надделее и да приемем доклад, който да можем да защитаваме.
<SPEAKER ID="145" NAME="Marek Józef Gróbarczyk" LANGUAGE="PL">
Г-н председател, още веднъж, бих искал да изразя най-искрените си благодарности към всички докладчици в сянка, особено към присъстващите - г-жа Ulrike Rodust, г-н Kuhn и г-н Ferreira и също на г-н Kuhn и г-н Alain Cadec, за техните топли и мили думи за моя доклад. Много ви благодаря.
<P>
И аз се надявам докладът да се яви продължение на приетите решения и преди всичко, като начало на работата по регионализация. Регионализацията е нашата цел и това, към което се стремим в общата политика в областта на рибарството. Именно това ще определи успеха на бъдещата обща политика в областта на рибарството на практика.
<SPEAKER ID="146" NAME="João Ferreira">
докладчик. - (PT) Г-н председател, бих искал да изразя благодарността си за бележките, които бяха дадени по доклада ми и да използвам времето си за изказване, за да направя някои бележки относно многогодишния план за западния запас от атлантически сафрид и предложеното изменение към доклада на г-н Gallagher, който представих от името на Конфедеративната група на Европейската обединена левица - Северна зелена левица.
<P>
Целта на изменението, която не се постига изцяло с изменение 7 на докладчика, е да се изясни специфичното естество на различните флоти и да се изясни, че тези конкретни точки и крайното местоназначение на рибата следва да се вземат под внимание, когато се определя общият допустим улов (ОДУ). Дребният крайбрежен и непрофесионален риболов имат икономически и социални характеристики, които са различни от тези при промишления риболов, между другите аспекти. При определянето на ограниченията върху риболова, целящ доставка на прясна риба за широко потребление, те не трябва да се третират по същия начин, както промишления риболов, който е ориентиран към преработката на риба.
<P>
Що се отнася до различните флоти и техническия въпрос, който беше повдигнат, аз продължавам да не съм съгласен с позицията на докладчика. На практика ние говорим за същия запас, от същия източник, но както вече беше споменато, това е източник, който се развива в отделни риболовни зони. Крайбрежният и нестопанският риболов в идеалния случай действат в определена риболовна зона, а промишленият риболов в друга. Следователно говорим за зони, които имат ясно определени граници и смятаме, че това е съвместимо. Освен това смятаме, че ОДУ трябва да бъде приспособяван за всеки от тези различни риболовни зони, за да се гарантира, че запасът се управлява разумно. Това е така защото, както също беше отбелязано тук, разумното управление на запаса следва да взема под внимание не само екологични и биологични аспекти, но също и икономически и социални фактори. Нещата, които се различават съществено, не бива да бъдат третирани по абсолютно еднакъв начин.
<SPEAKER ID="147" NAME="Председател">
Разискването приключи.
<P>
Гласуването ще се проведе утре (вторник, 23-и ноември 2010 г.).
<P>
Писмени изявления (член 149)
<SPEAKER ID="148" NAME="Robert Dušek" LANGUAGE="CS">
Докладът относно забраната за селективното изхвърляне с цел повишаване на качеството и ограниченията за риболова на писия и калкан в Балтийско море, проливите Белти и протока Оресунд призовава за нови разпоредби в регламентите за риболова във въпросните райони. Балтийско море има статут на "особено чувствителна морска зона" и е една от най-ценните, но в същото време и една от най-чувствителните морски екосистеми на нашата планета. Поради тази причина съм съгласен с докладчика, че е изключително важно да се откажем - и не само тук - от риболова в промишлени мащаби. Само чрез икономически и екологично балансиран риболов, с използване на правилните методи, ще можем да спомогнем за запазване на риболова и запазване на сегашното разнообразие на видовете риба на устойчиво равнище за идните поколения. Във връзка с изменението на климата настъпи голямо движение на рибата в Балтийско море и поради това е необходимо редовно да се преразглежда защитената морска зона. Затова бих искал да призова Комисията да прави това редовно. Освен това е важно риболовните предприятия да бъдат насърчени посредством законодателството да използват най-доброто оборудване, което има в момента от гледна точка на селективността и с това да се избегне улавянето на такива огромни количества маломерни екземпляри и риба от видове, различни от целевия или прилов. Европейският парламент следва да си постави за цел да включи това в предлаганата реформа на общата политика в областта на рибарството през 2011 г., за която аз ще се застъпвам като за неотложен въпрос.
