<CHAPTER ID="003">
Годишен доклад на ЕИБ за 2009 г. (разискване) 
<SPEAKER ID="007" NAME="Председател">
Първата точка е докладът на г-н Cutaş, от името на комисията по икономически и парични въпроси, относно Годишния доклад на Европейската инвестиционна банка за 2009 г. (2010/2248/INI).
<SPEAKER ID="008" NAME="George Sabin Cutaş" LANGUAGE="RO">
Г-н председател, представянето на доклада за дейността на Европейската инвестиционна банка е част от ежегодно провеждаща се демократична процедура, свързана с отговорността, която Банката има към Европейския парламент.
<P>
Въпреки че процедурата се осъществява редовно, тя не трябва да бъде опростявана, тъй като съдържа препоръки по важни за бъдещето на Европейския съюз въпроси. С влизането в сила на Договора от Лисабон през декември 2009 г. Европейската инвестиционна банка се превърна в инструмент за подкрепа на външните политики на Европейския съюз и в същото време във важен партньор за задвижване на икономиката на Съюза.
<P>
Бих искал да благодаря на моите колеги за подобренията, които направиха на доклада, както и на целия персонал на банката за отлично сътрудничество и най-вече на нейния председател, г-н Мейщат, и заместник-председателя, г-н Колац-Анен.
<P>
Ние търсим начин за привеждане на увеличаващите се дългове и дефицити на държавите-членки в съответствие с целите за икономически растеж, определени в стратегията "ЕС 2020", което изисква големи инвестиции в областта на образованието, технологиите, устойчивата енергетика и инфраструктурата. Мисля, че решението на този проблем е европейско, като Европейската инвестиционна банка трябва да играе важна роля в този процес.
<P>
Тук ще дам два съществени примера за начина, по който Европейската инвестиционна банка стимулира и ще продължи да стимулира европейската икономика. Първо, има заеми за малките и средните предприятия, а след това - облигации за финансиране на проекти. Не трябва да забравяме, че 99 % от европейските предприятия са малки и средни предприятия. Инвестициите в МСП допринасят съществено за иновациите и научноизследователската и развойната дейност в Европейския съюз. През 2009 г. и 2010 г. Европейската инвестиционна банка предложи финансиране за малките и средните предприятия над своята годишна цел от 7,5 млрд. евро.
<P>
През 2010 г. беше създаден и Европейският механизъм за микрофинансиране, в който са събрани средства, възлизащи на стойност 200 млн. евро и предназначени за онези, които се нуждаят от микрокредити. Въпреки това забелязваме, че предприемачите продължават да изпитват затруднения при достъпа до тези средства.
<P>
Мисля, че трябва да се повиши прозрачността на процедурите, използвани при избора на финансовите посредници на Банката и за осигуряване на кредити за предприемачите. Отговорност на Европейската инвестиционна банка е и да предлага техническа помощ и съфинансиране за сближаване на регионите с цел усвояването на наличните за тях средства с по-бърз темп.
<P>
Друг въпрос, на който искам да се спра, са облигациите за финансиране на проекти. Имаме ли право да залагаме такива големи надежди на този финансов инструмент? Мисля, че имаме. Неговото предназначение е да се увеличи кредитният рейтинг на емитираните от дружествата облигации, привличайки частните инвестиции, за да допълнят местните инвестиции и тези, направени чрез кохезионните фондове. Благодарение на този мултиплициращ ефект дружествата ще получат повече пари за изпълнение на инфраструктурни проекти в областта на транспорта, енергетиката, информационните технологии и устойчивото развитие. Важно е да се съсредоточим върху някои ключови проекти като устойчивото развитие, пътната и ж.п. инфраструктура и свързване на пристанища с европейските пазари и онези, осигуряващи енергийна независимост като газопровода Набуко или проекта "ITGI".
<P>
Тъй като днес обсъждаме възможните решения за излизане от финансовата криза, това неминуемо води до темата за прозрачността и данъчните убежища. Липсата на прозрачност от страна на финансовите посредници се превърна в специфично средство за укриване на данъци и данъчни измами и доведе до тежкото положение, в което се намираме в момента.
<P>
Като европейска банка Европейската инвестиционна банка е длъжна да не участва в операции, извършвани от отказваща сътрудничество юрисдикция, посочена в момента като такава от различни международни органи. В същото време тези списъци все още не са достатъчни. Европейската инвестиционна банка може да даде своя принос в тази област чрез извършване на подходящи оценки и редовното обявяване на резултатите от тях.
<P>
Не на последно място, бих искал да спомена ролята на Банката извън Европейския съюз, в държавите, които са на път да се присъединят към ЕС, и в онези, попадащи в обхвата на политиките за сътрудничество и развитие. В тези държави Европейската инвестиционна банка подкрепя целите на външната политика на Европейския съюз. Ето защо мисля, че се нуждаем както от по-специализиран състав в тази област, така и от увеличаване на степента на участие на местните участници в проекта.
<P>
С удоволствие ще изслушам становищата членовете на Парламента и в края на разискването отново ще взема думата.
<SPEAKER ID="009" NAME="Филип Мейщат" LANGUAGE="FR">
Г-н председател, госпожи и господа, преди всичко, позволете ми да ви благодаря, че отново ме поканихте да участвам в разискването по доклада относно дейността на Европейската инвестиционна банка - това се превръща в истинска традиция.
<P>
Бих желал по-конкретно да благодаря на докладчика, г-н Cutaş. Той е проявил добрия усет да не разглежда въпросите в доклада само в ретроспективен план, а е дал и насоки за бъдещето. Това е въпросът, по който основно бих искал да говоря, ако позволите. Споменавате, че нашият Съвет на директорите е създал тристранен подход към работата на Европейската инвестиционна банка за следващите няколко години. Ние ще развиваме работата си в три области: прилагането на стратегията "Европа 2020", борба с изменението на климата и подкрепа на външната политика на ЕС.
<P>
Когато се сблъскаха с финансовата, а след това и с икономическата криза, възникнала през 2008 г., държавите-членки реагираха бързо: разработиха различни национални планове, които първоначално трябваше да запазят банковата стабилност, а след това да стимулират възстановяването на икономиката. Както знаете, тези национални планове бяха подкрепени от Европейския план за икономическо възстановяване, приет от Европейския съвет през декември 2008 г. Европейската инвестиционна банка изигра своята роля, увеличавайки размера на отпуснатите кредити от 48 млрд. евро през 2007 г. до 79 млрд.евро през 2009 г., насочвайки вливането на тези средства към области от реалната икономика, определени от Съвета като приоритетни, и по-специално за подкрепа на малките и средните предприятия, както вашият докладчик току-що подчерта.
<P>
След тази бърза реакция обаче, която ни позволи да избегнем най-лошото, сега се нуждаем от по-дългосрочно решение. Тук конкретна роля има стратегията "Европа 2020", а изключително важна част от нея е повишаването на равнището на заетост и производителността, което трябва да се реализира въз основа на това, което често наричаме "триъгълник на знанието": обучение, научноизследователската дейност и иновации. ЕИБ е готова да даде своя значителен принос за прилагането на тази стратегия. През 2010 г. тя осигури над 4 млрд. евро за финансиране на проекти в сектора на образованието и над 7 млрд. евро за проекти, свързани с научноизследователската дейност, развитието и иновациите.
<P>
ЕИБ възнамерява да увеличи своето финансиране в тези области и за тази цел, заедно с Европейската комисия, възнамерява да продължи с цел изследване да прилага инструменти за съвместно финансиране по модела Инструмента за финансиране с поделяне на риска (ИФСР), тъй като такъв тип инструменти осигуряват заемен капитал за европейския бюджет. Със същия размер средства европейският бюджет може да направи много по-големи инвестиции и в същото време тези съвместни инструменти намаляват капиталовите ограничения за ЕИБ. Това означава, че със същия размер на капитала ЕИБ може да увеличи размера на отпусканите кредити.
<P>
Споменах Инструмента за финансиране с поделяне на риска (ИФСР) в областта на изследователската дейност. Това е добър пример. В края на 2010 г. с вноска в бюджета от близо 390 млн. евро и разпределение на капитал от ЕИБ от близо 700 млн. евро, реално можехме да отпуснем кредити в размер над 6 млрд. евро, с които бяха финансирани инвестиции в областта на изследователската дейност за повече от 16 млрд. евро. Следователно можете да видите двата вида заемен капитал, който осигурява този инструмент, и така става ясно, че приносът на ЕИБ към стратегия "Европа 2020" ще бъде още по-ефективен, защото ще можем да разчитаме на прагматичното сътрудничество с Комисията и също с други финансови институции.
<P>
Втората област: борбата с изменението на климата и последиците от него, които понякога са трагични. Това се превърна в приоритет за Европейския съюз, а по този начин и за ЕИБ. Инцидентът с атомната електроцентрала във Фукушима и въпросите, които се породиха, допълнително изостриха необходимостта от извършването на огромни инвестиции в областта на енергоспестяването, възобновяемите енергийни източници и новите енергийни технологии.
<P>
През 2010 г. ЕИБ отпусна заеми за проекти, които допринасят пряко за намаляване на емисиите на парникови газове на стойност от почти 20 млрд. евро, което е близо 30 % от общия размер на отпуснатите кредити. Отпуснатите заеми по проекти за възобновяеми енергийни източници възлизат на 6,2 млрд. евро от общия размер на отпуснатите кредити и бяха използвани предимно за реализация на проекти за производство на електроенергия от вятърната и слънчевата енергия. През 2010 г. заемите по проекти за подобряване на енергийната ефективност се увеличиха и достигнаха до 2,3 млрд. евро. Те ще продължават да нарастват и през следващите няколко години, тъй като има огромни възможности за енергоспестяване, особено в публичните сгради и домовете в много европейски градове. Що се отнася до инвестициите за развитие на градския транспорт, което води до намаляване на замърсяването, причинено от личните транспортни средства, ЕИБ предостави 7,9 млрд. евро под формата на заеми през 2010 г.
<P>
Следователно ние ще продължим тези усилия. Ние ще продължим да подкрепяме енергоспестяването, енергийната ефективност и възобновяемите източници на енергия, а също така ще оглавим разработването на методология - изключително сложна, като се имат предвид технически трудности - за изготвяне на по-точна оценка на въглеродния отпечатък от всички финансирани от нас проекти. Тези конкретни усилия потвърждават намерението ни борбата с изменението на климата да се превърне в основен приоритет.
<P>
Накрая, в заключение, третата област: нито една сила не може да очаква провеждането на външна политика без финансова подкрепа. Китай разбра това. Той има финансово участие по целия свят, за да подкрепи целите на външната си политика. Ако Европейският съюз наистина иска да развива външна политика, която да има някакво влияние в света, тогава задължително трябва да има и финансов клон. Ако Европейският съюз пожелае това, ЕИБ може да изпълнява тези функции. Това е едно от заключенията в доклада Camdussus относно външния мандат на ЕИБ. Остава да видим дали държавите-членки, които са също акционери на ЕИБ, ще изпълнят тази препоръка и ще вземат ясно решение при изготвянето на финансовата перспектива за 2014 г. - 2020 г.
<P>
Г-н председател, госпожи и господа, сега имате поглед върху тристранния подход в работата на Европейската инвестиционна банка през следващите години.
<SPEAKER ID="010" NAME="Марош Шефчович" LANGUAGE="EN">
Г-н председател, първо искам да благодаря на докладчика, г-н Cutaş, за много добрия доклад. Бих искал да приветствам с добре дошъл на пленарното заседание г-н Мейщат, тъй като е много важно Комисията също да поздрави и него, и ЕИБ за непрекъснатите убедителни действия в отговор на последиците от световната финансова криза.
<P>
Помощта на ЕИБ беше изключително важна. ЕИБ ни помогна да се справим с недостига на кредити на пазара и това беше от изключително значение не само за държавите-членки на ЕС и страните кандидатки за членство, но също така и за нашите партньори от целия свят. ЕИБ успя да увеличи значително кредитната си дейност и в същото време да насочи това увеличение в ключови за растежа области.
<P>
Комисията споделя мнението на Парламента, че подкрепата за политиката на сближаване на ЕС и прехода към нисковъглеродна икономика са основни цели на ЕИБ. Следователно Комисията обедини усилията с групата на ЕИБ, за да подкрепи режимите на сближаване с общите финансови инструменти, които добре познаваме - "Джаспърс" (JASPERS), "Джереми" (JEREMIE) и новият "Елена" (ELENA) - за борба с изменението на климата. Освен това ние приветстваме увеличаването на размера на кредитите за малките и средните предприятия и сме съгласни с призива ви за по-качествени мерки с цел увеличаване на добавената стойност и прозрачността на намесата на групата на ЕИБ в тази област.
<P>
Във връзка с това изглежда, че е необходимо да бъде направена оценка на оптималното разделение на работата между ЕИБ и Европейския инвестиционен фонд (ЕИФ). Предприетите от ЕИБ големи усилия показват ясно важността на оптимизирането на използването на нейния капитал. От решаващо значение е да бъде постигнат точният баланс между по-големите обеми и високо рисковите дейности, които изразходват повече капитали, но придават по-голяма добавена стойност на намесата на групата на ЕИБ.
<P>
Бих искал да кажа няколко думи за финансовите инструменти. Ние считаме, че използването на иновативни финансови инструменти в сътрудничество с основни финансови институции като ЕИБ трябва да бъде разширено. Инструментите, използващи бързи кредити, собствен капитал и гаранции способстват да бъде увеличен максимално ефектът от бюджета на ЕС чрез привличането на допълнителни средства от трети страни. В допълнение по-широкото използване на съвместни финансови инструменти и споделянето на риска с бюджета на ЕС, биха могли да доведат до освобождаване на капитал и да дадат възможност за по-голям заемен капитал на собствените ресурси на ЕИБ, както и да разширят нейния обхват. В крайна сметка това означава повече проекти в подкрепа на стратегията "Европа 2020" и по-добра подкрепа за нейните цели и задачи.
<P>
Инициативата "Облигации за проекти по стратегията "Европа 2020", която в момента е подложена на обществено обсъждане, е един много добър пример. Стратегията "ЕС 2020" призовава за мащабни трансгранични инвестиции в подкрепа на водещи дейности на Съюза и развива интелигентни, съвременни и напълно взаимосвързани инфраструктури. Инициативата за облигации за проекти би подкрепила финансирането на конкретни проекти в областта на транспортната, енергийната и комуникационната инфраструктура, а потенциално и в други сектори, които могат да помогнат за полагане на основите за устойчивия по-нататъшен растеж и заетост. Със задоволство отбелязвам подкрепата за тази инициатива във Вашия доклад.
<P>
Във връзка с подготовката на предложенията на Комисията за следващата многогодишна финансова рамка, за да гарантира оптимизираното използване на новите инструменти, Комисията прави един стратегически коментар и анализ в рамките на диалог с ЕИБ и други финансови институции, като се възползва от тяхното финансово експертно мнение и опитът им пазара.
<P>
Накрая, бих искал да направя няколко забележки по отношение на външните дейности на ЕИБ. Що се отнася до финансирането от ЕИБ извън границите на ЕС, Комисията подкрепя увеличаването на таваните, предложени от Европейския парламент в рамките на междинния преглед на външния мандат на ЕИБ, и по-специално увеличението от 1 млрд. евро за Средиземноморския регион. Сега ние знаем колко важно е това. То е от съществено значение, за да може ЕИБ да осъществява намесата си на устойчиво равнище и да подкрепя демократичната трансформация на нашите страни партньори. По същия начин ние също повторно заявяваме колко е важно ЕИБ да реинвестира средствата от погасяването на кредити от предишни инвестиции в Средиземноморския регион с цел инвестиране на рисков капитал в МСП от частния сектор в региона. Освен това ние подкрепяме нарастващото укрепване на капацитета за развитие на ЕИБ, тъй като тези допълнителни потребности ще наложат постепенно увеличение на човешките ресурси, специализирани в различни аспекти на развитие.
<P>
В съответствие с предложението на Комисията след междинния преглед на външния мандат на ЕИБ Комисията ще създаде работна група, която да проучи възможността за създаване на платформа на ЕС за сътрудничество и развитие. Целта е да се оптимизира функционирането на механизмите, позволяващи съчетаване на безвъзмездните средства и заемите, включващи Комисията, ЕИБ и други европейски многостранни и двустранни финансови институции. Създаването на такава платформа ще помогне за създаване на полезни взаимодействия и насърчаване на сътрудничеството между ЕИБ и други финансови институции. Във връзка с това бих искал да спомена, че в началото на март беше подписан Меморандумът за разбирателство между Комисията, ЕИБ и Европейската банка за възстановяване и развитие (ЕБВР).
<SPEAKER ID="011" NAME="Jean-Pierre Audy" LANGUAGE="FR">
Г-н председател, г-н член на Комисията, бих искал да приветствам вниманието, което Вие, г-н Мейщат, отделихте на членовете на ЕП, защото като председател на междуправителствена банка не сте длъжен да правите това и ние оценяваме този жест. Изказването ми е свързано със сигурността и преминаването към общностен режим на Европейската инвестиционна банка.
<P>
По отношение на сигурността, Вие, г-н Мейщат, заявихте, че желаете да станете двигателя на Европейския съюз и в неговия финансов клон. Да, но с рейтинг "тройно А". Освен това ние в комисията по бюджетен контрол години наред повтаряме, че следва да подлежите на пруденциален регулаторен надзор. Ние предлагаме този надзор да се осъществява или от Европейската централна банка, или, въз основа на доброволен принцип от ЕИБ, от новия Европейски банков орган с или без участието на един или повече регулаторни органи и Ви призоваваме, г-н Шефчович, да направите предложения.
<P>
Г-н председател, в заключение ще спомена нашето предложение Европейският съюз да стане член на Европейската инвестиционна банка, като по този начин този междуправителствен инструмент постепенно да може се превърне в инструмент на Общността.
<SPEAKER ID="012" NAME="Danuta Maria Hübner" LANGUAGE="EN">
Г-н председател, и аз като председателя Мейщат бих искала да се изкажа за бъдещето и да повдигна три въпроса. Първо, Европа се нуждае от растеж и преструктуриране, а това означава инвестиции и финансиране на инвестиции.
<P>
Основателният въпрос днес е откъде може да дойде това финансиране. Съществена част от отговора на този въпрос се крие в Европейската инвестиционна банка и останалите институции от това семейство. Считам също така, че е важно да не забравяме, че през следващите години ще има огромна световна конкуренция за финансиране. Националните бюджети ще се съкращават допълнително. Когато банковият сектор се върне към нормалните си дейности, свързани с финансирането, ще има много неясноти и, разбира се, европейският бюджет, както обикновено, ще остане твърде малък, за да бъде ефективен при решаването на нашите проблеми. Ето защо ЕИБ ще бъде изключително важна.
<SPEAKER ID="013" NAME="Thijs Berman" LANGUAGE="NL">
Г-н председател, поздравявам колегата г-н Cutaş за отличната му работа по годишния доклад на ЕИБ за 2009 г. Комплименти и за обзора, който направи пред нас.
<P>
Бих искал обаче да се спра на един конкретен аспект, а именно отношенията между Съвета и Парламента. Европейският парламент е съзаконодател за външния мандат на Европейската инвестиционна банка и за всички дейности на банката извън ЕС, в съседни държави и развиващи се страни. Изглежда обаче, че на Съвета му е трудно да приеме сериозно предложенията на Парламента относно прегледа на външния мандат. За моя изненада Съветът си създаде истински навик да отхвърля хладнокръвно всички нови предложения, представени от Парламента като "неприемливи".
<P>
По-специално, имам предвид предложенията за активната роля на ЕИБ, когато става въпрос за мерки за справяне с изменението на климата, и за по-голямата роля на ЕИБ в микрофинансирането. Тези предложения "неприемливи" ли са? Съветът ли трябва да определя обхвата на темите, които Европейският парламент може да обсъжда? Не, защото като съзаконодатели Европейският парламент и Съветът са равнопоставени и заедно с Европейската комисия, осъществявайки тясно сътрудничество, трябва да определят правилата, уреждащи външните дейности на ЕИБ. Това налага провеждането на консултации, съвместни разисквания, постигането на компромис, открито отношение от страна и на двамата законодатели. При това положение е нелепо и непродуктивно да се използва думата "неприемливи", за да се опишат предложения, които се считат за важни от голяма част от Европейския парламент. Ако питате мен, неприемливо е неадекватното отношение на Съвета. Фактът, че тук не присъства никой от Съвета, е абсурден и е илюстрация за неадекватните им действия.
<P>
ЕИБ е важен инструмент за външните дейности на ЕС по целия свят. Една публична банка, която, отпускайки кредити, може да допринесе за икономическия растеж и подобряването на инфраструктурата, е незаменима за развитието на нашите съседни държави. Същото се отнася и за нашите отношения с развиващите се страни. И там публичната банка е от жизненоважно значение. Една такава банка трябва да спазва Договора от Лисабон и неговите цели. Намаляването на бедността е една от тях. Европейският парламент иска ясно да определи тази роля на Банката във външния мандат на Банката. Очаквам един открит и конструктивен подход от страна на Съвета, което ще ни даде възможност заедно да изясним този въпрос.
<SPEAKER ID="014" NAME="Sylvie Goulard" LANGUAGE="FR">
Г-н председател, г-н Мейщат, искам да изтъкна един въпрос.
<P>
Когато започнахме работата по този доклад, нуждата от дългосрочни инвестиции вече беше очевидна предвид случилото се в Европейския съюз. Кризата показа, че сме били твърде недалновидни в работата си, както би се изразил Томазо Падоа-Скиопа. Ние наистина се нуждаем от дългосрочни инвестиции и Вашата институция играе важна роля.
<P>
Всичко, което се случи напоследък, имам предвид по-специално южното Средиземноморие и доколко сме запознати с евентуалните трудности по отношение на избора ни, свързан с енергетиката, е още една причина да Ви насърчим и подкрепим във Вашата работа. Винаги ще има членове на ЕП, които подкрепят Вашата работа. Съгласна съм обаче с казаното от г-н Audy, че е много важно да се направи крачка в посока засилване на надзора, което вече беше направено за редица институции.
<P>
Имам предвид, че макар самият аз да подкрепям облигациите за финансиране на проекти и много от идеите, които се обсъждат в момента, с нетърпение очаквам да се гарантира, че няма да вземем прибързано решението за публично-частните партньорства, без да разгледаме отблизо начина, по който те са създадени, и в крайна сметка колко ще струват на данъкоплатците и всички онези, които участват в тях. Считам, че те могат да бъдат един много полезен инструмент, но и в момента съществуват фондове - имам предвид фонда "Marguerite" и работата на Caisse des Dépôts et Consignations (Служба по депозит и консигнация), които се занимават с трансгранични инициативи - следователно настоявам за по-големи дългосрочни инвестиции и наблюдение, подходящи за това, което се опитваме да постигнем заедно. Считам, че това е най-малкото, което следва да очакваме.
<P>
При всички случаи ние Ви подкрепяме и бихме искали последните събития да насърчават провеждането на по-съществени и широкообхватни разисквания.
<SPEAKER ID="015" NAME="Pascal Canfin" LANGUAGE="FR">
Г-н председател, г-н Мейщат, г-н член на Комисията, както знаете групата на Зелените/Европейски свободен алианс по принцип е много привързана към ЕИБ. Ние считаме, че тя е изключително важен инструмент на публичната политика и именно защото сме силно привързани към нея сме и много взискателни - двете вървят ръка за ръка.
<P>
Нашето виждане относно ЕИБ е, че като банка сама по себе си тя в крайна сметка подлежи на банковите ограничения, което трябва да бъде взето предвид. Някои от моите колеги в ЕП с право посочиха факта, че ЕИБ може би трябва да вземе отчете новите ограничения, свързани с банковия сектор. В същото време тя наистина е необикновена банка, защото се финансира с пари на данъкоплатците. Тя също така се занимава с неща, които другите банки не правят, и приема правила, които надхвърлят възможностите на частния сектор.
<P>
Бих желал да подчертая едно-две неща, с които имам чувството, че ЕИБ може да справи още по-добре, независимо от постигнатия напредък през последните месеци. Първото е въпросът за данъчните убежища. Това е изключително важна битка не само за нас, но според мен и за много голяма част от членовете на Парламента. Кризата показа, че данъчните убежища внасят неяснота, подкопават и отслабват цялата финансова система и световната икономика.
<P>
Следователно в този доклад повечето членове на ЕП подкрепят идеята, че следва да се осигури още по-голяма степен на прозрачност по отношение на заемите, които отпускате на предприятията и които преминават през данъчни убежища. Считам, че тази практика следва да бъде прекратена. Аз съм добре запознат с факта, че имате оперативни ограничения по места, но тук има и политически момент, който е, че ако вие сте тайното оръжие на Европа, трябва да водите битки, а ако го правите, то една от тях според мен следва да бъде тази срещу данъчните убежища.
<P>
Що се отнася до нас, ние очевидно искаме да стигнем по-далеч. С други думи, бихме искали да бъдат добавени условия към кредитите на ЕИБ за предприятия, които не са част от цялата верига на стойността в данъчни убежища и които най-малкото са в черния списък на ОИСР, който се преразглежда в момента.
<P>
Вторият въпрос, който исках да поставя, се отнася до наблюдението и управлението. Г-жа Goulard преди малко говори по този въпрос. Считам, че следва да разширим избора, да повишим равнището на обща отчетност, за да може изборът на проекти, при които се използват пари на данъкоплатците, да се извършва възможно най-демократично и прозрачно.
<P>
Третият въпрос се отнася до измерването на ползата от вашите действия. Разбира се, вие я измервате във финансово изражение. Както казах по-рано, по същество вие сте банка, което означава, че трябва да се справяте с предизвикателства, свързани със съотношението риск и ползи. Все пак целта ви е да осигурите и други ползи. Ето защо се използват публични средства. Вие се стремите да допринесете за социалното сближаване, борбата срещу бедността и защитата на околната среда. Считам все пак, че можете да постигнете допълнителен напредък при измерването на нефинансовите ползи, които са в основата на дейността и легитимността ви. Смятам, че вместо да противопоставяте финансовите ползи на нефинансовите, следва да направите възможно най-широкообхватна оценка, а не просто да се ограничавате до парични и финансови въпроси.
<P>
Накрая, последното нещо, на което ще се спра в изказването си, е свързано с изменението на климата. Докладът посочва по-конкретно, че трябва да постигнете всички цели на ЕС. Една от официалните цели на Европейския съюз е да гарантира намаление от 80 % на емисиите на парниковите газове до 2050 г. Това няма да бъде възможно, ако продължим да финансираме електроцентрали, захранвани с въглища, чиято продължителност на живот е 40 години и които отделят огромни количества въглероден диоксид.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8 от Правилника за дейността)
<SPEAKER ID="016" NAME="William" AFFILIATION="The Earl of) Dartmouth  (EFD">
(EN) Г-н председател, дали г-н Canfin е отчел факта, че използването на ЕИБ като инструмент на публичната политика - нещо, което той и неговата партия подкрепят - ще доведе до преки финансови разходи за данъкоплатците в ЕС, и по-конкретно за британските данъкоплатци? Помислил ли е изобщо за всичко това?
<SPEAKER ID="017" NAME="Pascal Canfin" AFFILIATION="Verts/ALE">
(FR) Имам много простичък отговор за това. Считам, че ЕИБ струва на данъкоплатците много по-малко от други изцяло частни банки в Обединеното кралство и се надявам, че общият интерес, включително и този на данъкоплатците в Обединеното кралство, се обслужва много по-добре от ЕИБ, отколкото от други банки в Обединеното кралство, които данъкоплатците трябваше да спасяват.
<SPEAKER ID="018" NAME="Kay Swinburne" LANGUAGE="EN">
Г-н председател, Парламентът прекара много часове в обсъждания как да превърне Европейските надзорни органи, които са отговорни за нашите финансови услуги, във възможно най-прозрачните и отчитащи се организации. В резултат бяха създадени Европейските надзорни органи, които се контролират изцяло от Парламента. Въпреки това в новия век на отчетност, настъпил след финансовата криза, и в светлината на промените, които внесе Договорът от Лисабон, е нужно да установим съпоставими равнища на надзор и контрол над съществуващите институции на ЕС, сред които и ЕИБ.
<P>
Предвид това колко централна стана ролята на ЕИБ за финансиране на стратегиите на държавите-членки на ЕС и на отвъдморската дейност на ЕС, сега е моментът да подобрим равнището на отчетност за дейността й пред Парламента. Кредитният портфейл и общата банкова и кредитна дейност на ЕИБ трябва да бъдат оценявани по същия начин както оценяваме търговските си банки. Те трябва да подлежат на строги стрес-тестове и всички финансови дейности трябва да бъдат вписани в баланса. Когато става въпрос за заемен капитал или за риск, трябва да одобряваме ограниченията за риска, тъй като в крайна сметка всеки фалит означава, че данъкоплатците ще плащат отново. Време е Парламентът да поиска по-голяма роля при контролиране на дейностите на ЕИБ, особено като се има предвид, че ролята на Банката се повишава с разработването на нови финансови инструменти.
<SPEAKER ID="019" NAME="Jürgen Klute" LANGUAGE="DE">
Г-н председател, г-н Мейщат, г-н член на Комисията, госпожи и господа, основната задача на Европейската инвестиционна банка е да насърчи постигането на целите на ЕС чрез дългосрочно финансиране на изпълними инвестиции. Това също така означава, че ЕИБ е обвързана с ценностите на ЕС; с други думи, социалните стандарти, прозрачността, високите екологични стандарти, развитието на устойчива икономика и създаването на работни места. Все пак чуваме от неправителствени организации, ангажирани по места с изпълнението на проекти, финансирани от ЕИБ, че в никакъв случай не се гарантира последователно, че тези стандарти се спазват. Това вече беше споменато и от други оратори. Неправителствените организации критикуват липсата на прозрачност по отношение на това, как се наблюдават заемите в ЕС и в света, как се усвояват и как се отчитат от финансовите посредници на ЕИБ. До каква степен ЕИБ е запозната са тези критики и до каква степен ЕИБ наистина се вслушва в тях? Това бихме искали да знаем.
<P>
От наша гледна точка, поне някои от нещата, които неправителствени организации искат от ЕИБ, са съвсем постижими: повишаване на прозрачността относно предоставянето на кредити от финансови посредници и разработване на по-ясни условия за финансиране за финансови посредници, както и на критерии за ефективност при предоставяне на заеми. За да се повиши прозрачността, неправителствените организации предлагат да се публикува екологична и финансова информация относно проектите, финансирани от ЕИБ, преди те да бъдат одобрени. По-конкретно, проектите на ЕИБ в трети държави следва да подлежат на независими оценки на устойчивостта, за да се определи икономическото, социалното и екологичното въздействие от въпросните проекти.
<P>
Все пак изглежда, че освен призрачността има и други проблеми. Сред критиката на неправителствените организации попада и наблюдението на спазването на екологичните и социалните стандарти на ЕС, както и стандартите за обществените поръчки. При всички финансови операции на ЕИБ трябва да се следи строго за спазването на подобни стандарти. Проектите, които не отговарят на тези стандарти, следва да бъдат лишени от подкрепа.
<P>
Накрая бих искал да отправя няколко забележки по въпроса за енергийната политика. Повод за задоволство е фактът, че насърчаването на устойчиво и сигурно снабдяване с енергия вече е сред текущите цели на ЕИБ. С оглед на катастрофата с реактора във Фукушима насърчаването на новаторско производство на енергия, която не съдържа въглероден диоксид и не се генерира в атомни централи, както и стимулирането на енергийната ефективност в области, в които ЕИБ инвестира, трябва да има най-висок приоритет.
<P>
(Ораторът приема да отговори на въпрос, зададен чрез вдигане на синя карта съгласно член 149, параграф 8 от Правилника за дейността)
<SPEAKER ID="020" NAME="Hans-Peter Martin" AFFILIATION="NI">
(DE) Г-н председател, председателят на Европейската инвестиционна банка (ЕИБ) заяви, че според неговото ясно виждане ЕИБ, наред с Китай, може да се превърне в движеща сила в развиващите се страни. Сега отправихте някои критики за сътрудничеството за развитие. Бихте ли се конкретизирали по този въпрос и какво мислите за основната идея, че ЕИБ може да бъде подходящ инструмент, който да уравновеси или да допълни онова, което правят китайците в развиващите се страни?
<SPEAKER ID="021" NAME="Jürgen Klute" AFFILIATION="GUE/NGL">
(DE) Г-н председател, считам, че предвид времето, с което разполагаме, ще ни бъде трудно да навлезем в подробности по въпроса. Въпреки това аз разполагам с голям брой доклади от неправителствени организации, които с удоволствие ще ви предоставя. Считам, че Европейската инвестиционна банка (ЕИБ) също е запозната с тях. В тези доклади се говори за това, как помощта за развитие се допълва на местно равнище от ЕИБ в африкански и азиатски държави, и се отправят критики във връзка с това. С удоволствие бих предоставил докладите, но не мога да отговоря подробно на въпроса в момента.
<SPEAKER ID="022" NAME="Godfrey Bloom" LANGUAGE="EN">
Г-н председател, днес се изправям пред Парламента, за да спомена някои неща, които вероятно биха били от полза. Прекарах 35 години като инвестиционен банкер, инвестиционен мениджър, инвестиционен съветник и икономически стратег и никога не съм купил безполезна банка в живота си. Никога не съм купувал такава за моите клиенти, но като данъкоплатец през последните няколко години политици и бюрократи опират дуло на пистолет в главата ми и ме принуждават да купувам изобилие от банки в затруднение. Те дори не са британски банки, а чужди, и днес чувам, че от британските данъкоплатци се иска да плащат за Португалия.
<P>
Ако имам желание за отвъдморски инвестиции, ще си купя фонд в държава с възникващи пазари. Не желая някаква форма на национализирана банка "Мики Маус" да инвестира принудително моите средства или тези на моите избиратели. Казвам банка "Мики Маус", г-н Мейщат, защото всичко, което чух от Вас до момента, беше за това, как ще инвестирате средства, за да промените времето. Никога не съм чувал толкова глупости в живота си. Не знам откъде получавате съвети, но статистически всъщност времето не се е променяло от 15-16 години, така че къде ще налеете всички тези средства?
<P>
Аз не желая да инвестирам във Вашата банка, британският народ също. Ако искате да задържите своя рейтинг "тройно А", ще Ви посъветвам да пренебрегнете доводите на този Парламент, пълен с ексцентрици, разни природозащитници и отегчени домакини, особено що се отнася до параграф 48 от доклада. Със слънчевите батерии в страната на диви зверове, жирафи и барабани ще си загубите рейтинга "тройно А" за нула време.
<SPEAKER ID="023" NAME="Hans-Peter Martin" AFFILIATION="NI">
(DE) Когато слушаме коментари, като направените преди малко от британския оратор, а след това се вгледаме в действителните тенденции от последните години при финансовите пазари и банките, на които се предполага, че трябва да вярваме толкова много, ни се струва, че липсва връзка с реалността.
<P>
Връщам се към конкретните въпроси: Европейската инвестиционна банка (ЕИБ) е важен инструмент в три области. Считам, че това, което г-н Klute твърди, трябва да стане част от стратегия за външния свят. Неприятно е да ставаме свидетели на това, как китайски инвеститори непрекъснато подкопават политическите системи въз основа на факта, че са включени в няколко местни проекта за създаване на контакти. Когато погледнем приноса на Европейския съюз, на практика няма какво да открием. Мисля, че следва да продължите в тази насока.
<P>
Вторият въпрос засяга малките и средните предприятия, които с лека ръка се пренебрегват от традиционните банки, чиято основна цел е максимален размер на печалбата.
<P>
Трето, има промяна в енергийната политика. Макар бедствието с ядрения реактор в Япония действително да е трагедия, тя може да Ви накара да предприемете действия по този въпрос в Европа.
<SPEAKER ID="024" NAME="Jean-Paul Gauzès" AFFILIATION="PPE">
(FR) Г-н председател, г-н Мейщат, г-н член на Комисията, след бележките, които чух току-що, които са недостойни за Парламента, бих искал да ви кажа, че мнозинството от нас считат действията на ЕИБ за положителни. Внесените от Договора от Лисабон подобрения осигуряват нови възможности за действие, които следва да допринесат за допълнително повишаване на ефективността на ЕИБ и да осигурят подходящи решения за преодоляване на глобалната финансова криза.
<P>
Както подчертахте, ЕИБ осигурява реална подкрепа за малките и средните предприятия и допринася в решаваща степен за целта "Сближаване" на политиката на сближаване на ЕС. Трябва да продължим да полагаме усилия в тази насока и, ако е възможно, да ги увеличим.
<P>
Европейската инвестиционна банка трябва да направи повече, за да насърчи стратегическите инструменти в Европа, поради това бих искал да Ви приканя да подкрепите онези, които са предприели инициативи за подобряване на дългосрочното финансиране, и по-конкретно "caisse des dépôts" (Служба по депозит) и "cassa dei depositi" (Депозитна каса) - и KfW (Кредитна институция за възстановяване). Считам, че те трябва да бъдат подкрепени, тъй като банковите регулации и счетоводните регламенти, които се разработват днес, не ни насърчават да правим дългосрочни инвестиции и наказват онези, които ги избират. Освен това, противно на твърденията, ние се нуждаем от промени, а не просто от корекции. Дългосрочното финансиране, както споменахте и Вие, е важно за откриването на нов хоризонт пред Европа.
<P>
Вие сте прав да твърдите, че извън Европейския съюз ЕИБ трябва да действа като движеща сила и следователно трябва да предложи инициативи, по-специално за финансиране на средиземноморските държави. На фона кризисната ситуация в момента, която засяга редица държави, ЕИБ може да допринесе много за икономическото развитие по отношение на Средиземноморския съюз чрез целевото си финансиране и по този начин може да създаде демократична цивилизация в онези държави, чието бъдеще все още е несигурно.
<P>
Забелязах Вашата готовност да дадете този принос, в случай че Съюзът поиска това от вас, което, надявам се, ще направи.
<SPEAKER ID="025" NAME="Antolín Sánchez Presedo" AFFILIATION="S&amp;D">
(ES) Г-н председател, г-н член на Комисията, преди всичко бих желал да поздравя г-н Cutaş за отличния му доклад.
<P>
Европейската инвестиционна банка трябва да дава повече, по-добри и по-бързи резултати. Икономическата криза засили още повече значението на нейната ролята при финансирането на проекти във всички сектори на икономиката в интерес на Европейския съюз.
<P>
Кризата затрудни достъпа до кредитиране и подчерта необходимостта от цялостно преосмисляне на икономическия модел. Европейската инвестиционна банка ще трябва да изиграе ключова роля в бъдеще. За да изпълни тази роля, тя трябва да поддържа високо равнище на капитал и достатъчно силна финансова позиция, за да улесни достъпа до финансиране на капиталовите пазари при благоприятни условия. Тя също така трябва да разполага с инструменти, за да позволи реализирането на необходимите проекти, които в противен случай не биха получили финансова подкрепа от търговските банки и биха се затруднили да получат финансиране при благоприятни условия, където и да било.
<P>
ЕИБ постигна някои положителни резултати през 2009 г., когато дейността й нарасна с 40 %, финансирането й за малките и средните предприятия се повиши с 55 %, а това за по-слабо развитите региони с 36 %. Финансирането, насочено към изменението на климата и насърчаването на енергийната ефективност, се увеличи до 73 %.
<P>
Въпреки това предстои много работа и изпълнението на стратегическите цели на Европейския съюз все още налага устойчиво дългосрочно финансиране. Наличието на такова финансиране намаля в резултат от кризата.
<P>
Следователно ние трябва да насърчим използването на еврооблигациите. Трябва да въведем нови инструменти и нови тенденции в областта на финансовия инженеринг, както да и създадем обща платформа, за да включим и други международни финансови институции. Наред с това следва да се подобри собственото управление на ЕИБ и да се преразгледа вътрешният й мандат. Накратко, ЕИБ следва да бъде мостът, който ефективно свързва инвестициите и нуждите на ЕС.
<SPEAKER ID="026" NAME="James Elles" AFFILIATION="ECR">
(EN) Г-н председател, ще говоря като представител на Великобритания, който счита, че трябва да бъдем в Европейския съюз и да го променим. Г-н Bloom, от името на Партията на независимостта на Обединеното Кралство, не представлява британския народ. Неговата партия няма представители в Камарата на общините и няма надежда да има такива в обозримото бъдеще.
<P>
(Ръкопляскания)
<P>
Считам, че при това конкретно разискване разглеждаме прагматични политики и начини за получаване на качество за цена за европейските граждани предвид оскъдните ресурси. Поздравявам председателя на Европейската инвестиционна банка за свършената работа в продължение на години за изграждане на доверие в тази институция. Въпросите ми са свързани с облигациите за финансиране на проекти.
<P>
Когато документът пристигне през юни, вашият текст ще се различава ли от този на Комисията, за да разполагаме и с вашите становища, когато подготвяме многогодишните финансови перспективи, или всичко ще бъде обединено?
<P>
Дали тези средства потенциално ще бъдат облигации за финансиране на проекти за целите извън Съюза, или просто ще бъдат облигации за финансиране на проекти за транспорт и други неща, които Комисията спомена?
<P>
И накрая, и може би най-важното, ще можем ли да помислим за реализиране на икономии в структурните фондове и Кохезионния фонд предвид факта, че осигурявате допълнително финансиране за инфраструктура, защото това ще бъде основен въпрос, когато се сблъскаме с евентуално замразяване на финансовите перспективи до 2020 г.?
<SPEAKER ID="027" NAME="Claudio Morganti" AFFILIATION="EFD">
(IT) Г-н председател, госпожи и господа, докладът относно дейността на Европейската инвестиционна банка (ЕИБ) подчертава някои важни въпроси, които са добре дошли. Първият от тях е необходимостта да концентрираме усилията си все повече върху улесняването на достъпа на малките и средните предприятия до кредит. Приветствам и позоваването на инициативата за облигации за финансиране на проекти, която считам за полезен инструмент за растеж и развитие в толкова стратегически сектор като инфраструктурата.
<P>
Донякъде съм озадачен от позоваването на външните дейности на ЕИБ, за които се искат повече финансови и човешки ресурси. В доклада на ЕИБ от 2009 г. се посочват държавите, които се възползват от подобни заеми, и с разочарование отбелязвам, че Турция получава лъвския пай от близо една трета от общия размер, който се предоставя на държави извън ЕС. Тази цифра също така е над една четвърт от размера, предоставен на Италия, един от основните акционери в ЕИБ. Самата Италия също се нуждае от значителни заеми и безвъзмездни средства. Следователно считам това за абсурдна липса на равновесие. Считам, че е неприемливо тези огромни ресурси да се предоставят на държава като Турция, която е извън ЕС, и според мен следва завинаги да си остане там.
<SPEAKER ID="028" NAME="Димитър Стоянов" AFFILIATION="NI">
Г-н Председател, първо бих искал да кажа, че рядко в този парламент може да се види толкова кратък, точен и ясен доклад по даден въпрос. Ролята на Европейската инвестиционна банка за развитието на Европа е несъмнено основна и много важна. Но бих искал да направя няколко забележки по доклада и по това, което беше казано тук в залата.
<P>
На първо място, аз подкрепям във вътрешно отношение политиката на Европейската инвестиционна банка за развитието на малките и средните предприятия. Смятам, че тази точка е много по-важна за Европа отколкото изменението на климата и банката трябва да съсредоточи своите усилия именно там, а не толкова в развитието на зелените технологии. Въпреки, че то също ще бъде развито, ако бъдат подпомогнати малките и средни предприятия.
<P>
Освен това във вътрешно отношение съм съгласен и с мнението на Комисията по бюджетен контрол за един евентуален надзор от страна на Европейския банков орган, който е новият орган за подобни дейности.
<P>
И накрая, данните, които г-н Morganti изнесе току що, са много притеснителни и съм съгласен също така с изказаното мнение, че специално за външните инвестиции е редно да има и парламентарен контрол, защото е недопустимо външни страни да получават повече от европейските пари, отколкото получават самите европейски страни.
<SPEAKER ID="029" NAME="Alfredo Pallone" AFFILIATION="PPE">
(IT) Г-н председател, госпожи и господа, напълно съм съгласен с г-н Gauzès. Европейската инвестиционна банка винаги е играла важна и ключова роля в развитието на Европейския съюз. Ролята и дейността й са още по-важни по време на криза като настоящата.
<P>
Последните реформи в икономическото управление, свързани с ефектите от кризата, може да доведат до отделяне на по-малко финансиране от държавите-членки за важни проекти като създаването на инфраструктура от стратегическо значение за развитието на Съюза като цяло. Пример за това е проектът за железопътен транспорт TEN-T.
<P>
Съгласен съм с инициативата на Европейската комисия за облигации за финансиране на проекти. Облигациите за финансиране на проекти представляват отлично решение за отпускане на финансиране и са в основата на инфраструктурата, от която се нуждае Европа, за да се модернизира и да използва изцяло потенциала на вътрешния пазар. Ето защо ролята на ЕИБ при емитирането и управлението на тези облигации е от решаващо значение.
<P>
Докладът настоява за повишаване на финансирането за малките и средните предприятия и аз съм съгласен, че дейността на ЕИБ трябва да е целенасочена и ориентирана към постигане на резултати. Г-н председател, позволете ми да спомена няколко важни въпроса, които изникнаха във връзка с дейността на Банката. По-специално, бих искал да посоча, че много малки и средни предприятия често не могат да се възползват от възможностите, които се предлагат, тъй като проектите, които получават финансиране, изискват огромни инвестиции и организация, което очевидно е пречка за участието на малките и средните предприятия в тях.
<P>
Времето, необходимо за тези процедури, е друг проблем. Те често са объркани и бюрократични и не са синхронизирани с дейностите и изискванията за въпросната промишленост. Не искам отново да заявявам какво е значението на тези дружества за нашата социално-икономическа среда и следователно се надявам, че ще може да се започне диалог с малките и средните предприятия, който ще помогне да се ускорят процедурите и да се премахне бюрокрацията, доколкото е възможно.
<P>
ЕИБ може и трябва да има важна роля при управлението на последните събития в Средиземноморието. Европа трябва да помисли за времето след извънредното положение и да приложи дългосрочна стратегия, за да осигури финансиране и инвестиции по места, основани на общи решения и развитие на социалната и пазарната икономика.
<SPEAKER ID="030" NAME="Olle Ludvigsson" AFFILIATION="S&amp;D">
(SV) Г-н председател, бих искал да подчертая два основни въпроса в този доклад. Първо, Европейската инвестиционна банка има централна роля в стратегията "Европа 2020". Тя е свързана по-конкретно с инвестиции в "зелена" инфраструктура. За да може европейската икономика да бъде силна и устойчива, са необходими повече инвестиции в железниците и пристанищата. Те трябва да бъдат свързани и с пътните мрежи чрез ефективни транспортни центрове. Инфраструктурата трябва да започне да функционира добре като едно цяло. Необходимо е Европейската инвестиционна банка да бъде още по-активна в тези основни области. Това налага нов начин на мислене, когато става въпрос за гъвкави финансови решения. Европейските облигации за проекти са отлична стъпка в правилната посока, но тя следва да бъде допълнена от повече нови възможности за финансиране. Преди всичко, виждам възможност за разработване на модел, в който ще има по-продуктивно сътрудничество на европейско, национално, регионално и местно равнище.
<P>
Второ, Европейската инвестиционна банка има важна роля в политиката за развитие на ЕС. Тук определено има възможности за подобрение. Дейностите на банката следва да бъдат по-прозрачни, съсредоточени на местно равнище и ясно фокусирани върху основните цели на дейността на Съюза в областта на развитието. Екологичните, свързаните с бедността и развитието аспекти трябва следва да се вземат предвид винаги, когато Европейската инвестиционна банка взема решения.
<SPEAKER ID="031" NAME="Struan Stevenson" AFFILIATION="ECR">
(EN) Г-н председател, ЕИБ осигурява до 1 млрд. евро за изграждане на вятърни турбини и други проекти за възобновяеми източници на енергия в Обединеното кралство. Макар това да пасва идеално на стратегията за борба срещу изменението на климата, аз съм обезпокоен, че критериите, по които ЕИБ в момента отпуска финансиране, не са прозрачни и липсва отчетност, когато става въпрос за разглеждане и щателна проверка на тези проекти. Според г-н Мейщат са осигурени 6 млрд. евро за разработване на вятърни централи в ЕС, но ЕИБ просто приема заявленията за финансиране от въпросните правителства без контрол. Не мисля, че това е достатъчно добър модел.
<P>
Дружествата за възобновяеми източници на енергия в Обединеното кралство твърдят, че техните турбини имат коефициент на натоварване 30 %. Всъщност през цялата минала година той е бил едва 21 %. Те не работят, когато времето е най-студено, а търсенето на електроенергия в най-голямо тогава. Те не са икономически изгодни, тъй като ще удвоят или дори утроят цената на енергията за потребителите и в същото време няма да намалят емисиите на въглероден диоксид. Това ще доведе до финансов скандал и ЕИБ трябва да спре финансирането на енергия от вятъра.
<SPEAKER ID="032" NAME="Mairead McGuinness" AFFILIATION="PPE">
(EN) Г-н председател, бих искала само да благодаря на James Elles за наблюденията му във връзка с направените от г-н Bloom коментари и да информирам моите колеги от UKIP, че ако желаят да кажат нещо съществено или ако имат разногласия с колеги, не е нужно да ни обиждат. Г-н Bloom описа членовете на ЕП като ексцентрици, разни природозащитници и отегчени домакини. Бих искала да ни обясни той към коя категория спада.
<P>
А сега по моя по-съдържателен въпрос за Европейската инвестиционна банка. Ирландия се възползва от финансирането за МСП, но може би председателят или може би някои друг би могъл да коментира, доколко достъпно е това финансиране, защото се правят съобщения и МСП получават тези съобщения, но когато отидат да поискат кредитна линия, се оказва изключително трудно да получат достъп до нея. Наистина считам, че това е въпрос от изключително значение за сектора на МСП и бих искала да получа отговор.
<SPEAKER ID="033" NAME="Jaroslav Paška" AFFILIATION="EFD">
(SK) Г-н председател, Европейската инвестиционна банка (ЕИБ) беше създадена с цел да подкрепи целите и политиките на Европейския съюз както в рамките на Съюза, така и другаде. Самата банка се финансира чрез облигации, гарантирани от държавите-членки на ЕС.
<P>
Докладчикът, г-н Cutaş, посочи, че гаранциите за дейностите на ЕИБ в бюджета на ЕС възлизат на близо 20 млрд. евро към края на 2009 г., което е много дори за ЕС, и следователно Парламентът с пълно право според мен очаква обяснение за рисковете, свързани с това задължение. Би било добре също така да знаем повече за начина, по който ще се използват лихвите от предоставените кредити, както за административните такси, гарантирани от бюджета на ЕС.
<P>
ЕИБ е задължена да се отчита пред държавите-членки на ЕС, Сметната палата и ОЛАФ. Предложението за въвеждане на евентуален регулаторен надзор, който да включва наблюдение на качеството на финансите и финансовото състояние, точното измерване на резултатите и спазването на правилата на най-добрите практики, включени в доклада Cutaş, ми се струва добра идея и следователно искам да препоръчам Комисията сериозно да помисли за реализирането на това предложение в интерес на по-голямата прозрачност при управлението на ресурсите на ЕС.
<SPEAKER ID="034" NAME="Elena Băsescu" AFFILIATION="PPE">
(RO) Г-н председател, и аз бих искала да поздравя г-н Cutaş за изготвянето на този много добре структуриран доклад.
<P>
Дейностите на Европейската инвестиционна банка трябва да бъдат по-целенасочени, избирателни и ориентирани към постигане на конкретни резултати. Банката трябва да си партнира с надеждни и прозрачни финансови посредници. Трябва да се увеличат стратегическите дългосрочни инвестиции. Трябва да се съсредоточим върху инфраструктурата и сближаването на европейско равнище. Приветствам факта, че Банката се е концентрирала върху областите, който бяха най-сериозно засегнати от кризата: МСП, сближаване между регионите и действия в областта на климата.
<P>
По отношение на отпусканите заеми, ЕИБ трябва да следва активна политика на предоставяне на информация на своя уебсайт. Акцентът трябва да бъде върху разпределените суми, броя на направените разпределения и регионите, които са се възползвали от тези средства.
<SPEAKER ID="035" NAME="Antonio Cancian" AFFILIATION="PPE">
(IT) Г-н председател, госпожи и господа, на фона на икономическата криза, кризата в Средиземноморския регион и енергийната криза, и предвид случая с Япония по отношение на атомната енергия считам, че в качеството си на оперативен клон на тази политика Европейската инвестиционна банка (ЕИБ) трябва да изиграе ключова роля. Считам, че е необходимо ЕИБ да осъществява дейност както в Европа така и извън нея. Днес Средиземноморският регион е на наше разположение за важен нов план, който трябва да стартира възможно най-скоро.
<P>
Как ще стане това? Чрез нови финансови механизми като облигациите за финансиране на проекти, както често пъти сме казвали. Г-н член на Комисията, моля да ни кажете нещо повече за сроковете и за въвеждането на тези облигации за финансиране на проекти.
<P>
Бих желал да попитам председателя на ЕИБ какво се случи с фонда, който беше създаден от средствата, останали от Плана за възстановяване, който лансирахме преди няколко месеца. Тъй като времето е от значение в този момент, бихте ли ни казали нещо за този принцип, както и за фонда "Marguerite", тъй като не знам какво се случва с него. Що се отнася до тези фондове, които трябва да стимулират икономиката и да я тласкат напред, в момента определянето на срок за изпълнение е фактор от решаващо значение.
<SPEAKER ID="036" NAME="Alfreds Rubiks" AFFILIATION="GUE/NGL">
(LV) Г-н председател, според мен годишният доклад на Банката за 2009 г. трябва да бъде одобрен и приет. Като говорим за бъдещето, съм съгласен с много от колегите, които се изказаха. Лично аз считам, че би било добре да се направи стратегически преглед и анализ на инвестиционното финансиране (включително и на субсидиите), погасяването на вноските към капитала от държавите-членки за Европейската инвестиционна банка (ЕИБ), кредитите, новаторските инструменти, финансовото планиране и управление, насочено към такива дългосрочни проекти, които не водят до незабавни резултати, и подобряването на гаранционните схеми, създаването на раздел инвестиции в бюджета, финансов консорциум между Европа, националните и местните институции, политическите и публичните партньорства и други възможности. Това допълнително ще повиши качеството на дейността на Банката. Благодаря.
<SPEAKER ID="037" NAME="Iosif Matula" AFFILIATION="PPE">
(RO) Г-н председател, съсредоточаването на инвестициите на ЕИБ за сближаването на регионите, МСП и действията за борбата срещу изменението на климата осигурява действия в отговор на въздействието от кризата в най-засегнатите региони.
<P>
Регионите по цел "Сближаване" се ползват със значителна подкрепа от ЕИБ. Ролята на заемите за структурните програми е да повишат равнището на усвояване и да използват по-ефикасно тези средства и да увеличат заемната функция на ресурсите за европейска финансова помощ, особено в райони, в които има нисък процент на достъп до финансиране. Съвместните инициативи на ЕИБ и Комисията за подкрепа на процеса на сближаване целят да се насърчи достъпът на МСП до финансиране, да се разработят микрокредити с оглед на постигане на икономически растеж и създаване на работни места, както и да се осигури подкрепа за устойчиви инвестиции в градските райони. Има реална полза от прилагането на финансовите инструменти JESSICA, JEREMIE и JASPERS. Благодарение на успешното им използване аз подкрепям разширяването на техния обхват и определянето на новаторски финансови продукти в бъдеще.
<P>
Поздравявам г-н Cutaş за отличния доклад, който представи.
<SPEAKER ID="038" NAME="Werner Kuhn" AFFILIATION="PPE">
(DE) Г-н председател, г-н Мейщат, това разискване е от изключително значение за икономиките на нашите държави-членки. То ни показа, че държавите, които са постигнали добро равновесие между големите концерни и малките и средните предприятия, излязоха от кризата най-успешно. Ако погледнем Германия, имаме положение, при което 70 % от икономиката се състои от МСП, което ни дава възможност да осигурим подходящ брой работни места и места за професионално обучение.
<P>
Трябва да предадем това послание до различните банки в държавите-членки, че това улеснява инвестициите, че малките и средните предприятия могат да се разраснат и че Европейската инвестиционна банка осигурява подкрепа за това. Много е важно, ако искаме собствените ни икономики отново да бележат растеж, да бъдем конкурентни спрямо Америка или Югоизточна Азия на пазара. Следователно считам, че тази инициатива на Европейската инвестиционна банка е от най-голямо значение. Тя обаче трябва да бъде също ефективна и да доведе до растеж, да ни изведе от икономическата и финансовата криза.
<SPEAKER ID="039" NAME="Марош Шефчович" LANGUAGE="EN">
Г-н председател, няколко от уважаемите колеги се спряха на въпроса за подходящ надзор. Искам да ги уверя, че Комисията обмисля внимателно въпроса за надзора над ЕИБ. Действително има необходимост от подходяща надзорна рамка, за да се гарантира, че ЕИБ винаги ще поддържа отличния си кредитен рейтинг. Въпреки това наднационалният характер на ЕИБ и законовите разпоредби за нея, които са част от Договора, следва надлежно да бъдат взети предвид.
<P>
Напоследък ЕИБ предприе конкретни стъпки за справяне с положението, по-специално чрез поставянето в действие на нейния комитет за одит, който има значителен опит в банковия надзор. Освен това, тъй като ЕИБ получи рефинансиране от ЕЦБ, тя трябва да спазва и необходимите изисквания за отчетност пред ЕЦБ.
<P>
От друга страна, ние считаме, че Европейският банков орган и ЕЦБ не могат да гарантират регулаторния надзор на ЕИБ, но, разбира се, няма да изключваме възможността ЕИБ да финансира други видове договорености въз основа на доброволен подход от ЕИБ с други органи.
<P>
Що се отнася до сътрудничеството и ролята на Комисията в сътрудничество с ЕИБ, бих искал да подчертая, че Комисията вече има съществена роля в управлението на ЕИБ, тъй като тя изразява становища относно всички кредити на ЕИБ, относно собствените ресурси и нейни представители участват в заседанията на Съвета на директорите на ЕИБ. Мога да ви уверя, че сътрудничеството между Комисията и ЕИБ е отлично и може да служи за пример.
<P>
По отношение на надзора над външните програми на ЕС и свързаните с това процедури за освобождаване от отговорност, освен дейността на ЕИБ под егидата на Европейския фонд за развитие, т.е. предимно инвестиционният механизъм за АКТБ, която се провежда съгласно конкретния финансов регламент за ЕФР, не знаем за други дейности, свързани с бюджета на ЕС, осъществявани съвместно с ресурси от ЕИБ, които не подлежат на обичайната процедура за освобождаване от отговорност.
<P>
В отговор на г-жа Hübner, разбира се, ние напълно подкрепяме призива да разгърнем максимално потенциала на ЕИБ, като разкрием ново заемно финансиране за разширяване на възможностите за предлагане на кредити и за подпомагане на МСП, особено в периода след финансовата криза и при наличие на натиск върху кредитирането. Следователно ние търсим и новаторски подход за начина, по който да го направим. Бих искал само да напомня на Парламента, че Финансовият регламент на ЕС неотдавна беше променен, за да се признае необходимостта от новаторски инструменти. Вече го използваме, особено в програмите, ориентирани към финансиране на изследвания и иновациите. Убеден съм, че с натрупания от този проект опит, новаторските инструменти за финансиране може да се използват и в други области.
<SPEAKER ID="040" NAME="Филип Мейщат" LANGUAGE="FR">
Г-н председател, благодаря на ораторите за направените коментари, макар че един от тях според мен беше особено некоректен. Разбира се, във времето, с което разполагам, не мога да отговоря подробно на изключително интересните въпроси, които бяха поставени. Някои от тях според мен могат да бъдат разгледани по-подробно в комисия.
<P>
По-конкретно, г-жа Hübner постави важен въпрос. Ако искате, ЕИБ наистина да може да допринася в голяма степен за изпълнението на стратегията "Европа 2020", на-вече чрез разработването на съвместни инструменти с Комисията, то тогава нормативната рамка очевидно трябва да го позволява. Тъй като в момента вие обсъждате проект на нови финансови правила, считам, че следва да се опитате да гарантирате, че Европейската инвестиционна банка всъщност ще може да даде този принос. От тази гледна точка ни се струва, че внесеното от Комисията предложение е съвсем подходящо. Остава все пак и Съветът и Парламентът да го приемат. Следователно вие трябва да изиграете своята роля при прегледа на финансовите правила.
<P>
Смятам, че си заслужава да се направи едно по-задълбочено проучване по другите въпроси, които бяха поставени, като този за данъчните убежища, на който се спря г-н Canfin. Мога да го уверя, че Европейската инвестиционна банка има по-строга политика от тази на другите международни финансови институции по въпроса, което също обяснява защо напоследък трябваше да откажем да съфинансираме някои проекти с Африканската банка за развитие, Световната банка и Европейската банка за възстановяване и развитие: те не успяха да отговорят на по-строгите критерии, които имаме в това отношение.
<P>
Все пак мога да кажа на г-н Canfin, че и дума не може да става да финансираме ръководител на проект, който се намира в държава, фигурираща в черния списък на ОИСР, но съм готов да проуча този въпрос по-подробно, както и въпроса, поставен от г-н Klute за заемите за малките и средните предприятия и прозрачността в това отношение. Не считам, че има много финансови институции, които са готови да предоставят толкова много информация за разпределените средства за малките и средните предприятия, и бих подчертал, че има съществено нарастване на броя на малките и средните предприятия, които са се възползвали от кредитите, отпуснати на банки-посредници от Европейската инвестиционна банка. Над 60 000 малки предприятия са се възползвали от тях през 2010 г.
<P>
Бих искал да подчертая три характеристики, които правят Европейската инвестиционна банка една наистина уникална институция. Първата е, че обратно на това, което заяви един от вас, ние не използваме пари на данъкоплатците.
<P>
(EN) Нека да е ясно, че ние не искаме дори и цент от данъкоплатците на Обединеното кралство.
<P>
(FR) Ние не използваме пари на данъкоплатците, а средствата, които печелим всеки ден на световните финансови пазари. Всъщност поради това за нас е важно да поддържаме рейтинг "тройно А". Ние вземаме кредити от Азия и Съединените щати и със събраните средства можем да финансираме проекти при благоприятни условия. Единственото въздействие върху бюджета е гаранцията, която се предоставя във връзка с политическия риск при изпълнение на външния мандат, който ни беше възложен от Съвета и Парламента. Във връзка с това всъщност има гаранция с прогнозна стойност за европейския бюджет, тъй като ние заделяме 9 % от всички предоставени кредити по външния мандат - правим това две години след първото отпускане - и, разбира се, размерът намалява, когато заемите се изплащат. Следователно, тъй като всъщност не се налага да използваме тази гаранция, в крайна сметка няма разходи за европейския бюджет. Никакви! Важно е да се разбере, че ние определено не сме институция, която струва пари на данъкоплатците.
<P>
Втората е, че ние сме единствената истинска европейска финансова институция; всички наши акционери са държави-членки, и те са предимно държави-членки на Европейския съюз. Ние сме единствената финансова институция, която е правно задължена съгласно Договора да подпомага финансово политическите цели на Европейския съюз. Освен това ние сме единствената финансова институция, която не може да финансира проект, ако преди това не е получила благоприятно становище от Европейската комисия. Европейската комисия дава въпросното становище след оценка, която се извършва от всички служби, от всички генерални дирекции, като се започне от Генерална дирекция "Конкуренция" и се стигне до Генерална дирекция "Околна среда". Следователно ние сме задължени стриктно да прилагаме европейските правила и политики. Дейността ни се одитира от Сметната палата, както е предвидено в тристранното споразумение. Ние си сътрудничим постоянно с Европейската служба за борба с измамите (ОЛАФ) и бих добавил, че сме на ръба да се съгласим Европейският банков орган да упражнява надзор над нас. Във всички случаи, що се отнася до Европейската инвестиционна банка, ние ще бъдем много щастливи да се съгласим на официална форма на банков надзор. Ние сме подложени на непряк надзор например от страна на хората с опит в банковия надзор, които включваме в нашия комитет за одит. Потвърждавам още веднъж обаче, че ние сме изцяло отворени за адекватен контрол от страна на този нов европейски орган.
<P>
В заключение, третата характеристика, която бих желал да подчертая, е фактът, че Европейската инвестиционна банка е уникална и заради експертните познания, които е развила. Ние сме институция, която постоянно наема над 100 инженери плюс редица специалисти-консултанти, което е рядкост за една банка.
<P>
Освен това ние имаме доказан опит и експертни познания в някои области. Ето ви един пример. От нас се иска да предоставим технически консултации за проекти, които не можем да финансираме, защото те се осъществяват в региони, които са извън нашия мандат. Следователно считам, че би било жалко да не се използва този експертен опит. В някои области като градския транспорт, енергийната ефективност, водния цикъл и подкрепата за МСП ЕИБ със сигурност е развила твърде уникален експертен опит. Следователно в заключение ще кажа, че би било жалко, ако не използваме изцяло този потенциал чрез по-систематично и по-добре структурирано сътрудничество с Европейския парламент.
<P>
Бяха зададени някои много актуални въпроси. Ние финансираме повече в Турция просто защото това е нашият мандат, решението за който е взето съвместно от Съвета и Парламента. Той ни възложи задача да финансираме повече в страните кандидатки, което означава, че в пропорционално отношение ние финансираме повече в Турция и Хърватия, отколкото в други държави. Ние сме тук, за да изпълняваме мандата, който са ни възложили европейските органи, и по-специално Съветът и Парламентът. Ето защо считам, че това вероятно оправдава системното и по-добре структурирано сътрудничество с Европейския парламент.
<P>
(Ръкопляскания)
<SPEAKER ID="043" NAME="George Sabin Cutaş" LANGUAGE="RO">
Г-н председател, бих желал преди всичко да благодаря на всички оратори в това конструктивно разискване. Трябва да призная, г-н Мейщат, че въпреки няколкото критични бележки, всички мои колеги, които взеха думата, признаха важната роля, която Европейската инвестиционна банка може да играе по време на сегашната икономическа и финансова криза.
<P>
Ние очевидно се нуждаем от инвестиции и проекти за устойчиво развитие в Европейския съюз. Поради това считам, че трябва да приложим и да помисли за амбициозни идеи и да не се страхуваме да ги предлагаме.
<P>
Не на последно място искам да подчертая следното: не забравяйте за прозрачността и по-добрата комуникация с всички европейски институции.
<P>
В заключение, г-н Мейщат, считам, че, от името на моите колеги от ЕП, бих могъл да кажа, че можете да разчитате на подкрепата на Европейския парламент в бъдеще.
<SPEAKER ID="044" NAME="Председател">
Разискването приключи.
<P>
Гласуването ще се проведе от 12,00 ч.
<P>
Писмени изявления (член 149)
<SPEAKER ID="045" NAME="Ilda Figueiredo" LANGUAGE="PT">
Ние сме запознати със значението, което би могло да има кредитирането на Европейската инвестиционна банка за развитието и социалния напредък, предвид нейните ниски лихвени проценти и дългите периоди за погасяването им.
<P>
Възможностите, които тя предлага обаче, не са нито достатъчно прозрачни, нито достатъчно ясни, а тези, които ги получават, не са държавите и регионите, които се нуждаят най-много от тези кредити. Ето защо докладът, който подкрепихме, съдържа някои критики и предложения.
<P>
Ние обаче не сме съгласни с трансформирането на ЕИБ просто в инструмент за прилагане на политиките на ЕС, както и за справяне с проблемите на социалното и икономическото сближаване и социалното развитие, които трябва да бъдат предвидени в бюджета на ЕС и в структурните и кохезионните фондове на Съюза. Очевидно ЕИБ може да наблюдава и да подобри усилията в тази област, но не може да замести бюджетната политика на ЕС.
<SPEAKER ID="046" NAME="Edit Herczog" LANGUAGE="HU">
Най-важните изисквания са дейностите на Европейската инвестиционна банка да бъдат още по-прозрачни за Европейския парламент и финансовите инструменти, които тя предоставя, да се използват още по-целенасочено. Ние препоръчваме да се обмисли и предложението за въвеждане на пруденциален надзор над тази институция в интерес на точното измерване на качеството на финансовото състояние и резултатите на ЕИБ, както и спазването на ефективната и успешна бизнес-практика. Бих искала да подчертая, че не правим това предложение поради съмнения относно редовността на дейността на ЕИБ, а защото според нас по принцип, както ясно беше заявено на срещата на Г-20 в Лондон преди две години, "всички системно важни институции, пазари и инструменти трябва да подлежат на подходящо регулиране и надзор". Предлагаме да се отправи призив към Европейската комисия да предостави на Европейския парламент правен анализ на възможностите за пруденциален надзор на ЕИБ до 30 ноември 2011 г., защото съгласно действащото законодателство нито една европейска институция няма право да контролира ЕИБ. С оглед на по-голямата роля на ЕИБ обаче и поради удължаването на гаранциите на ЕС за нея, следва да се гарантира, че това ще се промени. Би било оправдано да има по-голям професионален и социален надзор, подобно на практиките, които се появиха напоследък в други небанкови финансови институции. Кредитната дейност на ЕИБ трябва да стане по-избирателна, по-ефикасна и ориентирана към постигане на повече резултати в бъдеще, особено по отношение на финансирането за МСП. За тази цел информацията за кредитите следва да се събира и публикува по-систематично.
