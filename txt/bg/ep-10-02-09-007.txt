<CHAPTER ID="007">
Обяснения на вот
<P>
Устни обяснения на вот
<SPEAKER ID="113" NAME="Clemente Mastella" AFFILIATION="PPE">
(IT) Г-н председател, госпожи и господа, Рамковото споразумение, което току-що приехме, значително засилва ролята на Европейския парламент, която нарасна благодарение на влизането в сила на Договора от Лисабон.
<P>
Г-н Барозу, в качеството Ви на председател, ние Ви гласувахме доверието си и очакваме Вие, на свой ред, да зачитате нашите по-големи прерогативи.
<P>
По-конкретно, ние считаме, че едно от основните неща е по-тясното сътрудничество с цел установяване на редовен диалог между двете институции. Ние приемаме като знак ангажиментите, които поехте в Парламента, Вашата готовност за институционализиране на редовен диалог по основни въпроси и по важни законодателни предложения и ангажимента, който поехте да докладвате относно последващите мерки, предприети на практика във връзка с всяко искане за законодателна инициатива, в срок до три месеца след приемането й.
<P>
Г-н председател, нашите институции ще бъдат призвани да въведат така наречения "демократичен метод" посредством установяване на специално партньорство с оглед на определяне, осъществяване и преди всичко гарантиране на истинските интереси на Европа. Това е по-голяма отговорност за Комисията, но също и за нас, преките представители на гражданите на нашата Европа.
<P>
Г-н председател, за изпълнението на всички тези цели е необходима повече ангажираност от всички: от Комисията, от Парламента, от националните парламенти и от правителствата. Това е Европа, която гражданите изискват от нас, и ние трябва да сме способни да им я осигурим през следващите пет години.
<SPEAKER ID="114" NAME="Bernd Posselt" AFFILIATION="PPE">
(DE) Г-н председател, гласувах в подкрепа на Комисията и също така подкрепям Рамковото споразумение, което представлява историческа крачка напред. Въпреки това гласувах против резолюцията, защото вчера получихме окончателен текст и не можахме да го разискваме сериозно и защото проблемите винаги са скрити в детайлите. По тази причина искам да поясня, че имам опасения относно формулировките на много места, например във връзка с правата на отделните членове на ЕП да задават въпроси или рискът от тайно договаряне между Комисията и Парламента във връзка с дневния ред, ако Комисията присъства на заседанията на Съвета на председателите на комисии.
<P>
Ето защо настоявам да бъдат направени допълнителни поправки при окончателното договаряне на текста. Правилно беше казано, че Парламентът има вече повече правомощия. Нуждаем се от тясно партньорство с Комисията, но не и от тайно договаряне. Нуждаем се от повече демокрация, не от по-малко, защото с допълнителните правомощия възниква необходимостта от повече демокрация в рамките на Парламента.
<SPEAKER ID="115" NAME="Daniel Hannan" AFFILIATION="ECR">
(FR) Г-н председател, никой в тази зала не може наистина да повярва, че от 500-те милиона европейци, това са 27-те най-квалифицирани кандидати за членове на Европейската комисия. Комисията има прекомерни правомощия. Освен че представлява изпълнителната власт в Европейския съюз, тя има право и на законодателна инициатива. Кого обаче ще назначим да упражнява тези правомощия? Серия компромисни кандидати, номинирани от националните правителства като благодарност за оказани услуги или, просто, за да се държат на разстояние политическите съперници.
<P>
Да вземем за пример кандидата от моята собствена държава баронеса Аштън. Разбрахме, че френското правителство се противопоставя на кандидатурата й, защото тя не говори френски. И все пак, г-н председател, това е най-малкият й недостатък. Баронеса Аштън никога не се е подлагала на всеобщо гласуване. Как Европейският съюз ще учи Иран и Куба на демокрация, когато жената, която управлява външните дейности, всъщност е служител, който не е бил избран на длъжността си? Баронеса Аштън и нейните приятели федералисти ни считат за противници на Европа. Ако обаче тя и приятелите й от движението за ядрено разоръжаване бяха спечелили борбата, нашият континент щеше да остане разделен и стотици милиони европейци щяха все още да бъдат подложени на марксистка тирания. Никой истински европеец...
<P>
(Председателят отнема думата на оратора)
<SPEAKER ID="117" NAME="Viktor Uspaskich" AFFILIATION="ALDE">
(LT) Разбира се, аз също бих искал да приветствам и поздравя новата Комисия, новите членове, но ще насоча вниманието ви съм някои факти, които не бяха разисквани нито в политическите групи, нито по време на парламентарните сесии или пленарните заседания, а именно назначаването на самите членове на Комисията. В моята политическа група аз казах, че в Европейската комисия следва да бъдат назначавани онези кандидати, които имат подкрепата на поне две трети от националните парламенти. Това е първото, което искам да кажа.
<P>
Второто нещо, което не беше разисквано и което според мен е много важно, е, че новата Комисия следва да обърне сериозно внимание на защитата на представителите на бизнеса в Европейския съюз от вноса на стоки от страните, които не споделят нашите ценности. Ценности като опазването на околната среда, социални гаранции и, в крайна сметка, демократичните институции. Ето за какво следва да се изразходват повече средства, защото подобен внос увеличава цените на нашите услуги и стоки и за нашия бизнес става по-трудно да се конкурира...
<SPEAKER ID="118" NAME="Daniel Hannan" AFFILIATION="ECR">
(FR) Г-н председател, баронеса Аштън и нейните приятели федералисти ни считат за противници на Европа. Ако обаче тя и приятелите й от движението за ядрено разоръжаване бяха спечелили борбата, нашият континент щеше да остане разделен и стотици милиони европейци щяха все още да бъдат подложени на марксистка тирания. Никой истински европеец и никой истински демократ не може с чиста съвест да подкрепи предложените кандидати. Като гласува за тях, единствено на основата на тяхната подкрепа за европейската интеграция, Парламентът осъжда сам себе си.
<SPEAKER ID="120" NAME="Iva Zanicchi" AFFILIATION="PPE">
(IT) Г-н председател, госпожи и господа, радвам се, че дадох своя глас за новата колегия от членове на Комисията. Радвам се, защото видях мъже и жени, които са отлични експерти и имат ясни и конкретни програми. Позволете ми първо да пожелая успех в работата на г-н Таяни, защото той е много ценен човек, който може да допринесе много за европейската промишленост.
<P>
Накрая, като заместник-председател на комисията по развитие, искам да подчертая отличното впечатление, което остави у нас номинираната за член на Комисията г-жа Георгиева. Тя е наистина решителна и способна жена, с която комисията по развитието с удоволствие ще работи. Пожелавам им успех в техните дела.
<SPEAKER ID="121" NAME="Peter Jahr" AFFILIATION="PPE">
(DE) Г-н председател, с оглед на огромните предизвикателства, пред които е изправена Европа, фактът, че имаме действаща Комисия е наистина важен и следва да го приветстваме. В допълнение, сътрудничеството между Парламента и Комисията при равнопоставеност и на основата на взаимно доверие е от жизненоважно значение, ако искаме да успеем. Приетото днес споразумение ще бъде важна предпоставка за това.
<P>
Парламентът има вече пълни правомощия за съвместно вземане на решения и следователно е равнопоставен на Комисията и Съвета във всички области. Във връзка с това ние ще сътрудничим интензивно с Комисията въз основа на взаимно доверие, но няма да бъдем безкритични. Споразумението SWIFT, по-конкретно, показва, че повече не могат да се решават въпроси без участието на Парламента. Очаквам ние в Парламента да можем още веднъж да разискваме споразумението SWIFT.
<SPEAKER ID="122" NAME="Alfredo Antoniozzi" AFFILIATION="PPE">
(IT) Г-н председател, госпожи и господа, гласувах в подкрепа на Комисията Барозу, защото съм сигурен, че тя ще може да отговори на предизвикателствата на икономическата и финансовата криза, които трябва да посрещнем смело и решително.
<P>
Освен това се надявам, че на някои от темите, които са ми особено близки, ще се обърне необходимото внимание. Говоря, по-конкретно, за регионалната политика, която е от основно значение, когато обсъждаме растежа и развитието на нашите територии, и която в никакъв случай не бива да пострада от намаляване на средствата вследствие на реформата на бюджета на Европейския съюз.
<P>
Надявам се, че ще бъде оказана подкрепа на решаването на кризата с жилищното настаняване, която засяга някои наши съграждани и често достига обезпокоителни размери, особено в големите населени райони. Затова се надявам, че специфичните финансови инструменти за социално жилищно настаняване, както и други политики в областта на жилищното настаняване, отново ще бъдат сред приоритетите на новата Комисия, на която искрено пожелавам успех в работата.
<SPEAKER ID="123" NAME="Ryszard Czarnecki" AFFILIATION="ECR">
(PL) Г-н председател, преди няколко месеца, гласувах за това г-н Барозу да оглави Европейската комисия с пълното съзнание, че постъпвам правилно. Честно казано, нямаше алтернатива. Г-н Verhofstadt, кандидатът на либералите, и г-н Juncker, кандидатът на федералистите не бяха приемливи алтернативи. Днес, в качеството си на човек, одобрил кандидатурата на г-н Барозу, трябва със съжаление да призная, че Комисията, представена от него, има много недостатъци по отношение но състава си. Нито аз, нито моите колеги можем да подкрепим Комисия, в която има член, който, откровено казано, все още усвоява професията. Ако тя беше студент по международни отношения и на устен изпит се изразяваше по начина, който наблюдавахме на изслушванията, вероятно щяха да я изхвърлят от залата. Тя не би взела нито един изпит в Полша. Не мога да одобря Комисия, чийто член от Дания иска да закрива мини за въгледобив, включително в моята държава. Ето още една причина, поради която се въздържах при гласуването. Убеден съм, че това е Комисия с много въпросителни и ние внимателно ще я наблюдаваме.
<SPEAKER ID="124" NAME="Joe Higgins" AFFILIATION="GUE/NGL">
(EN) Г-н председател, гласувах против назначаването на новата Комисия на Европейския съюз, защото тя просто ще продължи да води същата дясна, неолиберална икономическа политика, която вече доведе до катастрофална криза в капиталистическите икономики на много държави в ЕС. Тази, привидно нова, Комисия ще се окаже същото старо изветряло вино от същата стара неолиберална марка "Барозу".
<P>
Политиките на либерализация, дерегулация и приватизация, осъществявани, нека бъде ясно, по повелението на големия бизнес в Европа, имат катастрофални последици за живота на хората от работническата класа, като например масовата безработица и жестоката атака срещу стандарта на живот. В подхода си към кризата в Гърция и Ирландия ръководството на Комисията на ЕС е приело, че именно работническата класа ще плати цената, докато банкерите и спекулантите ще бъдат спасени. Европейските работници и бедните в Европа трябва да се мобилизират за борба срещу пагубните политики и за истински демократична и социалистическа Европа, което означава да се противопоставят на политиката на новата Комисия на ЕС.
<SPEAKER ID="125" NAME="Frank Vanhecke" AFFILIATION="NI">
(NL) Поради ограниченото време, с което разполагам, мога да подбера само няколко от многото причини, които не ни позволиха да подкрепим Европейската комисия. Една от тези причини например е фактът, че сегашната Европейска комисия продължава както обикновено по пътя към приемането на неевропейската, ислямска Турция в Европейския съюз, въпреки че голямото мнозинство от европейците са против това, но никога не са имали възможността да изразят мнението си по този въпрос.
<P>
Друга причина е фактът, че Европейската комисия продължава да пледира в полза на подновената имиграция на милиони хора и в дългосрочен план дори десетки милиони нови имигранти неевропейци в един континент, където вече има десетки милиони безработни. Още една причина е фактът, че по време на изслушванията вече стана ясно, че нито един от новите членове на Европейската комисия не е подготвен да направи каквото и да било във връзка с дефицита на демокрация.
<P>
Тези причини са достатъчни, за да не гласуваме в подкрепа на новата Европейска комисия.
<SPEAKER ID="126" NAME="Francesco Enrico Speroni" AFFILIATION="EFD">
(IT) Г-н председател, госпожи и господа, не получихме определени и задоволителни отговори от новата Комисия относно борбата с незаконната имиграция в рамките на Европейския съюз. Само това би било достатъчно, за да оттеглим одобрението си за работата и програмата й.
<P>
Има и друг факт. Комисията и най вече нейният председател показаха, че много неохотно приемат законодателните инициативи на Парламента. Това е нещо като нарушение на демокрацията или поне така изглежда. Ние, членовете на Парламента, сме единствените пряко избрани представители на хората и неспазването на нашето право на законодателна инициатива или дори самите опити то да бъде пренебрегнато, независимо че според новия Договор от Лисабон това е санкционирано от член 255 от договорите, не ни позволява да дадем вот на доверие на г-н Барозу нито на членовете на неговата Комисия.
<SPEAKER ID="127" NAME="Syed Kamall" AFFILIATION="ECR">
(EN) Г-н председател, когато погледнем към кандидатите, които застанаха пред нас днес, мисля, че повечето хора в залата, независимо от политическата си принадлежност, биха казали, че някои от тях се представиха добре, други може би много, много добре, някои - не дотам добре, а някои съвсем зле. За съжаление, някои от тях също така не отговориха на всички въпроси за миналото си. Като членове на Европейския парламент обаче ние не можем да гласуваме за отделните членове на Комисията, така че единственият ни избор е или да гласуваме за всички тях "ан блок", или да ги отхвърлим. Това е достойно за съжаление и по тази причина аз се въздържах.
<P>
Ние чухме г-н Барозу да говори за Европа, която дава отпор на кризата. Ако наистина искаме да реагираме на кризата, нека се уверим, че не натрупваме още повече неуместно регулиране. Нека гарантираме, че правим подходяща оценка на въздействието на всяка директива или регламент. Да вземем за пример Директивата относно лицата, управляващи фондове за алтернативни инвестиции, която ще намали паричните средства, достъпни за предприемачите в Европа, което от своя страна ще пропъди онези, които създават богатство, извън Европейския съюз, което ще намали инвестициите в развиващите се страни. Само ако можехме да намалим регулирането, което преминава през тази зала!
<SPEAKER ID="128" NAME="Nirj Deva" AFFILIATION="ECR">
(EN) Г-н председател, избран съм от хората в Югоизточна Англия с мандат за реформиране на ЕС. Гласуването за всичките 27 членове на Комисията наведнъж е обичайна практика: без реформа, без прозрачност, без отговорност, без отговорно потвърждаване. Г-н Барозу има личното ми доверие, както и някои други членове на Комисията, с които съм работил в миналото. Но това не означава вот на доверие за цялата колегия на членовете на Комисията. Всеки член на Комисията е уникален в политическата история. Никой друг в така наречената демокрация няма правото да инициира закони, да законодателства и да изпълнява същото законодателство, както и да не бъде избиран индивидуално от никого. Това е напълно неприемливо, г-н председател, и затова, за съжаление, трябваше да се въздържа.
<SPEAKER ID="129" NAME="Philip Claeys" AFFILIATION="NI">
(NL) Гласувах против новата Комисия, защото няма никакъв знак, че тя ще започне да работи за преодоляването на пропастта между средностатистическия европеец и европейските институции, по-конкретно, Европейската комисия.
<P>
Слушах тогавашния номиниран за член на Комисията, отговарящ за разширяването, по време на изслушването му в комисията по външни работи, където той демонстрира например висока степен на готовност да пренебрегне всички оплаквания срещу приемането на неевропейска Турция, както това се случва от пет години насам.
<P>
Новата Комисия също така иска повече икономическа имиграция, още повече покровителствено отношение и повече намеса, като всичко това несъмнено е особено позорно състояние на нещата с оглед на Договора от Лисабон, който предлага една далеч не оптимистична перспектива.
<SPEAKER ID="130" NAME="Gerard Batten" AFFILIATION="EFD">
(EN) Г-н председател, гласувах против Комисията, защото не желая да бъда управляван от никаква Европейска комисия, но имам особени причини да гласувам конкретно против тази. Няколко от нейните членове са били членове на комунистическата партия или са били свързани с нея. Това са например г-н Барозу, г-н Шефчович, г-н Фюле, г-н Пиебалгс и г-н Поточник, като споменавам само някои. Баронеса Аштън е била ковчежник на Кампанията за ядрено разоръжаване, което е малко по-добре от комунистическа организация, и част от нейното финансиране е идвало от Съветския блок.
<P>
Тя не е подготвена да отговаря за външната сигурност и политиката в областта на отбраната. Благородната баронеса работеше против политиката в областта на отбраната на собствената си държава, когато бяхме изправени пред най-сериозната заплаха - ядрената заплаха - от нашите врагове. Комисията е de facto новото правителство на Европейския съюз. Европа несъзнателно върви към катастрофа. В момента ни управляват комунисти, съмишленици и предатели.
<SPEAKER ID="131" NAME="Seán Kelly" AFFILIATION="PPE">
(EN) Г-н председател, с удоволствие гласувах в подкрепа на Комисията днес, защото мисля, че при дадените обстоятелства и съгласно правилата на Парламента това беше правилното решение. Нуждаем се от Комисия и вече имаме такава.
<P>
Проблемът обаче беше изложен, и то доста убедително от някои колеги, а именно, че щеше да бъде по-добре, ако всеки от членовете на Комисията се избираше въз основа на собствените си достойнства, а не "ан блок". Все пак, ако съставяш футболен отбор, който да те представя, няма да го избираш "ан блок". Всеки играч се избира според качествата му, за да се получи най-добрият резултат. Считам, че следва да работим в тази посока и да преработим правилата, за да гарантираме, че следващият път, когато избираме Комисия, всеки неин член ще бъде избиран според неговите или нейните качества. Това ще накара държавите-членки да предлагат възможно най-добрите кандидати и да гарантират, че те ще се представят по възможно най-добрия начин. Мисля, че по този начин ще имаме по-добър екип. Но, междувременно, очаквам с нетърпение да работя в най-тясно сътрудничество с Комисията през следващите пет години.
<SPEAKER ID="132" NAME="Paul Rübig" AFFILIATION="PPE">
(DE) Г-н председател, доволен съм, че има много широк консенсус в Парламента днес. Много оратори призоваваха за силна Европа. Консенсусът ни прави силни и затова съм доволен да видя такъв положителен резултат от гласуването за новата Комисия. В крайна сметка, само ефективна Европа може в същото време да бъде и социална Европа. Комисията пое ясен ангажимент в това отношение, защото, накрая, ние можем да разпределяме само онова, което вече е било произведено. Затова е важно за нас да се ангажираме с обучението и образованието и да насочим усилията си към инфраструктурата и изследванията в Европа.
<P>
Относително е лесно да направите богатите бедни, но задачата да направите бедните богати изисква много повече интелигентност и е много по-предизвикателна и значима. Това следва да остане целта на Европа.
<P>
Писмени обяснения на вот
<SPEAKER ID="135" NAME="Zigmantas Balčytis  " LANGUAGE="EN">
Междуинституционалните отношения между Парламента и Комисията се движат в различна посока с Договора от Лисабон. Ние, парламентаристите, изпращаме ясно послание до Комисията, че Европейският парламент никога вече няма да бъде обикновен наблюдател, а ще бъде равнопоставен участник във формирането на европейската политика. Политическите действия на равнището на Общността са несъгласувани и оставят Европа извън строя при непредвидени ситуации. И когато възникнат подобни ситуации, ние сме неспособни да реагираме по ефективен и координиран начин. Председателят на Комисията е поел ангажимент да участва в открити, прозрачни и конструктивни отношения с Европейския парламент, за да поставим заедно ясни и осъществими политически цели и да гарантираме висококачествено законодателство. Сега е време г-н Барозу да си припомни обещанията си и да гарантира, че исканията на Европейския парламент ще бъдат ясно отразени в Рамковото споразумение.
<SPEAKER ID="999" NAME="Vilija Blinkevičiūt " LANGUAGE="LT">
Подкрепям Рамковото споразумение, тъй като сътрудничеството между Европейския парламент и Европейската комисия е особено важно за укрепването на стабилността на Европейския съюз и ефективността на неговата работа. Според това споразумение при постъпване на искане за законодателна инициатива в Европейския парламент Европейската комисия трябва да даде отговор в рамките на един месец и да представи подходящ законодателен акт на Европейския съюз най-късно след една година. Ако Комисията откаже да представи изисквания законодателен акт, тя ще трябва да представи на Европейския парламент подробно обяснение за причините. До този момент само Европейската комисия имаше право на законодателна инициатива в Европейския съюз, но в Договора от Лисабон е залегнало, че мнозинството от Европейския парламент има правото да създава законодателство на Европейския съюз. Парламентът и Комисията ще си сътрудничат тясно на ранен етап относно искания за законодателни инициативи, произтичащи от инициативи на гражданите. При сключване на международни договори експертите на Европейския парламент също ще бъдат включвани при обсъжданията. В споразумението е предвидено на Парламента да се предоставя правото да участва като наблюдател при преговорите по международни споразумения, както и да получава повече информация за международни договори.
<SPEAKER ID="136" NAME="Andrew Henry William Brons  " LANGUAGE="EN">
Ние сме съгласни с онези части от споразумението, които осигуряват равно третиране по отношение на Парламента и Съвета що се отнася до достъпа до заседания и до информация; редовен диалог между председателя на Комисията и председателя на Парламента; сътрудничество относно инициативи на гражданите; оценка на въздействието на законодателството; и използването по-скоро на актовете с незадължителна правна сила (отколкото наказателно право?). Не сме съгласни с потвърждаването и затвърждаването на задължителните крайни срокове за прилагане на директивите, както и използването на уважителна форма на обръщение по отношение на Европейския съюз и неговите служители.
<SPEAKER ID="998" NAME="Maria Da Graça Carvalho  " LANGUAGE="PT">
Приветствам предложението за резолюция, което одобрихме днес, относно ново политическо Rамково споразумение, което ще направлява институционалните отношения между Европейската комисия и Европейския парламент и ще укрепи правомощията на Парламента, предоставени му от Договора от Лисабон.
<P>
Гаранцията, че Комисията ще приложи основния принцип за равно третиране по отношение на Парламента и Съвета е един от аспектите на споразумението, осигуряващи нов институционален баланс.
<P>
Също така, подчертавам важността на редовния диалог между Комисията и Парламента посредством достъпа до заседания на Председателския съвет и Съвета на председателите на комисии, както и съответно до заседания на колегията на членовете на Комисията.
<P>
Освен това въвеждането на допълнително време за въпроси с членовете на Комисията в пленарните заседания ще допринесе за по-добрата отчетност на изпълнителната власт.
<SPEAKER ID="137" NAME="Edite Estrela  " LANGUAGE="PT">
Гласувах в подкрепа на резолюцията на Европейския парламент относно преработено Рамково споразумение между Европейския парламент и Комисията за следващия парламентарен мандат, тъй като това е важно споразумение не само заради символичната си стойност, като се има предвид, че дава ясен сигнал за ангажираността на двете европейски институции, Парламентът и Комисията, да работят заедно за осъществяване на европейския проект, но и също така заради неговото съдържание, тъй като то посочва задълженията на страните, така че те по-добре да се справят с предизвикателствата на бъдещето и да решават проблемите на гражданите.
<SPEAKER ID="138" NAME="Diogo Feio  " LANGUAGE="PT">
Европейският парламент често е бил поставен пред свършен факт от страна на Комисията или Съвета, като ролята му е била свеждана просто до одобряване на вече взети решения. Това положение, което беше повод за оплаквания от страна на Парламента, наруши баланса в отношенията между трите основни европейски институции. Важно е Парламентът, който по право все повече е партньор на Съвета в процеса на вземане на решения, да се ползва със същото внимание от страна на Комисията, което тя оказва на Съвета.
<P>
Вместо само да заглажда острите ръбове, искрено се надявам, че преработеното Рамково споразумение между Европейския парламент и Комисията ще ускори процедурите, ще доведе до по-тясно сътрудничество и ще подпомогне обмяната на информация по бърз и ефективен начин, като ще даде възможност гласът на избраните представители на държавите-членки да бъде чут и взет под внимание своевременно. Като се има предвид как беше подготвено споразумението, считам, че това ще бъде възможно.
<P>
По тези причини инициативата на председателя на Европейската комисия, който се стреми да установи специално партньорство между Парламента и институцията, която ръководи, е напълно оправдана. Надявам се, че тя не само ще процъфтява, но ще бъде и плодотворна.
<SPEAKER ID="139" NAME="José Manuel Fernandes  " LANGUAGE="PT">
С оглед на последствията от Договора от Лисабон, свързани с функционирането на институциите на Европейския съюз и утвърждаването на споделената отговорност в процеса на вземане на решения, стана напълно наложително да се подготви набор от процедури, които осигуряват и гарантират здравословния и ефективен обмен на информация и мнения относно стратегиите за консолидиране и развитие на европейската интеграция. Възможността за провеждане на редовни работни срещи, преди всяка от институциите да излезе със законодателни и регулаторни материали, със сигурност ще насърчи съвместната работа, съгласуването на идеи, проекти и перспективи и ще подобри проекторешенията. По този начин, ще избегнем административните и бюрократични процедури, по-конкретно, по отношение на връщането и поправката на резолюции, като така ще избегнем риска от увеличаването на броя на предложенията и контра предложенията.
<P>
Това е споразумение, което засилва сътрудничеството между европейските институции и гарантира, че Комисията ще прилага основния принцип на равно третиране по отношение на Парламента и Съвета. По тези причини бързото приложение на Рамковото споразумение е от жизненоважно значение, а също така е важно да се признае необходимостта от постоянна оценка с цел да се подобри ефективността и ефикасността на това институционално взаимоотношение.
<SPEAKER ID="140" NAME="Robert Goebbels  " LANGUAGE="FR">
Аз се въздържах при гласуването по Рамковото споразумение между Европейския парламент и Комисията. Парламентът, в качеството си на съзаконодател, следва да се въздържа от опити да придобива повече правомощия за сметка на Комисията. Единствено и само договорът: ето как Парламентът ограничава правото на Комисията на законодателна инициатива. Тук са валидни думите на председателя Buzek, който каза, че сме предприели още една стъпка напред към правото на членовете на ЕП да инициират законодателство. Когато дойде денят членовете на ЕП да правят законодателни предложения, всяко лоби ще си намери член на ЕП, който да обслужва неговите собствени интереси. Искам да се запази изпитаният общностен метод, при който Комисията е пазител и арбитър на общите европейски интереси и от който произтича изключителното право на законодателна инициатива. Увеличаването на броя на срещите между органите на Комисията и Парламента не е начинът за постигане на по-ефективна европейска политика.
<SPEAKER ID="141" NAME="Ian Hudghton  " LANGUAGE="EN">
Гласувах в подкрепа на новото Рамково споразумение между Европейския парламент и Комисията. След като договорът от Лисабон вече е в сила, Парламентът придоби повече правомощия и нашите работни отношения с Комисията следва да се адаптират в съответствие с това. Особено приветствам раздела в новото споразумение, който изисква председателят на Комисията да извърши задълбочено разглеждане, в случай че Парламентът оттегли доверието си спрямо отделен член на Комисията. Въпреки че днес гласувах в подкрепа на Комисията, аз възразявам срещу системата "всичко или нищо", според която Парламентът е длъжен да приеме или отхвърли Комисията като цяло. Следва да се приветства всяка процедура, която увеличава нашата възможност да търсим отговорност от отделните членове на Комисията.
<SPEAKER ID="142" NAME="Elisabeth Köstinger  " LANGUAGE="DE">
Одобрението на новата Комисия от Европейския парламент не е "карт бланш", а вот на доверие. Все пак, най-накрая можем да започнем да работим заедно с напълно компетентна Комисия. Ролята на Европейския парламент беше консолидирана и укрепена след влизането в сила на Договора от Лисабон и с Рамковото споразумение относно отношенията между Европейския парламент и Комисията, което беше прието днес утвърждаването на Европейския парламент като равнопоставен партньор, наред с Комисията, беше надлежно потвърдено, което особено приветствам. По този начин ние заложихме добра основа за бъдещо сътрудничество и ще настояваме силно за участието си в този диалог като равнопоставен партньор. Вероятно ще бъде в интересите и на Комисията да включи Европейския парламент в законодателните инициативи на ранен етап, за да гарантира един ефективен процес, който е в интересите и за благото на хората в Европа, както и за активна демокрация.
<SPEAKER ID="143" NAME="Jean-Luc Mélenchon  " LANGUAGE="FR">
Членовете на Европейския парламент се избират с всеобщо гласуване и като такива те представляват европейската общественост. Затова е просто невероятно, че Съветът на председателите на комисии трябва да се задоволи да моли за достъп до същата информация, която Комисията и Съветът получават, или да присъства на някои от техните заседания, когато те всъщност са поканени на заседанията на Парламента! Как е възможно Парламентът да не налага представителната си роля и да настоява неговите инициативи редовно да бъдат одобрявани от Комисията? Защо Парламентът приема факта, че Комисията може да не му даде разрешение да оттегли вота си на доверие спрямо отделен член на Комисията, ако поиска това? Нима е приемливо Парламентът да не може да даде обвързващо становище, когато Комисията промени начина си на работа?
<P>
Как е възможно Парламентът да не отправя по-настоятелни искания по повод на това, че на председателите на делегации се предоставя само статут на наблюдатели, когато представляват Парламента на международни конференции? Eдно е, когато Договорът от Лисабон определя за Европейския парламент ролята на придатък, но е съвсем различно членовете на ЕП да декларират своето съгласие с това недомислие. Ще гласувам против това решение от уважение към достойнството на мандата, който получих от хората във Франция.
<SPEAKER ID="144" NAME="Nuno Melo  " LANGUAGE="PT">
С влизането в сила на Договора от Лисабон се появи необходимостта да се договори ново Рамково споразумение, което да урежда отношенията между Европейския парламент и Комисията. Предложението за резолюция, прието днес с внушително мнозинство, отразява новата и изключително важна роля, която Европейският парламент трябва да поеме. Духът на Договора от Лисабон присъства в този документ с разширяването на отговорностите на Парламента, равното третиране на Парламента и Съвета и новите прерогативи на Парламента по отношение на много въпроси. От тази гледна точка приетата резолюция изразява задълбочаване на конституционния процес на ЕС в правилната посока.
<SPEAKER ID="145" NAME="Andreas Mölzer  " LANGUAGE="DE">
Предложението за резолюция относно преработено Рамково споразумение между Европейския парламент и Комисията за следващия парламентарен мандат съдържа някои разумни отправни точки. Те включват призива за гарантиране от страна на Комисията, че в бъдеще тя ще прилага принципа за равно третиране по отношение на Парламента и Съвета и определянето на конкретни крайни срокове, които Комисията трябва да спазва при внасянето на законодателни инициативи.
<P>
Призивът обаче към председателя на Комисията да иска оставките на отделни членове на Комисията по искане на Парламента е неприемливо и безсмислено. Това би имало смисъл, само ако при избирането на Комисията беше възможно да се гласува за отделни кандидати, а случаят не е такъв. По тази причина гласувах против предложението за резолюция.
<SPEAKER ID="146" NAME="Birgit Schnieber-Jastram  " LANGUAGE="DE">
За съжаление, в Рамковото споразумение не се споменават контролните механизми на Европейския парламент и на места в него липсва яснота по отношение на принципите за разделението на правомощията. Затова реших да се въздържа при гласуването.
<SPEAKER ID="147" NAME="Nuno Teixeira  " LANGUAGE="PT">
Договорът от Лисабон въплъщава нов институционален баланс, който предоставя на Европейския парламент значително подобрен статус по отношение на другите институции. Рамковото споразумение цели да уреди ежедневните отношения между Парламента и Комисията в духа на партньорството, което вече укрепва и се адаптира към новите аспекти на Договора от Лисабон, като взема за своя отправна точка обещанията, направени от новоизбрания председател на Комисията, Жозе Мануел Дурау Барозу, както и неговото предложение за "Специално партньорство между Европейския парламент и Комисията". Искането за поемане на ангажимент от страна на Комисията в кратък период от време да отговаря на всички искания за законодателни инициативи следва да бъде приветствано, тъй като отразява нарастващата значимост на Европейския парламент като съзаконодател, най-вече в области като регионалната политика. Също така считам за изключително положително това, че споразумението включва гаранция, че Комисията ще прилага основния принцип за равно третиране по отношение на Парламента и Съвета, както и по-висока степен на междуинституционално сътрудничество в подготовката и изпълнението на законодателната програма и годишната работна програма. По тези причини и преди всичко защото споразумението укрепва ролята на Европейския парламент и влива нови сили в Европейския съюз, аз гласувах в подкрепа на предложението.
<SPEAKER ID="148" NAME="Róża, Gräfin von Thun Und Hohenstein  " LANGUAGE="PL">
Новото рамково споразумение между Европейския парламент и Комисията съдържа няколко важни елементи. Първо, принципът на равно третиране по отношение на Парламента и Съвета, което укрепва гаранциите за демократичност на Европейския съюз. Второ, то дава на Парламента допълнителни правомощия да наблюдава законодателните инициативи на Комисията, благодарение на което Парламентът ще има по-голямо влияние при изготвянето на законите.
<P>
В споразумението беше включена клауза за задължителното публикуване на таблици за съответствието, за което призовах в моя доклад относно индексите за резултатите от функционирането на вътрешния пазар и обвързващи крайни срокове за транспониране на директивите, които не следва да надвишават две години. Благодарение на това има възможност планът за образуване на общ пазар да се осъществи по-бързо. Споразумението също така акцентира на общностния подход и подобрява работата и на двете институции. Освен това ги задължава да функционират по начин, който ще гарантира, че Европейският съюз ще се превърне в истинска общност.
<SPEAKER ID="997" NAME="Silvia-Adriana Ţicău  " LANGUAGE="RO">
Гласувах в подкрепа на резолюцията на Европейския парламент относно преработено Рамково споразумение между Европейския парламент и Комисията за следващия парламентарен мандат, тъй като считам, че това споразумение е от съществено значение за сътрудничеството между Европейския парламент и бъдещата европейска комисия. Европейските институции са длъжни да гарантират, че общностният метод ще бъде използван ефективно в полза на гражданите на Европа. В съответствие с разпоредбите на договора от Лисабон, който установява нов институционален баланс, Европейският парламент може да поиска от Комисията да представя законодателни предложения, а Комисията трябва да представи съответното законодателно предложение в рамките на една година от искането на Парламента. Разширяването на правомощията на Парламента, междуинституционалното сътрудничество и насърчаването на опростено законодателство на ЕС гарантират, че законодателният процес на ЕС функционира по-добре и гражданите участват по активно и пряко в разработването на законодателството на ЕС. Комисията трябва да регулира процедурите и условията, залегнали в договора от Лисабон, според който гражданите могат да приканят Комисията да представи законодателно предложение по въпроси, които те считат, че са необходими.
<SPEAKER ID="996" NAME="Anna Záborská  " LANGUAGE="FR">
На пленарната сесия от февруари 2010 г. днес ставаме свидетели на началото на институционалното сътрудничество, което ще продължи през следващите пет години. Въпреки че Парламентът започна вътрешната си работа след европейските избори и бързо реши въпроса с разпределението на отговорните длъжности и с вътрешните си правила, все пак ни отне известно време да приложим договореностите за междуинсититуционалното сътрудничество между Съвета и Комисията във връзка на Договора от Лисабон. Паралелният процес на назначаване на бъдещите членове на Комисията със сигурност улесни въвеждането на право на законодателна инициатива, с което Европейският парламент ще разполага от сега нататък. Следователно Комисията трябва да докладва относно последващите мерки, предприети на практика във връзка с всяко искане за законодателна инициатива, след приемането на доклад за законодателна инициатива в съответствие с член 225 от Договора за функционирането на Европейския съюз. Ако искането на Европейския парламент е в резултат на обикновено мнозинство, Комисията представя законодателно предложение в рамките на една година или включва предложението в годишната законодателна и работна програма за следващата година. Призовавам всеки добросъвестен човек да наблюдава отблизо работата на Парламента, защото е ясно, че членовете на ЕП ще използват, по-конкретно, тази разпоредба в областта на всеобщата социална етика.
<SPEAKER ID="150" NAME="Andrew Henry William Brons  " LANGUAGE="EN">
Някои от нас може да се учудят, че следва да подкрепим предложение за резолюция от групата GUE/NGL. Макар да сме съгласни с някои от критиките към Европейския съюз, отправяни от тази група, нашата представа за това, което трябва да го замени, са съвсем различни. Освен това нашите идеологии са съвсем различни. Ние сме националисти, които зачитат суверенитета на националната държава. Те са интернационалисти. Ние вярваме в система, която се основава на частното предприемачество при съответно регулиране и известна собственост върху обществените услуги, докато те, вероятно, вярват в повече държавна собственост. Ние сме съгласни със следното: отхвърлянето на неолибералните икономически политики, необходимостта от повече социална справедливост (въпреки че можем да имаме различия относно определенията) и критиката към избягването на отговори, непоследователността и неадекватните отговори на някои от членовете на Комисията. Все пак, радваме се да гласуваме с когото и да е, стига да сме съгласни с предложението им.
<SPEAKER ID="151" NAME="Carlo Casini  " LANGUAGE="IT">
С моя категоричен глас "за" искам да придам по-голяма сила на думите, казани от председателя Барозу, с които предвеща изграждането на по-обединена и силна Европа през следващите пет години.
<P>
Той започна речта си, като припомни основните ценности на европейското единство, най-важната от които е достойнството на човека. Съгласен съм напълно, но проблемът е, че думата "достойнство" стана двусмислена, тъй като се използва не само за гарантиране на живота и равенството между хората, но също така за дискриминиране и нанасяне на вреда най-уязвимите членове на обществото, а дори за да се оправдае смъртта. Затова се надявам, че през следващите пет години Комисията ще работи по такъв начин, че думата "достойнство" отново да придобие истинското си и недвусмислено значение.
<P>
От символична важност е, че на 15 декември миналата година по време на кулминацията на усилията по съставянето на новата Комисия, 500 000 граждани на Европа от 17 държави поискаха, в колективна петиция, нашите институции да тълкуват и прилагат Хартата за основните права във всяко едно решение въз основа на еднаквото достойнство на всяко човешко същество.
<SPEAKER ID="152" NAME="Diogo Feio  " LANGUAGE="PT">
Гласувах в подкрепа на номинираните за членове на Комисията, тъй като осъзнавам ключовата роля, която тя играе в структурата на Европа като цяло, и нарастващото й значение в предлагането на законодателни инициативи. Като португалец не мога да не изразя задоволството си от факта, че трудният пост на председател на Комисията отново беше поверен на моя съотечественик, Жозе Мануел Дурау Барозу, който преди изпълняваше тази функция по един безспорно отличаващ се начин.
<P>
Като осъзнавам трудностите, пред които бяхме изправени напоследък, но изпълнен с надежда за по-добри времена за Европейския съюз и европейския проект пожелавам на него и екипа му успех във всичко.
<SPEAKER ID="153" NAME="José Manuel Fernandes  " LANGUAGE="PT">
Като имам предвид принципа на субсидиарността, принципа на представителството и равните права на отделните държави-членки, наблягам на значимостта на споделената отговорност и компетентност между членовете на Европейската комисия. По отношение на постепенното задълбочаване на сътрудничеството между държавите-членки и нарасналото значение на капацитета на Европейския съюз за намеса на световно равнище, би било непонятно да разделяме различните стратегически и политически решения и възможности за избор в европейските институции.
<P>
На всички нови членове на Комисията бяха зададени въпроси, а също и бяха изслушани в Европейския парламент, където имаха възможност да представят своите очаквания и проекти в рамките на компетентностите си, като винаги наблягаха на значението на споделената отговорност чрез взаимодействие между отделните портфейли и компетентности, които съставляват Европейската комисия. Вместо да демонстрира каквато и да е невъзможност или намек за президенциализъм, този подход укрепва духа на съвместното вземане на решения, насърчавайки го чрез лидерство, основано на сътрудничество, което от своя страна насърчава ефективния и полезен диалог за утвърждаването на Европейския съюз. Поради гореизложените причини гласувах против предложението.
<SPEAKER ID="995" NAME="João Ferreira  " LANGUAGE="PT">
Внесената от Конфедеративната група на Европейската обединена левица - Северна зелена левица резолюция засяга важни аспекти на оценката ни на състава на Комисията, представен на Парламента, и също така обобщава някои от основните причини да гласуваме против Комисията: представянето на програма от председателя на Комисията - с която членовете на Комисията, естествено, ще се чувстват обвързани и която защитаваха безрезервно по време на изслушванията в Парламента - която се явява продължение на провалилата се нео-либерална политика на предишната Комисия; и факта, че този екип е избран да проведе програмата съгласно стратегия, която няма да доведе до необходимите промени в политическата ориентация, които включват осигуряване на по-високо ниво на социална справедливост, създаване на нови работни места и изкореняване на бедността, а вместо това съдържа опасни елементи, които ще влошат тези сериозни проблеми. Накратко, малки са шансовете Европа, за която ние се борим - характеризираща се със справедливост и социален напредък, икономическо и социално сближаване, сътрудничество между суверенни държави с равни права и насърчаваща мира - да бъде осъществена с предложените от тази Комисия насоки.
<SPEAKER ID="154" NAME="Nuno Melo  " LANGUAGE="PT">
След няколко седмици изслушвания на новите членове на Комисията сега не е подходящ момент да оспорваме качеството на състава на Комисията, чийто членове вече представиха в продължение на много часове в различни комисии полезни пояснения за политиките, които ще приемат. Затова сега е време да осигурим на ЕС легитимна Комисия, способна да се справи с трудните събития в последно време.
<SPEAKER ID="155" NAME="Nuno Teixeira  " LANGUAGE="PT">
Парламентът и Комисията ще се сблъскат с ключови за Европейския съюз проблеми, а именно излизането от кризата посредством възстановяването на икономиката и заетостта, балансирането на публичните финанси на държавите-членки и договарянето на финансова рамка за периода след 2013 г., във връзка с което бих искал да подчертая важността на политиката на сближаване.
<P>
Имах възможност да задам въпрос на номинираният за член на Комисията, отговарящ за регионалната политика, Йоханес Хан, във връзка с интереса му да се създаде конкретна програма за постоянна финансова подкрепа за най-отдалечените региони.
<P>
Също така, му представих предложение за по-гъвкава система за допустимост за получаване на средства от структурните фондове от регионите "в преход", т.е. онези, които са по средата между целите за "сближаване" и "конкурентност и заетост".
<P>
Освен че демонстрира компетентност и взискателност, номинираният за член на Комисията показа, че е готов да проучи тези възможности, което ми дава увереност за неговата бъдеща готовност и чувствителност по отношение на най-отдалечените региони като Мадейра.
<P>
Дадох моя вот на доверие към екипа на Комисията, която ще бъде ръководена от Жозе Мануел Барозу, тъй като като цяло те показаха добра техническа подготовка, сериозно отношение и амбиция, с които да отговорят на предизвикателствата пред ЕС, без да забравят ценностите, залегнали в основата на създаването му, а именно солидарността и териториалното сближаване.
<SPEAKER ID="157" NAME="Zigmantas Balčytis  " LANGUAGE="LT">
Днес одобрихме състава на новата Европейска комисия, макар и да трябва да признаем, че съмненията, витаещи около кандидатите за членове на Комисията, не бяха напълно разсеяни. Както по отношение на рамката на дейностите на Комисията, така и в програмите на отделните членове на Комисията, преди всичко липсва социалният аспект. Създава се впечатлението, че главният критерий, върху който се основава формулирането на целите и задачите, е утвърждаването на ролята на Европа в света, докато правата и надеждите на нашите граждани, както и социалната закрила, остават на заден план. Групата на Прогресивния алианс на социалистите и демократите в Европейския парламент реши да подкрепи Комисията, тъй като във време, когато Европа е потънала в безкрайна икономическа и финансова криза и все по-нарастваща безработица, и гражданите са разочаровани от Европа, Европейският парламент и Европа като цяло не трябва да се превръщат в място, разделено на лагери на поддръжници и опоненти. Най-важното сега е да се съсредоточим върху най-съществените въпроси в политическия дневен ред, да сложим край на положението на несигурност и нестабилност в Европа, колкото може по-скоро, и да решим по-бързо и по-ефективно най-изострените проблеми като финансовата криза и безработицата.
<SPEAKER ID="158" NAME="Bastiaan Belder  " LANGUAGE="NL">
Комисията "Барозу II" представлява един микс. През последните седмици видяхме и силни, но и някои много слаби кандидати. Това въобще не ни улеснява в оценката ни за Комисията като цяло. Това противоречиво чувство се засилва и от факта, че много номинирани за членове на Комисията се държаха безочливо с Европейския парламент по време на изслушванията. И все пак, дори сега позицията им остава неясна по някои въпроси.
<P>
Нидерландската реформирана политическа партия в Европейския парламент реши да се въздържи от гласуване. С това тя изразява своето противоречиво чувство, с което е останала от представянето на Комисията. Това обаче съвсем не е всичко. Един от членовете на Комисията, който е и първият заместник-председател, силно ни безпокои. Баронеса Аштън има незаслужената чест да бъде първото длъжностно лице на ЕС, което съчетава кариера в Комисията с пост в Съвета на министрите. Не можем да подкрепим подобна неоправдано рискована постъпка от институционална гледна точка. Освен това баронеса Аштън досега не е създавала впечатлението, че е способна да се справи с напрежението, свързано с този пост. Тя е една от най-слабите връзки в Комисията и досега не е показала, че е наистина запозната с външните работи. Ето защо гледаме към периода 2010-2014 г. с известна тревога.
<SPEAKER ID="159" NAME="Sebastian Valentin Bodu  " LANGUAGE="RO">
Имаме нова Комисия, чийто мандат започва в трудни времена, но която е съставена от група професионалисти, на чиито рамене ще легне отговорността за всички 27 държави-членки. Имаме Договора от Лисабон, който променя конфигурацията на правомощията и изисква адаптивност от страна на Комисията. Следователно Европейският съюз се намира в нова, деликатна ситуация, която обаче изисква ефективност, стабилност и импулс, когато се стигне до предлагането и прилагането на последователни политики.
<P>
Изправени сме пред нови финансови перспективи, което означава, че Комисията ще трябва да намери разумни решения чрез реформи и нови промени във всеки отрасъл, като се започне от икономиката.
<P>
Финансовата криза в пълната й сила се усеща от всички държави-членки. Тревогата, която би Гърция, предизвика силен отзвук както в държави с добре регулирани икономики към държави, така и в такива, които на всеки етап се борят да намалят бюджетния си дефицит. При прилагане на една стабилна, добре координирана икономическа политика във всички 27 държави, може да се избегне появата на голям дисбаланс на равнището на ЕС и да има благоприятни последици на по-късен етап. Чрез действията на ЕС се цели да се намерят решения на проблемите, свързани с кризата, и по новаторски път да се възстанови стабилността в държавите-членки. С други думи, целта им е да се премахне дефицита, да се предотвратят различията, като едновременно с това бъде укрепена икономиката.
<SPEAKER ID="994" NAME="Sophie Briard Auconie  " LANGUAGE="FR">
Подобно на колегите ми от трите основни политически групи в Европейския парламент току-що одобрих назначаването на състава на Европейската комисия, представен от г-н Барозу. Това всъщност е добър екип от личности с разнообразен и допълващ се опит. До 2014 г. християндемократите, либералите и социалистите, ще загърбят политическите си и географски различия и ще работят съвместно в Комисия, която ще обслужва общия европейски интерес. В продължение на три седмици членовете на ЕП свършиха забележителна работа по проверката на качеството на кандидатите чрез парламентарната процедура за изслушване. В края на този период беше наш дълг да подкрепим изцяло новия екип. Сега очакваме Комисията "Барозу ІІ" да ни изненада с непоклатимата си решителност да води напред Европейския съюз. Основната й задача ще бъде ежедневно да демонстрира добавената стойност на европейския проект за всички наши европейски съграждани.
<SPEAKER ID="993" NAME="Maria Da Graça Carvalho  " LANGUAGE="PT">
В критичния период, през който Европа преминава, във финансово, икономическо и социално отношение, от жизненоважно значение е да имаме силна Комисия с амбициозна, предприемчива програма в ключовите области като енергийна сигурност и изменение на климата, научни изследвания и иновации.
<P>
Новата структура на Комисията, в която има отделен портфейл за изменението на климата и друг, който комбинира иновациите и научните изследвания, ясно ни показва амбициозния проект и надеждната стратегия за Европа до 2020 г.
<P>
Новата Комисия, под ръководството на председателя Барозу и с нова структура за тези области, отговаря на необходимите критерии, за да бъде двигателят на икономическо възстановяване въз основа на ефективното използване на ресурсите и на иновациите, като по-висшата му цел е социалната справедливост.
<P>
Приветствам новия състав на Комисията и председателя Барозу и ги поздравявам за резултата от изборите. Този резултат означава по-широка парламентарна подкрепа спрямо предишната Комисия и е ясен сигнал за насърчаване на новото институционално сътрудничество между Парламента и Комисията, така че гласът им да звучи все по-единно в един Европейски съюз - лидер на световно равнище.
<SPEAKER ID="160" NAME="Françoise Castex  " LANGUAGE="FR">
Гласувах против Комисията, както направиха всички френски членове от Групата на Прогресивния алианс на социалистите и демократите в Европейския парламент. Мнозинството от членовете на Комисията са представители на либералната позиция на Европейския съюз, която отхвърляме. Други, номинирани от своята държава-членка, нямат амбиции за Европа или каквато и да било лична визия. Едно нещо е сигурно: бъдещите членове на Комисията не поеха задължения по нито една от точките, които ние считаме за съществени. Каква стратегия ще ни изведе от кризата? Какви действия трябва да предприемем в отговор на неотложните проблеми от социално и климатично естество? Как следва да съживим европейския проект? След като не получихме достатъчно отговори на тези въпроси, гласувахме против, защото не можем да дадем "карт-бланш" на Европейската комисия. Не считам, че ако не изпълни тези цели, Комисията може да предложи ново бъдеще за европейските граждани или да защити мястото на Европа в света. Поради тази причина тя не може да получи нашата подкрепа. Разбира се, в продължение на пет години ще трябва да работя по предложенията на тази Комисия. Вотът ми днес е израз на моето недоверие и политическа бдителност, които ще демонстрирам през този мандат.
<SPEAKER ID="992" NAME="Nessa Childers  " LANGUAGE="EN">
Както и моята политическа група, Групата на Прогресивния алианс на социалистите и демократите в Европейския парламент, бях много доволна от окончателния състав на бъдещата Комисия. По-специално, членовете на Комисията, отговарящи за околната среда и за енергетиката, ще играят главна роля в развитието на Европа през следващите години, и съм доволна, че председателят Барозу избра правилните представители.
<SPEAKER ID="161" NAME="Nikolaos Chountis  " LANGUAGE="EL">
Гласувах против предложените членове на Комисията (състава), тъй като те ще провеждат същите неолиберални политики, които доведоха Европейския съюз до тази многопластова криза и огромни неравенства. Те ще насърчават Договора от Лисабон и стратегията на ЕС до 2020 г., които ще засилят независимостта на пазарите, ще увеличат безработицата и ще застрашат работните места, ще отслабят системата за социално осигуряване и ще ограничат демократичните и социалните права. Непрозрачните процедури и демократичният дефицит в Европейския съюз предизвикват недоверие сред гражданите и изострят кризата на доверието в европейските институции, което неотдавна се изрази в слабата избирателна активност на изборите за Европейски парламент. Ако се продължава с прилагането на тази политика, това ще внесе объркване в очакванията на европейските граждани. Европейската левица ще опонира на тази политика чрез Европейския парламент и като се бори рамо до рамо с работниците и социалните движения, за да осъществи мечтите на младото поколение за демократична, социална, феминистка, екологична и миролюбива Европа.
<SPEAKER ID="162" NAME="Carlos Coelho  " LANGUAGE="PT">
Поздравявам д-р Барозу не само за отличната работа, която свърши през първия си мандат, но също и за заслуженото му преназначаване за нов мандат начело на Европейската комисия. Надявам се, че Парламентът и Комисията ще могат да работят в тясно сътрудничество и при пълно и взаимно зачитане на компетентностите и прерогативите им с цел да се установи специално партньорство между двете институции, както вече предложи председателят Барозу в политическите си насоки. Уверен съм, че новоизбраният председател на Комисията ще спази обещанията, които даде пред Парламента, които би трябвало да доведат до преразглеждане на рамковото споразумение. Само по този начин ще можем да завършим интеграцията на Европа, чиято основна цел е да защитава правата на гражданите.
<P>
Изслушванията на номинираните за членове на Комисията винаги са важни моменти, които разкриват дълбочината на европейската демокрация. Парламентът упражни правомощията си и процесът протече по достоен, проницателен и прозрачен начин. Считам, че втората Комисия на Барозу ще бъде дори по-силна и по-добре подготвена по отношение на политиките спрямо първата. Надявам се, че ще бъде последователна, и че всички нейни членове ще поемат по равно големите си отговорности във време, когато всеки усърдно работи за икономическо възстановяване и създаване на работни места.
<SPEAKER ID="163" NAME="Mário David  " LANGUAGE="PT">
Европейският парламент одобри новата Комисия на Барозу с голямо мнозинство. Разбира се, аз също гласувах в нейна подкрепа. Направих това не само съзнателно, но с отговорност и увереност. Гласувах така, тъй като новият състав на Комисията, предвид опита на членовете й, има много по-големи политически възможности и предлага гаранции, че твърдо и решително ще се бори с големите предизвикателства пред Европейския съюз: сериозната финансова криза, през която преминаваме, и ужасните социални и икономически последици от нея, по-конкретно, безработицата; сигурността и борбата с тероризма; засилването на ролята на Европа в света, което означава една Европа със силна обща външна политика и политика на сигурност; и конкурентоспособността на нашите икономики в защита на социалния ни модел. Реалистичната и амбициозна програма, която Жозе Мануел Барозу представи и която Парламентът ни подкрепи, най-накрая вече може да бъде изпълнена в полза на 500 милиона европейски граждани. Пожелавам много късмет на председателя на Европейската комисия и неговия екип.
<SPEAKER ID="164" NAME="Marielle De Sarnez  " LANGUAGE="FR">
През септември членовете от партия "МоДем" не гласуваха в подкрепа на назначаването на г-н Барозу за председател на Комисията, тъй като резултатите, постигнати от него, не препоръчваха преизбирането му. И днес те не гласуваха за състава на Комисията, тъй като липсата на амбиция, демонстрирана от много от членовете й по време на изслушванията им, не даде голяма надежда за силна Комисия, от каквато се нуждае ЕС. Освен това неотдавнашните развития, за съжаление, още повече подчертаха неспособността на този екип да се справя със събитията. Първите съмнения се появиха през декември по време на срещата на върха в Копенхаген, където Европа доказа, че е неспособна да говори с един глас. Те бяха потвърдени през януари, когато баронеса Аштън не посети Хаити в израз на европейска солидарност, нито донорската конференция в Монреал, където присъствието й бе необходимо за координирането на помощта от ЕС и помощта от държавите-членки. Накрая, за това вече няма никакви съмнения, през февруари, когато спекуланти атакуват Гърция, а Комисията не може да предложи надежден план за спасяване. Поради тези причини избраните представители от партия "МоДем" не се довериха на Комисията "Барозу II".
<SPEAKER ID="165" NAME="Martin Ehrenhauser  " LANGUAGE="DE">
Като силен поддръжник на Европа не мога да дам одобрението си за новата Европейска комисия. Тя се основава на непрозрачни решения в националните партии и правителствените кабинети. Предложените членове на Комисията на ЕС не са независими влиятелни лица, каквито искат, по-конкретно, по-младите граждани. В процеса на избирането нямаше никакви критерии, отнасящи се до специализирани познания. Фактът, че изминаха четири седмици между номинирането на австрийския член на Комисията, Йоханес Хан, и определянето на неговият портфейл сам по себе си е доказателство за това. Въпреки договора за реформа на ЕС, Договорът от Лисабон, който вече е в сила, Европейският парламент все още не може да избира отделни членове на Комисията или да изразява липса на доверие към тях. Политически личности като френския и испанския член на Европейската комисия ще се провалят в това отношение. Тази Европейска комисия не защитава по-голяма демокрация, нито ново начало - тя е продължение на пътя, която ни доведе до сегашната криза.
<SPEAKER ID="166" NAME="Göran Färm, Anna Hedh, Olle Ludvigsson, Marita Ulvskog и Åsa Westlund  " LANGUAGE="SV">
Миналата есен гласувахме против г-н Барозу, тъй като той не споделя нашето виждане за важността на добри работни условия, равенство и преход към устойчиво общество. Вотът ни днес е за състава от 26 члена на Комисията.
<P>
Преди г-н Барозу да бъде преизбран като председател на Комисията, ясно заявихме, че искаме Директивата за командироването на работниците да бъде преразгледана. Г-н Барозу беше принуден да отстъпи и за първи път призна, че има проблеми с решенията на Съда на Европейския съюз в делото "Лавал", наред с други. Той също така обеща да реши тези проблеми с регламент, колкото може по-скоро. Това беше значителна промяна в позицията на председателя на Комисията, но не беше достатъчно за нас да подкрепим кандидатурата му.
<P>
Днес ще заемем позиция относно цялата група членове на Комисията и се надяваме някои от тях - които са получили ключови позиции, за да се преодолее кризата на работните места, да се регулират финансовите пазари и да се защитят основните права на професионалните съюзи - да направят разликата. Особено положителен сигнал е, че г-н Барние и г-н Андор ясно заявиха, че има проблеми с тълкуването на Съда на Европейския съюз на Директивата за командироването на работници. Те също толкова ясно заявиха, че искат да започнат да работят по прилагането на необходимите промени в европейското законодателство.
<SPEAKER ID="167" NAME="Diogo Feio  " LANGUAGE="PT">
Приветствам факта, че Договорът от Лисабон запазва възможността всяка държава да има свой член на Комисията, което е подходящ подход, ако искаме всички нюанси на мнения в Европа да се отъждествяват с процесите и проектите, които са резултат от работата на Комисията.
<P>
Изразявам съжаление за някои от трудностите по време на парламентарните изслушвания, които доведоха до оттеглянето на един от кандидатите, и искрено се надявам такива събития да се случват по-рядко.
<P>
Според мен приетият метод за подлагането на кандидатите за член на Комисията на парламентарен контрол, е ползотворен за интеграцията на Европа, тъй като дава възможност за по-голяма прозрачност в разискването и в оценяването на това, доколко са подходящи отделните кандидати за съответните постове. Призовавам също изслушванията да се провеждат при строги условия, но в приветлива обстановка, тъй като Европейският парламент и членовете му следва да се въздържат от това изслушванията да се превръщат в спектакъл от неоснователни обиди и конфронтация.
<P>
Надявам се Комисията да избере по-добро законодателство, никога да не забравя, че трябва да спазва адекватно принципа на субсидиарността и приоритетно да приеме централна роля в политиката за справяне с икономическата криза.
<SPEAKER ID="168" NAME="José Manuel Fernandes  " LANGUAGE="PT">
По време на ключов етап от възстановяването на икономиката, опитът и адаптивността на Комисията, ръководена от Жозе Мануел Дурау Барозу, както и явната ангажираност, компетентност и признаване на великите европейски каузи от страна на членовете на Комисията, които бяха изслушани от Парламента, ще бъдат от решаващо значение за запазването на обединена и социално справедлива Европа, способна да поеме водеща роля в борбата с изменението на климата и засилването на конкурентоспособността на дружествата ни, оказвайки подкрепа на научните изследвания и иновациите.
<P>
Наблягам на подновените очаквания от екипа, който приема голямото разнообразие от култури и идентичности в Европа, като засилва най-големите ценности на всяка държава-членка. По отношение на новите институционални връзки, създадени от прилагането на Договора от Лисабон, и с оглед на предизвикателствата в пътя на развитието на съвременните общества, считам, че с тази Комисия Европейският съюз засили способността си за намеса в настоящата икономическа, социална и политическа рамка не само на национално, но и на световно равнище.
<SPEAKER ID="169" NAME="Ilda Figueiredo  " LANGUAGE="PT">
Вотът ни против Европейската комисия е естествен резултат от несъгласието ни с нейната програма, голяма част от заетите позиции по време на проведените изслушвания и целите и съдържанието на самия Договор от Лисабон, които Комисията обеща да защитава, но с които ние не сме съгласни.
<P>
Макар и да е вярно, че Европейската комисия е един от най-важните институционални органи на Европейския съюз, също така е вярно, че в състава на Комисията влизат членове, номинирани от държавите-членки на Европейския съюз. Тъй като повечето от техните правителства са дясно ориентирани консерватори или социалдемократи с подобни политики, не е изненадващо, че Европейската комисия клони в същата посока към задълбочаване на нео-либералните, милитаристични и федералистични политики. Затова на практика не чухме никакви решения на сериозните икономически и социални проблеми, пред които са изправени работниците и гражданите.
<P>
Ние се борим за друга Европа - Европа на справедливостта и социалния напредък, в която икономическото и социалното сближаване са реалност, и сътрудничеството между държави, които са суверенни и имат равни права, както и мирът са главни цели.
<SPEAKER ID="170" NAME="Robert Goebbels  " LANGUAGE="FR">
Гласувах в подкрепа на новата Комисия "Барозу ІІ". От изборите за Европейски парламент през юни 2009 г. Европейският съюз беше изпаднал в политически вакуум, който се влоши още повече поради забавянето на влизането в сила на Договора от Лисабон. Ето защо е спешно новата Комисия, като единствената европейска институция с правомощия за предприемане на законодателна инициатива, да стане факт. С изключение на г-жа Желева, която трябваше да оттегли кандидатурата си, всички 26 новоназначени члена на Комисията поотделно получиха подкрепата на членовете на ЕП. Щеше да е безсмислено съставът на Комисията да бъде отхвърлен. Следователно гласуването за назначаването на Комисията беше обикновена формалност, едно "административно да". Като гласувах в подкрепа на Комисията "Барозу II", това не означава, че съм дал безусловната си политическа подкрепа. Ще оценявам Комисията според политическите й инициативи.
<SPEAKER ID="171" NAME="Sylvie Goulard  " LANGUAGE="FR">
Въпреки присъствието в състава на Комисията на личности от висока класа, гласувах против назначаването на Комисията по две причини. Когато става въпрос за икономически и парични въпроси (Лисабонската стратегия, надзора на еврозоната), провалите на предишната Комисия са добре известни. По отношение на външното представителство на ЕС, баронеса Аштън няма нужните умения и изглежда не възнамерява да поема отговорности, както видяхме от случая с трагедията в Хаити. Тя беше част от правителството на Блеър, което нахлу в Ирак в нарушение на международното право, и което преговаряше за право на неучастие в Хартата за основните права.
<SPEAKER ID="172" NAME="Mathieu Grosch  " LANGUAGE="DE">
Гласувах в подкрепа на Комисията, защото като цяло тя показа - особено с назначенията (новите) - че ще може да работи успешно. Резултатът от преговорите между Комисията и Парламента също е задоволителен. Смятам, че е особено важно Комисията да не получи "карт-бланш" за следващите пет години, а работата й непрестанно да се оценява.
<P>
Тук остава особеното предизвикателство да се постигне последователност между политиките в отделните области, например околната среда и социалните и икономически въпроси, и да се формулира комуникацията ни с външния свят по такъв начин, че европейската политика да стане по-прозрачна и всеобхватна за всички граждани.
<SPEAKER ID="173" NAME="Sylvie Guillaume  " LANGUAGE="FR">
Гласувах против Комисията на г-н Барозу, тъй като тя не отговаря на изискванията по отношение на насърчаването на социалните реформи, които трябва да бъдат извършени, ако искаме да излезем от кризата, в която се намираме. Ясно е, че тази Комисия по никакъв начин няма да бъде активна сила за силна политическа Европа и че е много далече от онази Европа, която така искам да видя. Със зле определените й ресори и отслабени правомощия тази Комисия няма да има средства, с които да работи, и със сигурност ще клони по-скоро към защита на националните интереси, отколкото на европейските интереси.
<SPEAKER ID="174" NAME="Ian Hudghton  " LANGUAGE="EN">
Гласувах в подкрепа на новия състав на Комисията. От гледна точка на Шотландия, нацията, която представлявам, новите членове на Комисията ще трябва да се справят със сериозни проблеми и предизвикателства. Като се има предвид реформата на общата външна политика и общата селскостопанска политика, която предстои, трябва да се признаят ключовите интереси на Шотландия относно тези политики и призовавам съответните членове на Комисията да гарантират, че крайбрежните и селски общности на Шотландия ще имат възможност да се развиват успешно в социален и икономически план. Тъй като Шотландия е потенциален основен източник на производство на енергия, особено от възобновяеми източници, Комисията би трябвало да даде приоритет на проекти и инициативи, които ще подпомогнат да се развие огромния потенциал на Шотландия като доставчик на чиста екологосъобразна енергия.
<P>
Като член на партия, която е силен поддръжник на ЕС, се надявам тази Комисия да върне част от вярата в ЕС, която много шотландци загубиха, например като пряк резултат от преживяното от Шотландия във връзка с провалилата се обща политика в областта на риболова.
<SPEAKER ID="991" NAME="Cătălin Sorin Ivan  " LANGUAGE="RO">
Комисията на "Барозу-Марк II" ще бъда първата, която ще работи съгласно условията на Договора от Лисабон, като Европейският парламент ще има разширени правомощия, така че ще бъде по-видим и активен партньор. Въз основа на резултата от гласуването назначихме състав на Комисията, чието цялостно представяне не мина гладко, което се подчертава от случая члена, номиниран от България, и последвалата й замяна. Фактът, че успешно завършихме задачата по промяната на състава на Комисията е всъщност успех за Европейския парламент като цяло, и по-конкретно за политическата ни група. Все пак, считам, че гласуването за този състав е най-подходящата възможност, когато всяко едно закъснение за вземане на решение може да постави ЕС в неблагоприятна позиция, при положение че обвинения за неефективност биха били оправдани. Това, което е важно за новата Комисия, е да се залови за работа възможно най-скоро и да настигне Европейския парламент, който е избран вече от седем месеца, поне по отношение на свършената от него работа. Можем само да се надяваме на добро сътрудничество, при което плановете за цели и действия придобиват по-конкретна форма от тази на представените по време на изслушванията.
<SPEAKER ID="990" NAME="Danuta Jazłowiecka" AFFILIATION="PPE">
(PL) Въздържах се от гласуване за съставянето на Европейската комисия, тъй като заедно с добрите кандидати има и такива, които са слаби или много слаби. За мен е недопустимо да приема на позициите за ръководител на европейската дипломация, член на Комисията, отговарящ за икономическите и паричните въпроси, и член на Комисията, отговарящ за заетостта и социалните въпроси, да бъдат поставени хора, които не са квалифицирани да заемат тези позиции. Следва да помним, че все още сме в криза и все още търсим изход от кризата. Ето защо Европа не може да си позволи да се назначават членове на Комисията, които тепърва ще навлизат в своите области. Учудена съм от поведението на председателя на Европейската комисия, който, след петгодишен мандат и с големия си опит в ръководене на Комисията, предложи такива слаби кандидати. Казано съвсем откровено, трябваше да гласувам против предложения състав на Комисията, но освен слабите кандидати, има и няколко много добри - сред които е полският кандидат, Януш Левандовски. Въпреки че се въздържах, желая на цялата Комисия само успехи, защото това е много важно за всички европейци.
<SPEAKER ID="175" NAME="Tunne Kelam  " LANGUAGE="EN">
Гласувах в подкрепа на състава на Комисията, което е израз на доверието ми най-вече към председателя на Комисията. Не считам, че съставът на Комисията е идеален. Върховният представител на Съюза по въпросите на външните работи и политиката на сигурност продължава да бъде проблем за мен, тъй като тя няма необходимия опит в областта на външните работи и й липсва ясна визия как да ръководи външните работи и политиката за сигурност на ЕС. Въпреки това според мен е от решаващо значение Комисията да започне да работи с пълните си правомощия и считам, че в това отношение подкрепата на Европейския парламент ще е много важна, тъй като според мен Комисията и Европейският парламент са най-близките съюзници при формирането на общите политики на ЕС.
<SPEAKER ID="989" NAME="Alan Kelly  " LANGUAGE="EN">
Пожелавам всичко най-хубаво на новата Комисия. Нейните приоритети са много, но няма съмнение, че областта, по която всички сме на едно мнение, е създаването на нови работни места. Това би трябвало да е основният стълб, по който да се оценява новата Комисия. Нека бъдем откровени: много от държавите-членки се намират или са изправени пред икономически срив. Да променим тази ситуация и да разработим интелигентна, социална пазарна икономика, в която ЕС да бъде световен лидер във всички области на икономическия живот, ще бъде мярката на Комисията. Особено много се надявам ирландският член на Комисията, г-жа Мойра Гейгън-Куин, да поеме водеща роля в новата Комисия с нейния ресор за научни изследвания и иновации. Тя ще играе решаваща роля при възстановяването на Европа и й пожелавам успех в това начинание.
<SPEAKER ID="176" NAME="Morten Løkkegaard  " LANGUAGE="DA">
Г-н председател, много хубави думи бяха казани за новия екип на Комисията на г-н Барозу - и има защо.
<P>
Налага се и аз да кажа няколко думи, за да обърна внимание на огромната грешка, която беше допусната във връзка с новата Комисия: някой може напразно да търси кой е заел поста на член от Комисията, отговарящ за комуникацията. Този пост беше ПРЕМАХНАТ - и то в момент, когато повече от всякога се нуждаем от подходяща, координирана, добре обмислена комуникационна политика в ЕС.
<P>
Преди две седмици изпратих на г-н Барозу писмо от името на групата на Алианса на либералите и демократите за Европа, в което изразяваме загрижеността си и питаме ЗАЩО вече нямаме член на Комисията, отговарящ за комуникацията.
<P>
Досега не сме получили отговор - което вероятно е отговор само по себе си, макар и незадоволителен.
<P>
Това означава, че не се знае защо ЕС няма член на Комисията, отговарящ за една изключително важна - всъщност жизненоважна - област, ако множеството велики речи за сближаването на ЕС с гражданите и създаването на общо европейско публично пространство са нещо повече от хубави думи.
<P>
Все още очаквам отговор от г-н Барозу - за предпочитане е това да е отговор, придружен със съответен план за комуникацията през следващите пет години.
<SPEAKER ID="988" NAME="Isabella Lövin  " LANGUAGE="EN">
Споделям критиката по отношение на процедурата за номиниране на Комисията, както е обяснено в резолюцията на групата на Зелените, по-конкретно липсата на прозрачност, държавите-членки да избират кандидатите си според националните си политически съображения, а не според това доколко са подходящи, и факта, че не съществува възможност даден кандидат да не бъде одобрен. Все пак, не бих могла да гласувам против цялата Комисия, тъй като номинираните за членове на Комисията по категорично жизненоважните и ключови области, като климата, околната среда, развитието, хуманитарната помощ, селското стопанство и риболова, бяха счетени за много компетентни и отговорни. Ето защо се въздържах от гласуване за новата Комисия.
<SPEAKER ID="177" NAME="Thomas Mann  " LANGUAGE="DE">
Току-що одобрих избирането на Европейската комисия, макар и да не бе лесно решение. Причината е, че по време на изслушването стана ясно, че някои от предложените от държавите-членки кандидати нямат необходимите специализирани познания, нито са в състояние да разработят конкретни идеи в съответната им област, или въобще цялостна визия за бъдещето. Рамковото споразумение между Европейския парламент и Комисията за бъдещото им сътрудничество също не даде отговор на много въпроси. В момента то не е нищо повече от списък с желания на Европейския парламент без задължения. При конкретни преговори ще трябва подробно да се посочва степента, в която правата ни, като представители на народите, са могли да бъдат значително засилени чрез Договора от Лисабон. Все пак, междуинституционалното споразумение действително съдържа някои важни стъпки в правилната посока. Последиците от всички предприети от Комисията мерки ще се оценяват периодично от независима страна. Парламентът ще бъде информиран достатъчно рано за промените по отношение на работещите в Комисията. Председателят на делегацията на Парламента ще получи статут на наблюдател на международните конференции. Европейският парламент ще има право да участва в подготовката и прилагането на годишната работна програма на ЕС. Накрая, Европейската комисия ще трябва да внася доклад за законодателните си инициативи в тримесечен срок. Ето защо днес гласувах с "да" за новата Комисия Барозу.
<SPEAKER ID="987" NAME="Bogdan Kazimierz Marcinkiewicz  " LANGUAGE="PL">
Вотът в подкрепа на Европейската комисия е израз от моя страна на доверие и надежда към новоизбрания кабинет на г-н Барозу. Смятам, че въпреки множеството противоречия и вероятността някои от членовете на Комисията да нямат опит, би трябвало да дадем възможност на Европейската комисия да се справи с проблемите, които възникват. Само чрез активно участие и реална работа членовете на Комисията ще могат да демонстрират своята истинска стойност. Надявам се, че новият кабинет, в тясно сътрудничество със Съвета на Европейския съюз и Европейския парламент и чрез ефективен контрол, ще покаже, че с право съм гласувал за него.
<SPEAKER ID="178" NAME="David Martin  " LANGUAGE="EN">
Приветствам назначаването на новата Комисия и очаквам с нетърпение да видя Комисията да изпълнява дадените обещания. Особено съм доволен от потвърденото назначаване на Кати Аштън за върховен представител и съм сигурен, че нейната тиха дипломация ще донесе ползи за Европа като цяло.
<SPEAKER ID="179" NAME="Jean-Luc Mélenchon  " LANGUAGE="FR">
Комисията "Барозу II", по името на избрания председател, е продължение на предишните Комисии, неолибералните политики на които доведоха ЕС до положение на дълготрайна икономическа, социална и екологична криза, която сега тя ще трябва да решава. Нито представената от г-н Барозу програма, нито номинациите на членовете на Комисията, показват някаква промяна в целите на политиката на Комисията.
<P>
Намирайки се някъде между продължението на най-лошото възможно положение и упадъка й, Комисията "Барозу II" олицетворява една Европа, доведена до социално унищожение и до любимия евроатлантизъм на неолибералните елити, една Европа, която отказва да скъса с неолибералната догма, чийто основен акцент е печалбата, което съсипва хората и планетата. Работата ми като член на ЕП е да изградя Европа на равно разпределение на богатството и на екологично планиране, от което хората се нуждаят. Ето защо гласувам против Комисия, която е антитезата на тези идеи.
<SPEAKER ID="180" NAME="Nuno Melo  " LANGUAGE="PT">
След няколко седмици изслушвания на новите членове на Комисията, сега не е времето да оспорваме качеството на колегията на членовете на Комисията, които вече представиха в многочасови разговори с различни комисии пояснения за политиките, които ще приемат.
<P>
Сега е време ЕС да получи легитимна Комисия, способна да се справи с трудните събития напоследък. Това е повторение на смисъла на обяснението на вот, внесено по отношение на предложенията за резолюции, и. Долуподписаният приветства, по-конкретно, факта, че Европейският съюз сега е по-добре подготвен да се изправи пред проблемите на настоящето и предизвикателствата на бъдещето.
<SPEAKER ID="986" NAME="Elisabeth Morin-Chartier  " LANGUAGE="FR">
Като предан европеец и след приемането на Рамковото споразумение между Европейската комисия и Европейския парламент за следващите пет години подкрепих назначаването на новата Европейска комисия, както направи мнозинството от колегите ми от групата на Европейската народна партия (Християндемократи). Резултатът от гласуването е ясен: аз и 488 от колегите ми подкрепихме назначаването на състава на Европейската комисия. Бих искала да подчертая, че за първи път в европейската история назначихме Европейска комисия в качеството ни на истински съзаконодател. В разтресената от кризата Европа и с новата институционална установка, ни е необходима амбиция и основен обединяващ проект, за да създадем по-силна Европа за европейските граждани. Затова силно призовавам Европейската комисия незабавно да пристъпи към действия.
<SPEAKER ID="181" NAME="Rareş-Lucian Niculescu  " LANGUAGE="RO">
Гласувах в подкрепа на Комисията "Барозу-Марк ІІ" по две причини. Първата е, че тя представи надеждна и реалистична програма, която считам за съответстваща на сегашните нужди. Надявам се, че новата колегия ще пристъпи към прилагане на тази програма в най-кратки срокове. Втората причина е, че екипът на г-н Барозу включва много надеждни професионалисти, които, твърдо вярвам, значително ще допринесат за успеха на реформите, които трябва да проведем през следващите години.
<SPEAKER ID="985" NAME="Wojciech Michał Olejniczak  " LANGUAGE="PL">
Полската делегация на групата на Прогресивния алианс на социалистите и демократите в Европейския парламент гласува в подкрепа на гласуването на доверие на новата Европейска комисия. Все пак, осъзнаваме слабите страни на новоназначената Комисия и изразените резерви по отношение на компетентността на някои нейни членове. Трябваше дълго да чакаме за новата Европейска комисия. Би трябвало, все пак, да признаем, че новата Комисия наистина получи преобладаващо мнозинство. Това е силен мандат за в бъдеще. От друга страна обаче, почти никой не гласува за новата Комисия без известни резерви. Един от проблемите несъмнено е фактът, че при 27 члена на Комисията, областите им на компетентност често се препокриват, което води до неясноти.
<P>
Много колеги подчертават и проблема за прекомерния контрол на конкретни членове на Комисията от страна на г-н Барозу. Приветстваме факта, че новата Комисия ще извърши оценка на социалните и икономически последици от финансовата криза. С голямо разочарование обаче трябва да отбележа факта, че в речта на г-н Барозу нямаше конкретна информация за реформирането на общата селскостопанска политика и политиката на сближаване. Тези области със сигурност ще са сред най-важните области на работа в предстоящия мандат на Европейската комисия.
<SPEAKER ID="182" NAME="Justas Vincas Paleckis  " LANGUAGE="LT">
Гражданите и институциите на всички държави-членки на ЕС би трябвало силно да се стремят най-добрите и най-силните кандидати да бъдат членове на Комисията. Отговорността е голяма както за държавите, които предлагат кандидати, така и за членовете на Европейския парламент. За съжаление, не такова е поведението на някои държави. Създава се впечатлението, че понякога правителствата на държавите-членки на ЕС изпращат слаби и "нежелани" политици в Брюксел, за да освободят поста им в своите столици. Тази тенденция е опасна. Европейският парламент обаче се опитва да покаже "червен картон" на слабите кандидати, които са били номинирани от правителствата си и едновременно с това са одобрени от председателя на Комисията Барозу, или на тези, за чиито финансови интереси липсва прозрачност. Преди пет години, двама кандидати се провалиха, тази година - един. Все пак, членовете на ЕП все още нямаме право да гласуваме по отделно за членовете на Комисията, а гласуваме за целия състав на Комисията. Тъй като повечето кандидати за член на Комисията направиха добро впечатление, гласувах в подкрепа на новата Европейска комисия.
<SPEAKER ID="183" NAME="Alfredo Pallone  " LANGUAGE="IT">
Европа спешно се нуждае от авторитетен лидер, който да олицетворява цялата Комисия.
<P>
Новата Комисия ще има трудната задача да насърчава устойчивия растеж чрез цялостно прилагане на европейския икономически модел - модела на социалната пазарна икономика.
<P>
Засилването на вътрешния пазар трябва да даде ключа към поддържането на здравословна конкуренция, за да се насърчава създаването на работни места и растежа. Горд съм, по-конкретно, от факта, че в новия европейски изпълнителен орган, Италия, в лицето на г-н Таяни, ще осигури приемственост на заслугите и компетентността, тъй като за него беше определена един от ключовите ресори, а именно промишлеността, която е от стратегическо значение при управлението на кризата и при реорганизирането на европейското производство.
<P>
В хода на следващия мандат Комисията трябва сама да си постави точни приоритети и да може да придаде европейски лик на имиграционната и енергийната политика, така че Съюзът да получи трудно постижимия в момента последователен подход. Тя също така ще трябва да може да осигури на Европейския съюз политика по въпросите на външните работи и отбраната, достойна за името си.
<SPEAKER ID="184" NAME="Teresa Riera Madurell  " LANGUAGE="ES">
Комисията по промишленост, изследвания и енергетика отговаря за изследванията, енергетиката и развитието на информационното общество. Това са трите приоритета за излизане от кризата и възстановяването на производствената ни система, за която моята група, Прогресивният алианс на социалистите и демократите в Европейския парламент, иска да бъде по-конкурентоспособна и новаторска, но и по-социална и съобразена с устойчива екологична среда. Изследванията и иновациите са основен двигател на промяната. Г-н Барозу се ангажира с 3% за инвестиции в научноизследователска и развойна дейност. Бяхме разтревожени обаче от постепенното минаване на заден план на тази област в политическия дневен ред и бюджет. Комисията пое ясен ангажимент в това отношение. Възстановяване на икономиката в голяма степен ще дойде в резултат на промяната на енергийния ни модел. Бъдещето на икономиката е бъдещето на екологичната ни икономика. Комисията също потвърди тази цел. По отношение на информационното общество, съгласни сме, че трябва да преодолеем много предизвикателства, за да можем да гарантираме достъпа до информационните и комуникационни технологии за всички и навсякъде. Членовете на Комисията, които присъстваха на срещата с нашата комисия, поеха сериозни и конкретни ангажименти, и ние им гласувахме доверие, но гарантираме, че тези ангажименти ще бъдат изпълнени.
<SPEAKER ID="185" NAME="Bart Staes  " LANGUAGE="NL">
Гласувах с "не" на въпроса дали считаме Комисията "Барозу ІІ" като подходяща да бъде двигател, инициатор и вдъхновител на европейския проект. Г-н Барозу не е силният лидер, от когото се нуждаем. Той пропиля пет изключително съдбоносни години. Години, през които ЕС можеше да води не толкова неолиберална, а по-социална политика. Години, през които Европа можеше да насърчава малките и средните предприятия. Години, през които той можеше да е подобрил качеството на европейските независими медии и можеше да е подпомогнал демократизирането на вземането на решения на европейско равнище, така че милиони граждани отново да повярват в европейския проект за сътрудничество. Нищо подобно не се случи.
<P>
В резултат на сляп стремеж към либерализация, високи цени на стоковите пазари и макроикономически растеж, социалният и устойчив образ на ЕС потъмня. Светът е разкъсван от три кризи: финансово-икономическа, социална и екологична. Липсата на колективно решение подхранва публичния цинизъм и политическия нихилизъм. В слабия и неясен политически план на г-н Барозу надеждата за промяна е слаба. Той допусна държавите-членки в някои случаи да извеждат на преден план напълно неспособни кандидати и раздели ресорите на някои членове на Комисията, което доведе до неяснота кой в момента отговаря за жизненоважни политически области. На г-н Барозу му липсва визия и политическа смелост, а това не помага на Европа. Така обяснявам гласуването ми с "не".
<SPEAKER ID="186" NAME="Nuno Teixeira  " LANGUAGE="PT">
Парламентът и Комисията ще се сблъскат с ключови за Европейския съюз проблеми, а именно излизането от кризата чрез възстановяването на икономиката и заетостта, балансирането на публичните финанси на държавите-членки и договарянето на финансова рамка за периода след 2013 г., във връзка с което бих искал да наблегна на важността на политиката за сближаване. Имах възможност да задам въпрос на кандидата за член на Комисията, отговарящ за регионалната политика, Йоханес Хан, във връзка с интереса му да се създаде конкретна програма за постоянна финансова подкрепа на най-отдалечените региони. Също така, му представих предложение за по-гъвкава система за допустимост за получаване на средства от структурните фондове от регионите "в преход", т.е. онези, които са по средата между целите за "приобщаване" и "конкурентност и заетост". Освен че демонстрира компетентност и взискателност, номинираният за член на Комисията показа, че е готов да разгледа тези възможности, което ми дава увереност за неговата готовност и чувствителност в бъдеще да обърне внимание на най-отдалечените региони като остров Мадейра. Дадох моя вот на доверие към екипа на Комисията, която ще бъде ръководена от Жозе Мануел Барозу, тъй като в общи линии те показаха добра техническа подготовка, сериозно отношение и амбиция, с които да отговорят на предизвикателствата пред ЕС, без да забравят ценностите, залегнали в основата на създаването му, а именно солидарността и териториалното сближаване.
<SPEAKER ID="187" NAME="Róża Gräfin Von Thun Und Hohenstein  " AFFILIATION="PPE">
в писмена форма. - (PL) Гласувах в подкрепа на назначаването на Комисията, макар и за някои членове на Комисията да ми се иска да бях изразила отделно мнение. Както всички знаем, Европейският парламент гласува само състава на цялата Комисия. Макар и да не мога да кажа, че съм очарована от избора на баронеса Аштън, в състава на Комисията преобладават изключително компетентни и опитни хора. Групата на Европейската народна партия (Християндемократи), към която принадлежа, реши да одобри Комисията, за да може Европейският съюз да заработи ефективно. Ако бях гласувала против назначаването на Комисията, това щеше да е показност и да изглежда като проява на нелоялност към моята група, но нямаше да се отрази на решението на Парламента. В новата Комисия на г-н Барозу влизат опитни и разумни политици, като г-н Барние и г-жа Рединг, с които ще работя в тясно сътрудничество. Г-н Левандовски, който отговаря за бюджета, несъмнено също ще бъде отличен член на Комисията. Наистина има защо да се гордеем. Европейският парламент също така успя да повлияе на България да замени г-жа Желева, която не беше особено квалифицирана за областта на хуманитарната помощ и развитието, с г-жа Георгиева. Според мен това е голям успех и конструктивен принос на Европейския парламент към създаването на новата Комисия. Считам, че най-ефективният начин за работа днес е чрез предлагането на добре обосновани предложения и чрез упражняване на косвено влияние върху г-н Барозу и държавите-членки. При гласуване против Комисията щяха да се удължат скъпите преговори, без това задължително да доведе до по-добър окончателен резултат от вече постигнатия.
<SPEAKER ID="188" NAME="Georgios Toussas  " LANGUAGE="EL">
Членовете на Европейската комисия получиха вота на доверие на политическите представители на капитала, но не и на работниците. Членовете на Европейската комисия бяха назначени от неолибералните и социалдемократически правителства на държавите-членки на ЕС и от вота на Европейския парламент, като единственият критерий за тяхното избиране е способността им да обслужват безпрепятствено интересите на капитала. Членовете на Европейската комисия положиха големи усилия да потвърдят това по време на изслушванията в комисиите на Европейския парламент, като непоколебимо подкрепиха: империалистичния характер на ЕС, силата на неговата политика, насочена против обикновените хора, и военната му намеса на международно равнище, за да се насърчава рентабилността на капитала; посвещаването им на завършването на единния пазар и четирите свободи от Маастрихт, конкурентоспособността и капиталистическите преструктурирания, за да се създадат подходящи условия за съсредоточаване на капитала; засилване на мерките, насочени против обикновените хора, за всеобщо атакуване на труда, заплатите и социално-осигурителните права на работниците, за да се увеличи печалбата на монополистите; увеличаване и засилване на реакционните средства за съдебно преследване, за да се репресират работническите и социални прояви. Членовете на ЕП от Гръцката комунистическа партия гласуваха против Европейската комисия, която ще поддържа и засилва политиката на експлоатация на работниците, на бедните селскостопански производители и на самостоятелно заетите лица.
<SPEAKER ID="189" NAME="Geoffrey Van Orden  " LANGUAGE="EN">
Искаме Европейската комисия да бъде рационална, да прокарва реформи, включително дерегулация и съкращаване на разходите на ЕС, като набляга на проблемите, свързани с управлението, а не толкова на политическата интеграция. Макар някои от номинираните членове на Комисията да са компетентни, други не са. Постът на върховен представител е продукт на Договора от Лисабон. Не одобрявам този договор и нововъведенията му. Той няма демократична легитимност. Баронеса Аштън беше избрана чрез задкулисна сделка между социалистическите партии на Европа по хрумване на британския министър-председател. Освен че няма опит за необходимите функции, тя има много съмнително минало като национален ковчежник на Кампанията за ядрено разоръжаване (CND). Тази разрушителна организация искаше да разоръжи Великобритания едностранно в разгара на Студената война и създаде положение на тревога и безнадеждност. Има много номинирани членове с комунистическо минало. Някои от тях, като Ласло Андор, демонстрираха слабо разбиране в своя ресор и изглеждаха склонни да налагат все по-безполезно регулиране. Не е никак правилно Парламентът да не може да гласува поотделно за членовете на Комисията, а да бъде длъжен да гласува за цялата колегия. Макар да можех да одобря някои от членовете, щях да гласувам против други. За да бъде солидарен с групата ни, се въздържах от гласуване.
<SPEAKER ID="984" NAME="Angelika Werthmann  " LANGUAGE="DE">
Г-н Барозу, истинската причина за гласуването с "да" за номинираните за членове на Комисията беше най-накрая просто да започне работата, която трябва да бъде свършена. Така ще спестим ценни пари на данъкоплатците. Г-н Барозу, показахте умения за избор на Комисията. Някои от номинираните за членове на Комисията са отличен избор. Други определено притежават потенциала да се развиват. Следователно трябва да получат шанса, ако желаят, да се запознаят отблизо с предизвикателствата пред Европа. Някои номинирани за членове на Комисията обаче, по отношение на които има какво да се желае, изглежда не притежават специализираните познания и им липсва необходимата амбиция, за да заемат най-високите постове в Европа.
<P>
Поради тези причини отхвърлих предложението за номинираните за членове на Комисията в сегашния му вид. Бих искала членовете на Комисията да се назначават при много повече прозрачност, както и да има по-квалифицирани жени за тези постове.
<SPEAKER ID="983" NAME="Anna Záborská  " LANGUAGE="FR">
Гласувах в подкрепа на предложението за резолюция, тоест в подкрепа на новата Европейска комисия. Европейският парламент не дава "карт-бланш" на г-н Барозу и състава на Комисията. През първия мандат на г-н Барозу обаче често имах срещи с него, когато през този период ръководех работата на парламентарната комисия по правата на жените и равенството между половете. Тогава имах възможност да наблюдавам прецизния му подход към управлението на Европейската комисия и уважението, което проявява към събратята си и общото благо. Доволна съм и от словашкия кандидат, който беше подложен на несправедливи атаки поради невежество и дребнави политически причини. Когато си служим със злословия и използваме малцинствата чрез провеждане на клеветнически кампании, за да поставим под съмнение почтеността на политическа фигура заради дребнави политически причини, значи идва началото на края на институционалната политическа култура. От все сърце пожелавам на всички членове на Европейската комисия успех в усилията им за отлична работа.
