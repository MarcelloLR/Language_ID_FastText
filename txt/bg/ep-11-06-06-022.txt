<CHAPTER ID="022">
Гарантиране независимостта на оценките на въздействието (кратко представяне)
<SPEAKER ID="209" NAME="Председател">
Следващата точка е докладът на г-жа Niebler, от името на комисията по правни въпроси, относно гарантиране независимостта на оценките на въздействието.
<SPEAKER ID="210" NAME="Angelika Niebler" LANGUAGE="DE">
Г-н председател, г-жо Рединг, госпожи и господа, позволете ми да представя темата може би с няколко примера. Гърция и други страни са силно задлъжнели, макар че от много години в тях се наливат милиарди от структурните фондове. Как можем да подобрим използването на тези ресурси и как усвояването на тези ресурси може да бъде контролирано по-добре?
<P>
Вторият ми пример е свързан с еврооблигациите. Какво отражение имат те върху европейския бюджет?
<P>
Трето, ако въведем данък върху финансовите операции в Европа, какви ще бъдат последиците? По всички тези въпроси Парламентът изисква в докладите си провеждане на оценка на регулаторното въздействие. Все пак са ни необходими факти, за да можем да вземаме политически обосновани решения. Ето за това всъщност е докладът ми за подобряване на гаранциите за независимостта на оценките на въздействието.
<P>
Въпросът не е нов. Той ни занимава, заедно с други въпроси във връзка с подобряването на законодателството, вече повече от десет години. Обаче въпреки всички усилия на Комисията да подобри своята оценка на въздействието, както и тези, които ние положихме в тази връзка в Европейския парламент, качеството на оценката на въздействието все още търпи подобрение. Докладът ми представя предложения за това как бихме могли да успеем да постигнем такова подобрение по отношение на Европейската комисия и на оценките на въздействието, които тя провежда, а също и по отношение на проучванията за оценка на въздействието от страна на Парламента.
<P>
От гледна точка на съдържанието си докладът се състои от четири раздела. Първо, посочени са общите изисквания към оценките на въздействието на европейско равнище. Вторият раздел съдържа предложения към Европейската комисия и в него се изброяват възможните области, в които могат да бъдат внесени подобрения. В третия раздел разглеждам как ние в Европейския парламент можем по-добре да оптимизираме оценката на регулаторното въздействие като инструмент. Затова в последния раздел предлагам ние, в Парламента, да създадем самостоятелна структура за оценка на въздействието.
<P>
Що се отнася до общите изисквания към оценките на въздействието на европейско равнище важно е да се отбележи, че трябва да преминем от чист анализ на разходите към проучване на въздействието на законодателството на европейско равнище върху икономиката, обществото и здравето. Второ, според мен е важно да проведем тест за МСП (малки и средни предприятия) във връзка с всички оценки на регулаторното въздействие и да проучим също отражението върху конкурентоспособността на промишлеността в Европа. Трето, в доклада предлагаме ранното публикуване от страна на Комисията на пътни карти на предлаганото законодателство, за да се даде на Парламента и на заинтересованите страни възможност да дадат становищата си през срока за консултации.
<P>
По отношение на Европейската комисия призоваваме по-конкретно членовете на Съвета за оценка на въздействието, който беше създаден преди известно време в Комисията, да бъдат независими и парламентaрните комисии да бъдат включени в работата на ранен етап. По отношение на Парламента смятаме, че е важно действително да използваме оценката на регулаторното въздействие като инструмент. До този момент го използват няколко комисии, но според мен трябва много по-широко да използваме този инструмент в нашата работа в Парламента. Ако успеем да развием собствените ресурси на Парламента и да създадем самостоятелна структура под ръководството на негови членове за разработване на метод, който да ни позволява да извършваме професионални оценки на регулаторното въздействие в рамките на Европейския парламент мисля, че ще сме постигнали много с този доклад. Надявам се той да получи подкрепата ви при гласуването утре.
<SPEAKER ID="211" NAME="Anna Záborská" AFFILIATION="PPE">
(FR) Г-н председател, баронесо Аштън, оценките на въздействието ни позволяват да изпълняваме ролята си на законодател. Лошата им репутация се обяснява отчасти с риска от манипулиране. Имаме право да ги изискваме предвид общественото мнение. Те могат да бъдат сериозни и научно издържани. Да вземем например оценката на въздействието, която комисията по правата на жените и равенството между половете възложи във връзка с директивата относно отпуска по майчинство. Тя беше толкова неизползваема, че съжалихме за прахосаните пари на данъкоплатците.
<P>
Благодаря Ви, г-жо Niebler, за работата, която вложихте в подготовката на резолюцията. Вашите усилия ни помагат да вършим по-добре законодателната си дейност в интерес на гражданите на държавите-членки.
<SPEAKER ID="212" NAME="Richard Falbr" AFFILIATION="S&amp;D">
(CS) Г-н председател, внасям доклад относно външното измерение на Европейския съюз и относно корпоративната социална отговорност. Възприех изключително критичен подход при написването на доклада, защото твърде често се оказва, че се заемат лицемерни позиции по време на преговори със страни, които не са държави-членки на ЕС. Ако искаме да настояваме те да спазват същите принципи, които ние спазваме в Европейския съюз, наложително е и ние да правим същото. Не можем да настояваме за спазване на основните конвенции на Международната организация на труда и след това да позволяваме тези конвенции да се нарушават от определени държави-членки. В доклада заявявам също, че...
<P>
(Председателят отнема думата на оратора)
<SPEAKER ID="213" NAME="Tatjana Ždanoka" AFFILIATION="Verts/ALE">
(EN) Г-н председател, изказвам гореща благодарност на нашия докладчик, г-н Falbr, за работата му и независимо от първоначалните му притеснения, докладът си остава много силен. Говорейки от името на групата на Зелените/Европейски свободен алианс, бих искала отново да наблегна, че ролята на Международната организация на труда следва да бъде засилена. Доброволната корпоративна социална отговорност е нещо хубаво, но основната роля в утвърждаването и зачитането на правата на човека е на държавите и международните организации.
<P>
Не смятаме, че правно обвързващите стандарти следва да бъдат избягвани в областта на корпоративната отговорност: в Европа би следвало да създадем допълнителни стандарти за отчетност на предприятията. От друга страна, нарушаването на основните принципи и права при работа не може да се използва като законосъобразно относително предимство. Европа следва да утвърждава своя обществен модел и да подобрява, а не да занижава социалните си стандарти както във вътрешен, така и във външен план.
<SPEAKER ID="214" NAME="Angelika Niebler" AFFILIATION="PPE">
(DE) Г-н председател, извинявам се, че вземам отново думата, но според мен е станало някакво объркване, защото в момента колегите ми обсъждат не моя доклад, а доклада за социалната отговорност, който трябва да се разисква по-късно.
<P>
Може би трябва първо да приключим разискването по темата за оценката на въздействието - мисля, че г-н Baldassarre поиска да се изкаже по темата на моя доклад - и тогава да преминем към следващия доклад.
<SPEAKER ID="215" NAME="Председател">
Благодаря Ви, г-жо Niebler. Аз също постепенно осъзнах проблема. Имаме малък проблем с интернет. Липсва и точен списък на ораторите. Информационното табло също все още показва доклада Klinz. Може би затова някои от членовете на ЕП бяха малко подразнени. Ето, сега разискваме доклада на г-жа Niebler относно гарантиране независимостта на оценките на въздействието.
<SPEAKER ID="216" NAME="Gerard Batten" AFFILIATION="EFD">
(EN) Г-н председател, да, съгласен съм, че е много важно да разполагаме с независими икономически оценки на въздействието на регламентите на ЕС. Те влекат след себе си твърде значими разходи за бизнеса, за икономиката и, разбира се, за джобовете на обикновените граждани.
<P>
Ето аз наскоро публикувах най-новото допълнение към моето периодично изследване озаглавено "Колко струва Европейският съюз на Британия?", което е на разположение на моя уебсайт. Прекомерното регулиране от ЕС е само един елемент от тези разходи разбира се. Ето въз основа на собствените данни на правителството - собствените данни на правителството на Обединеното кралство - мозъчният тръст "Отворена Европа" е изчислил цената само на най-важните 99 директиви, които са в сила понастоящем, на над 20 милиарда британски лири годишно.
<P>
През 2006 г. членът на Комисията Гюнтер Ферхойген определи цената на регулирането от ЕС на средно 3,5 % от БВП (брутен вътрешен продукт); 3,5 % от БВП на Обединеното кралство са почти 49 милиарда британски лири годишно. Това е смайващо бреме върху бизнеса и потребителите. Разбира се на национално равнище следва да има независима оценка на въздействието, но извън Европейския съюз, Британия би била свободна да определи своето собствено равнище на регулиране и то със сигурност не би било 49 милиарда британски лири годишно.
<SPEAKER ID="217" NAME="Gay Mitchell" AFFILIATION="PPE">
(EN) Г-н председател, ще бъда съвсем кратък. Най-напред мисля, че това е едно важно предложение. Оценката на въздействието е важна за нас поради две причини. Първата е, за да осигурим да бъде приемано законодателство, което е необходимо и ефикасно, но и също за да престанем да обвиняваме нещо, наречено Брюксел, за всичко, което се обърка. Националните правителства и парламенти поемат отговорност, когато всичко върви добре, но когато не стане така - обвиняват Брюксел. Мисля, че оценките на въздействието следва да покажат точно кой е отговорен и в кого е вината, защото това ще е далеч по-уместно. Освен това, ако погледнем в миналото какво се случваше преди да го има Европейският съюз, цената тогава беше абсолютно разорителна.
<SPEAKER ID="218" NAME="Вивиан Рединг" LANGUAGE="EN">
Г-н председател, Комисията приветства доклада, тъй като той подкрепя нашия дневен ред за интелигентно регулиране и има за цел да утвърди споделената отговорност на институциите на ЕС в тази област.
<P>
Комисията приветства също факта, че докладът подкрепя някои от предложенията й, отправени до Европейския парламент посредством съобщението за интелигентно регулиране, но знаем също и за няколкото твърде проблематични предложения. Комисията вече разясни в своето съобщение за интелигентно регулиране, че тя не може и няма да приеме искания, които биха засегнали автономността й при извършване на оценки на въздействието - например за екстернализация на Съвета за оценка на въздействието - или които по друг начин биха накърнили правото й на инициатива.
<P>
Позволете ми да напомня, че Сметната палата на ЕС в специален доклад относно оценките на въздействието в институциите на ЕС потвърди, че системата за оценка на въздействието на Комисията е била ефикасна за подпомагане на вземането на решения в рамките на институциите на ЕС и за подобряване качеството на нашите предложения. Сметната палата установи също, че Комисията разполага със структурите, необходими за интелигентно регулиране и че оценката на въздействието от Съвета за оценка на въздействието със сигурност помага за подобряване качеството на нашите оценки на въздействието.
<P>
Комисията ще вземе отношение по доклада след приемането на резолюцията.
<SPEAKER ID="219" NAME="Председател">
Разискването приключи.
<P>
Гласуването ще се проведе във вторник, 7 юни, от 12,00 ч.
<P>
Бих искал да помоля всички членове на ЕП за търпение по отношение на неуредиците в настоящия момент, тъй като таблото не работи.
<P>
Писмени изявления (член 149)
<SPEAKER ID="219" NAME="Véronique Mathieu" LANGUAGE="FR">
Оценките на въздействието имат значително влияние върху законодателните дейности, поради което е необходимо ново развитие чрез създаване на механизъм, независим от тези оценки. Затова те не следва да служат за обосноваване на законодателните предложения, а по-скоро да позволяват обективно проучване на фактите. Това важи също за научните становища на Европейския орган за безопасност на храните (ЕОБХ), чиято методологията беше поставена под въпрос на няколко пъти и за обществените консултации, при които начинът на формулиране на въпросите може би насочва към отговори, каквито службите на Комисията искат да чуят. За борба с тези злоупотреби в законодателния процес призоваваме за ясна методология, за анализ на алтернативи и на възможността да не се предприемат никакви действия, както и за максимална прозрачност и ясно участие на Парламента.
