<CHAPTER ID="007">
Проект за регламент на Комисията относно регистрацията, оценката, разрешаването и ограничаването на химикали (REACH) по отношение на приложение XVII (разискване) 
<SPEAKER ID="030" NAME="Председател">
Следващата точка е разискване по въпроса с искане за устен отговор, зададен от г-н Ouzký и г-н Sacconi - от името на комисията по околна среда, обществено здраве и безопасност на храните, към Комисията, относно проекта за регламент на Комисията относно регистрацията, оценката, разрешаването и ограничаването на химикали (REACH) по отношение на приложение ХVІІ - B6-0230/2009).
<SPEAKER ID="031" NAME="Guido Sacconi">
автор. - (IT) Г-н председател, госпожи и господа, както знаем, днешното разискване е изключително важно по две причини: първо, защото говорим за едно от веществата, които са причинили най-много вреди и смъртни случаи на граждани и работници във фабриките, където то се използва и произвежда, а именно азбестът. Второ, защото разискваме една от първите мерки за прилагане на този изключително важен регламент, който по някакъв начин стана знаков за този парламентарен мандат, а именно REACH.
<P>
С въпроса, който зададохме, и с проекта за резолюция, който ще гласуваме днес - казвам го направо, за да успокоя Комисията и заместник-председателя Таяни, който е тук от нейно име - не се противопоставяме на проекта относно прилагането на регламента, приет от Комисията по този въпрос. Имам предвид точка 2.6 от тази проектомярка, която предоставя липсващото приложение XVII, а то трябваше да възпроизведе разпоредбите на приложение 1 към Директива № 76 - Директивата за опасните вещества, която ще бъде заменена от REACH и следователно отменена - като тази точка 2.6 продължава забраната върху пускането на пазара на азбестови влакна и съдържащи азбест изделия.
<P>
Истината е, че в същото това решение се предвиждат някои изключения, които да бъдат допуснати от определени държави-членки - за да сме точни, става въпрос за четири държави - които могат да запазят изделия, пуснати на пазара преди 2005 г., както и диафрагми, съдържащи хризотил, използвани за електролиза в съществуващи инсталации. Възможността за прилагане на тези изключения, разбира се, ще зависи от спазването на всички правила на Общността относно защитата на работниците от страна на държавите-членки, което на практика означава, че тези инсталации, които са към края на жизнения си цикъл, няма да пораждат рискове за здравето на работниците.
<P>
Има причина да не сме против това: тези изключения съществуват, но трябва да признаем, че Комисията е осигурила механизъм, чрез който тези изключения след определен период от време - през 2012 г., за да сме точни - ще бъдат преразгледани посредством доклади, които ще бъдат изготвени от съответните държави-членки и въз основа на тях Европейската агенция по химикалите ще изготви досие, предвиждащо постепенното изтегляне на тези изключения.
<P>
Затова ние не сме против, но с резолюцията си искаме да насърчим Комисията да бъде, да кажем, малко по-смела, да стигне малко по-далече и да действа малко по-бързо, като преди всичко вземе предвид факта, че вече съществуват алтернативи на азбестовите влакна хризотил, поне при високоволтажните инсталации, и че съответните дружества вече са стартирали обещаващи изследователски програми за намиране на алтернативи и за нисковолтажните инсталации.
<P>
Нашият стимул и нашата подкрепа имат две цели. Първата е да се определи дата, краен срок - ние предлагаме той да бъде 2015 г. - до който да отменим тези изключения, като дадем ход на реална стратегия за изтегляне, включително мерки, които по това време ще са необходими за безопасното разрушаване на тези инсталации, както и за гарантиране на безопасността по отношение на износа.
<P>
И последно, второто ни искане към Комисията - като бихме се радвали да получим отговор и на него - засяга въпрос, който е жизненоважен за нас, а именно че все още не е приет списък на Общността на съдържащите азбест изделия, за които се прилага изключение. Затова ние настояваме такъв списък да бъде приет възможно най-скоро, до 2012 г., за да се осигури по-добър контрол и по-добра осведоменост.
<SPEAKER ID="033" NAME="Антонио Таяни" LANGUAGE="FR">
Г-н председател, уважаеми колеги, преди всичко бих искал да се извиня от името на колегите си, заместник-председателя Ферхойген и г-н Димас, които за съжаление не могат да присъстват тук тази сутрин, за да участват в разискването. Знам, че г-н Ферхойген е провел активни и плодотворни разисквания с докладчика г-н Sacconi, на когото бих искал да благодаря за отличната работа - казвам го и лично от мое име.
<P>
Комисията напълно подкрепя целите, посветени на човешкото здраве и околната среда, от една страна, като предотвратява всяка експозиция на азбест, и от друга - като работи за въвеждането на пълна забрана на употребата на азбест във всичките му форми.
<P>
В Европейския съюз съществуват много строги разпоредби относно пускането на пазара, употребата, износа и обезвреждането на азбестови влакна. Пускането на пазара и употребата на азбестови влакна вече бяха напълно забранени с Директива 1999/77/ЕО.
<P>
Що се отнася до другите употреби, държавите-членки могат да позволят използването на даден тип азбестови влакна хризотил за електролиза в инсталации, които вече са били в експлоатация през 1999 г., докато приключи експлоатационният им живот и бъдат осигурени подходящи заместители без азбест.
<P>
Четири държави-членки се ползват от тази дерогация. Прегледът през 2006-2007 г. показа, че се спазват всички граници на експозиция на работното място и че за момента няма налична алтернатива за някои много специфични процеси. Тази съществуваща граница ще бъде включена в приложение XVII към регламента за REACH, а дерогацията за диафрагмите, съдържащи хризотил, ще бъде преразгледана отново през 2011 г.
<P>
През юни 2011 г. държавите-членки ще трябва да докладват за резултатите от усилията им да разработят диафрагми без хризотил, за взетите мерки за защита на работниците, както и за източниците и количествата на използвания хризотил. След това Комисията ще поиска от Европейската агенция по химикалите да проучи изпратената информация с оглед отменянето на тази дерогация.
<P>
Директива 87/217/ЕИО относно предотвратяването и намаляването на замърсяването на околната среда с азбест предвижда мерки за контрол на емисиите на азбест при някои дейности за разрушаване, обеззаразяване и обезвреждане с цел да се гарантира, че тези дейности не водят до замърсяване с азбестови влакна или прах.
<P>
Директива 83/477/ЕИО, изменена с Директива 2003/18/ЕО, относно защитата на работниците от рискове, свързани с експозиция на азбест по време на работа, съдържа редица мерки за гарантиране на адекватна защита на здравето на работниците, когато те са изложени на рискове, свързани с експозиция на азбестови влакна. Дружествата трябва да предоставят доказателства за възможностите си да извършват дейности за разрушаване или отстраняване на азбест. Преди разрушаването или отстраняването на азбеста те трябва да изготвят план, излагащ необходимите мерки, които да гарантират, че работниците не са изложени на концентрации на азбест във въздуха, надвишаващи 0,1 азбестови влакна на см3 при нормална осемчасова смяна.
<P>
Рамковата Директива 2006/12/ЕО относно отпадъците и Директива 1999/31/ЕО относно депонирането на отпадъци, в съответствие с Решението на Съвета относно критериите за отпадъците, които могат да се приемат в депа, задължават държавите-членки да осигурят контролирано обезвреждане на азбестови влакна и на съдържащо азбестови влакна оборудване. Държавите-членки трябва да гарантират, че отпадъците се препокриват или обезвреждат, без да се застрашава човешкото здраве и без да е необходимо използването на процеси или методи, които биха могли да навредят на околната среда.
<P>
Съществуват подробни изисквания за процеса на обезвреждане и депониране на азбест; така например зоните за складиране трябва да се препокриват всеки ден преди всяко пресоване. Депото трябва да се препокрива с последен пласт, за да се предотврати разпръскването на влакната. Трябва да се вземат мерки за предотвратяване на евентуално използване на почвата след затварянето на депото. Всеки възможен износ на азбестови влакна се регулира от Регламент (ЕО) № 689/2008 и от 2005 г. насам имаше само един съобщен случай на износ на азбестови влакна от Европейския съюз в трета държава.
<P>
Освен това свързаните с азбеста решения в приложение XVII към REACH ще забранят производството на азбестови влакна в Европейския съюз, което означава, че износът ще бъде изключен. Съдържащите азбест отпадъци са опасни отпадъци. Базелската конвенция и Регламент (ЕО) № 1013/2006 относно превози на отпадъци забраняват износа на азбестови отпадъци в държави, които не са членове на Организацията за икономическо сътрудничество и развитие (ОИСР). Що се отнася до превозите между държавите-членки на Европейския съюз и тези на ОИСР, те са предмет на процедура за предварителна писмена нотификация и съгласие.
<P>
В заключение и предвид гореизложеното, мога да ви уверя, че Комисията ще проучи дали има основания да предложи други законодателни мерки относно контролираното обезвреждане на азбестови влакна и относно обеззаразяването на съдържащо азбестови влакна оборудване, които да надхвърлят действащото законодателство както за управлението на отпадъците, така и за защитата на работниците.
<P>
(IT) Г-н председател, уважаеми колеги, що се отнася до списъка на съдържащите азбест изделия, които могат да бъдат разрешени на пазара за употребявани стоки, той все още не е готов - за да отговоря веднага на въпроса на г-н Sacconi - но Комисията планира да преразгледа ситуацията през 2011 г. и да изготви хармонизиран списък, валиден в целия Европейски съюз. Надявам се с това да съм отговорил на искането Ви.
<SPEAKER ID="035" NAME="Anne Ferreira">
от името на групата PSE. - (FR) Г-н председател, г-н член на Комисията, госпожи и господа, както вече беше казано, през 1999 г. Европейският съюз прие директива, която забранява азбеста от 1 януари 2005 г., но допуска дерогация за диафрагми, използвани за електролиза в съществуващи инсталации до изчерпване на жизнения им цикъл.
<P>
Тази дерогация, която трябваше да бъде преразгледана преди 1 януари, целеше да позволи на съответните дружества да изготвят планове за прекратяване на употребата на азбест. И ето днес сме изправени през закъснение от 18 месеца; затова е крайно време да постигнем някакъв напредък. Вярно е, че в рамките на прегледа на приложение XVII към регламента REACH Комисията предлага да продължи действащата забрана върху употребата и пускането на пазара на азбестови влакна и изделия, съдържащи такива влакна, но, от друга страна, запазва варианта за употреба на азбест за електролиза във фабрични инсталации без ограничение във времето, дори при положение че съществуват алтернативи без азбест, които се използват от много дружества.
<P>
Освен това Комисията приема разпоредба, която разрешава пускането на пазара на съдържащи азбест изделия съгласно система, която може да бъде различна в различните държави. Това е неприемливо, тъй като употребата на този продукт е причина за голям брой заболявания, свързани с експозиция на азбестови влакна. Освен това броят на хората, които стават жертва на тези заболявания, по всяка вероятност ще продължи да нараства през следващите няколко години, тъй като този продукт все още се използваше допреди няколко години. Последиците за здравето, причинени от азбеста, отдавна са известни.
<P>
Бих добавила, че решението на Комисията е в противоречие с някои разпоредби на REACH, и не на последно място с принципа на заместване; това е лош сигнал, изпращан до останалите дружества. Сегашната икономическа криза не може да оправдае това удължаване.
<P>
Освен това позицията на Комисията, която се ползва с подкрепата на мнозинството от държавите-членки в Съвета, е несъвместима с позицията на Европейския съюз, който цели да въведе забрана на азбеста в световен план.
<P>
Искам да кажа още нещо, преди да приключа: Европейската конфедерация на профсъюзите (ЕКП) твърди, че не са се допитали до нея по въпроса и че е било изслушано и взето под внимание единствено становището на определени дружества. Комисията, от своя страна, твърди обратното. Можете ли да изясните този въпрос?
<SPEAKER ID="036" NAME="Satu Hassi" LANGUAGE="FI">
Г-н председател, госпожи и господа, историята на азбеста е тъжна и е предупреждение за това какво може да се случи, когато се пренебрегва принципът на предпазливостта. Азбестът първоначално е използван като материал с отлични технически свойства, но по-късно стана ясно, че може да причини смърт. В моята страна, например, годишният брой на причинените от азбест смъртни случаи все още не е намалял. В крайна сметка могат да минат до 40 години, преди болестта да се развие.
<P>
Целта на резолюцията, която е пред нас, не е да отмени решението за комитология, на което се позовава. Считам, че най-важните точки от тази резолюция са параграфи 8 и 9, които се отнасят до идеята, че по някое време тази година Комисията следва да внесе законодателно предложение относно това как азбестът, азбестовите влакна, както и оборудването и съоръженията, съдържащи такива вещества, следва да бъдат напълно унищожени.
<P>
Разбира се, все още има множество сгради, включително обществени сгради, фабрики и електроцентрали, които имат съоръжения, съдържащи азбест; хората са изложени на тяхното въздействие, когато, например, тези сгради се обновяват, в случай че не бъдат взети строги предпазни мерки. Структурите, които съдържат азбест, трябва да бъдат идентифицирани и разрушени, а азбестът трябва да бъде унищожен по безопасен начин, така че хората да не бъдат отново излагани на въздействието му.
<P>
Трябва да си извлечем поука от тъжния пример с азбеста и от опита ни с него, когато търсим решение на нови и настоящи рискове за здравето. Така например учените, които провеждат изследвания за нановъглеродните тръби, предупредиха, че последиците им за здравето са същите като тези при азбеста. Затова трябва да извлечем поука от опита си и да действаме в съответствие с принципа на предпазливост, например когато приемаме основни законодателни инструменти относно наноматериалите.
<SPEAKER ID="037" NAME="Vittorio Agnoletto">
от името на групата GUE/NGL. - (IT) Г-н председател, г-н Таяни, госпожи и господа, наистина изглежда, че хилядите причинени от азбеста смъртни случаи и десетките хора, изложени на риска да умрат през следващите години заради постоянното си излагане на азбест - както знаем, латентният период може да продължи до 15 или дори 20 години - нямат абсолютно никакво значение.
<P>
Изглежда делото "Етернит", което започна в Торино във връзка със събитията в Казале Монферато, където няма семейство, което да не е понесло загуба, няма никакво значение. Държавите-членки трябваше да въведат в действие забраната върху азбеста в изпълнение на директивата от 1999 г. Държавите трябваше да вземат всички предохранителни мерки, за да предпазят работниците, изложени на въздействието на азбест, като приложат директивата от 2003 г., като затворят фабрики, неутрализират замърсените райони и обезщетят жертвите и местното население. Това не се случи навсякъде. Беше направено малко или почти нищо.
<P>
Вече споменах съдебния процес в Торино, където подсъдими са швейцарски и белгийски собственици. Случаят беше известен на всички, но много малко беше направено; освен това предприятията избягаха от отговорност, използвайки вратичките, създадени от инерцията на публичните органи. Тази инерция е видна от събитията в Италия, в Бриони, където азбестът все още не е отстранен, в Порто Маргера и Ченджо, където все още има смъртни случаи. Днес промишлеността иска от Комисията да приеме поредното изключение от Регламента за REACH от 2006 г., каквото вече беше предоставено за ограничен период от време за азбестовите влакна хризотил.
<P>
Вярно е, че инсталациите за електролиза с ниско напрежение са с ограничено приложение и има само няколко такива, но когато представителите на промишлеността твърдят, че е невъзможно да се използват каквито и било алтернативи, тогава тези инсталации следва да бъдат затворени. Това може и да е изнудване, но алтернативи на този процес вече са намерени в Швеция, където като заместител се използва мембранна технология без азбест с ниско напрежение, а подобно решение вече е прието и в производството на водород. Защо подобни решения се приемат в някои държави, а в други - не? Защото в дългата битка за налагане на забрана върху полихлорираните бифенили (ПХБ) имаше безброй пропуски и неработеща техника, които се подкрепяха дори от Генерална дирекция "Предприятия и промишленост" на Европейската комисия. В този случай също не беше даден добър пример.
<P>
Директивата от 1999 г., налагаща забрана върху азбеста, посочва, че преди прегледа на това разрешаване следва да има становище на Научния комитет по токсикология, каквото така и не беше изготвено. Това ли е начинът, по който Комисията спазва директивите? Да не споменаваме профсъюзите, които твърдят, че дори не са се допитали до тях.
<P>
Европейският парламент прави каквото може, за да компенсира грешките на другите. Настоящата резолюция призовава Комисията да запълни до 2009 г. законодателната празнота относно забраната на съдържащи азбест продукти втора употреба; покривни части, части за самолети и всякакви други продукти следва да бъдат обезвредени веднъж завинаги. За пореден път се определят конкретни дати за стратегията за забрана на всички видове азбест до 2015 г., но същите цели бяха поставени и през 1999 г. Изминаха десет години и продължават да умират хора.
<P>
Една от първите инициативи на този парламентарен мандат беше призивът на Конфедеративната група на Европейската обединена левица - Северна зелена левица за създаване на фонд на Общността за обезщетяване на жертвите и целеви средства за обеззаразяване. Това беше конкретно искане към Комисията, която днес вместо това се подчинява на волята на многонационалните дружества. Трябва обаче да продължим с практически действия и ангажименти. Едва когато те бъдат факт, като се започне от исканията на настоящата резолюция, ще можем да проявим по-голямо разбиране. Тъй като днес не виждаме такава воля, ще гласуваме против предоставянето на това изключение.
<SPEAKER ID="038" NAME="Председател">
Думата има г-н Bowis. Храним дълбока привързаност и уважение към него и сме щастливи да видим, че се е възстановил.
<SPEAKER ID="039" NAME="John Bowis" LANGUAGE="EN">
Много сте любезен, г-н председател. Благодаря Ви за тези думи. Хубаво е да се завърна за последната си седмица в този Парламент - изобщо в Парламента. След 25 години на изборна длъжност мисля, че това е напълно достатъчно.
<P>
Бих искал да кажа по този повод, че мнозина от нас в тази зала сме вложили много усилия в процеса на REACH: Guido Sacconi и много други колеги положиха основите на една по-безопасна и по-добра рамка за химикалите. Посланието ми към следващия Парламент е: "Бъдете бдителни, следете този процес".
<P>
По същия начин, както каза Satu Hassi, отдавна се занимаваме с азбеста и сме напълно наясно, че трябва да внимаваме с този проблем. Докато лежах на болничното легло с байпас на сърцето и се самосъжалявах, гледах по телевизията земетресението в Италия и това ми помогна да погледна на проблемите си в перспектива. Това ми напомни също, в сегашния контекст, че при бедствие от такъв мащаб в атмосферата може да се отдели азбест. В много случаи азбестът е безопасен, докато е покрит. Когато обаче избие навън, тогава се появяват рисковете и затова едно от посланията трябва да бъде, че трябва да погледнем изложените на риск райони в нашия Европейски съюз, за да разберем къде следва да обърнем внимание на риска и да го следим в бъдеще.
<P>
След казаното по-горе, бих искал само да благодаря на колегите си за тяхното приятелство и подкрепа, и за благопожеланията им през последните седмици. Ще пазя топъл спомен за тези 10 години в Парламента и ще следя с интерес как следващият Парламент продължава проектите, които ние може би успяхме да започнем.
<P>
(Ръкопляскания)
<SPEAKER ID="040" NAME="Председател">
Много Ви благодаря, г-н Bowis. Можете да бъдете сигурен, че мнозина от нас винаги ще Ви помнят и ще Ви бъдат благодарни за Вашите усилия и отдаденост в Парламента.
<SPEAKER ID="041" NAME="Guido Sacconi">
вносител. - (IT) Г-н председател, госпожи и господа, такива са и моите чувства. Аз бих искал да направя и личен коментар.
<P>
Най-напред, трябва да призная, че отговорът на Комисията на конкретните въпроси, които задаваме в нашата резолюция, е положителен в по-голямата си част. Разбира се, новият Парламент ще трябва да провери и да гарантира, че посочените ангажименти са изпълнени, при това в предвидените срокове.
<P>
В лично отношение искам да кажа две неща. Първо, моите най-добри пожелания към г-н Bowis, с когото сме работили дълго време. Може би ние двамата бихме могли да сформираме клуб на наблюдателите на Европейския парламент, специално за да проследим онези въпроси, по които сме работили толкова много заедно, и считам, че сме постигнали много добри резултати.
<P>
Второ, трябва да кажа, че е донякъде символичен фактът, че последното ми изказване в този Парламент следва да бъде по регламента REACH и прилагането му, който изпълва времето ми от началото на този парламентарен мандат, когато ни се струваше, че никога няма да стигнем до края на този законодателен път. Е, това показва, че съм късметлия, а също така имам щастието да познавам хора като вас - и като Вас, г-н председател; работейки заедно, ние стигнахме до истинско разбирателство и получихме според мен наистина значителни резултати за европейските граждани.
<SPEAKER ID="042" NAME="Председател">
Благодаря ви, г-н Sacconi. Бъдете уверен, че Вие също ще ни липсвате, с Вашата работа и отдаденост. Позволете да Ви пожелая късмет и щастие в бъдещите Ви начинания, които, сигурен съм, ще продължат в същия дух, с който свикнахме тук.
<SPEAKER ID="043" NAME="Антонио Таяни" LANGUAGE="IT">
Г-н председател, уважаеми колеги, аз също, преди да приключим това разискване, бих искал да благодаря на г-н Sacconi и г-н Bowis, и правя това като техен стар съратник, след като към служил в този Парламент толкова много години.
<P>
Искам да им благодаря за работата, която свършиха, и за участието им в различните обединения, които правят чест на нашия Парламент. И така, като член на Европейския парламент и днес като член и заместник-председател на Комисията, аз им благодаря за изключително ценния им принос към работата на Парламента, с който се проявиха - въпреки онова, което определени журналисти казват понякога - като добри колеги, които участват и действително служат на институциите, представляващи половин милиард европейци. По тази причина искам да им благодаря в това мое последно изказване от настоящия парламентарен мандат като член на Комисията.
<P>
Както казах, искам да благодаря на г-н Sacconi при всички случаи, като член на комисията по околна среда, здравеопазване и безопасност на храните, за това, че постави за разглеждане този ключов въпрос, и на г-н Bowis, чието изказване и коментар ни показаха колко важна е тази тема за всички граждани. Считам и се надявам, че това разискване е разсеяло всякакви съмнения и безпокойства: Комисията ще докладва редовно пред Парламента за прилагането на регламента и - нека да го кажа ясно - няма да прави компромиси със защитата на работниците, здравето и околната среда.
<P>
Що се отнася до забележките, направени от г-жа Ferreira и г-н Agnoletto, ще изтъкна от името на Комисията, че бяха проведени консултации с Европейската конфедерация на профсъюзите и работниците от химическата промишленост, по-специално, се обявиха в полза на запазване на изключението.
<P>
Искам също така да подчертая, че не е вярно, че няма ограничения във времето, тъй като изключението се отменя, когато се появи алтернативен продукт. Освен това, нека ви напомня, Комисията ще извърши общо преразглеждане през 2011 г. Още веднъж ви благодаря за коментарите и за упоритата работа по един толкова чувствителен въпрос за здравето на работниците и, бих казал, здравето на всички граждани на ЕС.
<SPEAKER ID="044" NAME="Председател">
За да приключим разискването - беше внесено едно предложение за резолюция съгласно член 108, параграф 5 от Правилника.
<P>
Разискването приключи.
<P>
Гласуването ще се проведе днес от 12,00 ч.
<P>
Писмени изявления (член 142)
<SPEAKER ID="045" NAME="Richard Seeber  " LANGUAGE="DE">
По-нататъшното намаляване на използването на азбест в Европа трябва да бъде приветствано безрезервно.
<P>
Тъй като канцерогенните ефекти на азбестовите влакна са известни от десетилетия и ЕС също въведе забрана за използването на това вредно вещество в нови продукти от 2003 г., последните остатъци от използването на азбест трябва вече постепенно да изчезнат от Европа.
<P>
Повечето държави-членки вече избират алтернативни методи. Особено в областта на заводите, използващи електролиза, често могат да се използват други материали като алтернатива на азбеста.
<P>
В контекста на нарасналата осведоменост на хората в Европа по здравни въпроси и много високите стандарти за опазване на околната среда и здравето в Европа е неприемливо все още да има канцерогенни вещества, използвани в Европа.
