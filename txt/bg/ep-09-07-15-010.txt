<CHAPTER ID="010">
Хондурас (разискване)
<SPEAKER ID="184" NAME="Председател">
Следващата точка от дневния ред е изявления на Съвета и на Комисията относно положението в Хондурас.
<SPEAKER ID="185" NAME="Карл Билд">
действащ председател на Съвета. - (EN) Г-н председател, светът е огромно място. Благодаря за възможността да обърна известно внимание на положението в Хондурас и на сериозността на събитията, които се случват там, не само за Хондурас, но и за целия район. Ще се постарая да бъда разумно кратък.
<P>
В началото на тази конкретна криза миналия месец председателството осъди военните действия, насочени срещу президента Селая, който беше избран демократично, въпреки всичко, което може да се каже. Тези действия бяха в нарушение на конституционния ред в Хондурас.
<P>
Призовахме за пълно възстановяване на конституционния ред и настоятелно призовахме всички страни и институции да се въздържат от насилие или споменаване на насилие и да положат усилия за намиране на бързо и мирно решение.
<P>
Аз мисля почти по същия начин, който очакваме, когато имаме проблеми в различни части на Европа, че Европейският съюз следва да поеме водеща роля и се надяваме, че останалата част от света ще подкрепи нашите усилия. Нашата политика сега се ръководи от предоставянето на подкрепа за Организацията на американските държави в усилията им да намерят решение чрез диалог и компромис по проблемите, пред които са изправени.
<P>
Налице е ситуация, при която никой от нашите посланици не е в Хондурас в момента. В момента нямаме и никакви дипломатически контакти.
<P>
Приветстваме силно неотдавнашните усилия на президента на Коста Рика г-н Оскар Ариас, носител на Нобелова награда за мир, да направи опит за изглаждане на съществуващите различия. Засега това се оказва - може да се каже, че едва ли е изненадващо - доста трудно начинание. Но съм окуражен от новината, че тази събота ще има нови срещи под председателството на президента Ариас. Можем само да го насърчим да продължи усилията и да продължим настоятелно да призоваваме двете страни да бъдат готови за компромис, като зачитат напълно всяка част от конституцията на Хондурас.
<P>
Позволете ми в заключение да подчертая важността, която придаваме, извън рамките на настоящата криза, на провеждането на честни, навременни и прозрачни президентски избори в Хондурас по-късно тази година. Принципите на правовата държава и зачитането на правата на човека трябва да продължат да бъдат основа на демократичните правителства в целия свят, включително със сигурност Централна Америка, Латинска Америка, цяла Америка.
<SPEAKER ID="186" NAME="Катрин Аштън">
член на Комисията. - (EN) Г-н председател, отново се радвам, че мога да участвам накратко в това разискване, от името на колегата Бенита-Фереро Валднер, когато разглеждаме политическата криза в Хондурас.
<P>
След много години Латинска Америка отново изпитва институционален срив. Кризата в Хондурас ни показва колко крехки са принципите на правовата държава и институционалната рамка за решаването на конфликти в някои латиноамерикански държави и всъщност как тези държави могат да потънат в криза, особено сега, когато преживяват период на силна политическа поляризация.
<P>
Комисията реагира незабавно. Изразихме нашата дълбока загриженост във връзка със събитията в Хондурас и подчертахме голямото значение, което придаваме на зачитането на принципите на правовата държава, демокрацията и демократично избраните институции. Настоятелно призовахме всички засегнати страни да изгладят различията си по мирен път при пълно спазване на правната рамка на държавата и бързо да започнат диалог в интерес на мира и стабилността в държавата.
<P>
Ние изразихме съжаление относно изпълнените с насилие конфронтации, още повече че те доведоха до загуба на човешки животи и призовахме всички засегнати страни да покажат максимална умереност и сдържаност. Комисията обяви, че ще бъде готова да подкрепи всички инициативи, целящи мирното решаване на кризата и възстановяване на конституционния ред.
<P>
Както отбеляза председателството, подкрепихме инициативата на Организацията на американските държави и нейния генерален секретар г-н Инсулса, която за съжаление не беше ползотворна. Ние силно приветствахме усилията за посредничество от страна на президента на Коста Рика и се надяваме, че те ще доведат до мирно решаване на кризата.
<P>
След събитията в Хондурас и след консултации с правителствата на държавите от Централна Америка и държавите-членки на ЕС се взе решение за отлагане на следващия кръг от преговори с цел споразумение за асоцииране със Централна Америка, преговори, които трябваше да се проведат между 6 и 10 юли в Брюксел. Но вярваме, че тези преговори могат да бъдат възобновени възможно най-скоро.
<P>
Отново, както посочи председателството, в отговор на сериозността на положението местният посланик на председателството на ЕС беше отзован за консултации и всички други посланици на държавите-членки на ЕС също напуснаха държава.
<P>
В тясно сътрудничество с председателството и с държавите-членки продължаваме да проучваме начините, чрез които можем да дадем най-добър принос за разрешаването на кризата. Засега не е взето решение за прекратяване на нашето сътрудничество, но плащанията по финансовите ни ангажименти, свързани с подкрепа за бюджета, са задържани.
<P>
Съвсем наясно сме, че събитията в Хондурас могат да създадат опасен прецедент, стъпка назад по отношение на демокрацията и могат да дестабилизират района. Поради това продължаваме да следим ситуацията отблизо и подкрепяме всички усилия за намиране на мирно решение. Ще продължим да уведомяваме Парламента за развитието на събитията в бъдеще.
<SPEAKER ID="187" NAME="José Ignacio Salafranca Sánchez-Neyra" LANGUAGE="ES">
Г-н председател, фактът, че избран президент е бил изведен от дома си чрез въоръжена сила, качен на самолет и оставен в чужда държава, е нещо, което от гледна точка на демокрацията следва да бъде категорично и безусловно осъдено.
<P>
Г-н председател, въз основа на това трябва да кажа, че коментарът, направен от страна на редица уважавани анализатори, като например Марио Варгас Льоса, във всеки случай е изключително важен: най-изявените защитници на сваления президент Селая - който между другото спечели подкрепа от всички различни политически партии, включително от своята, както и от Върховния съд срещу Националния конгрес на републиката - всъщност бяха представители на режими, характеризиращи се със систематично нарушение на правата на човека и с постепенно ограничаване на свободите на лицата, както отбеляза Парламентът в последния доклад относно положението на правата на човека по света.
<P>
Сега трябва да намерим изход от настоящата ситуация. Действащият председател на Съвета каза, че Европейският съюз трябва да способства за възстановяването на нормалните демократични условия, като подкрепя усилията на човек, който е работил за стабилизиране на положението в района, а именно президентът на Коста Рика Оскар Ариас.
<P>
Второ, по отношение на предстоящите президентски избори, Европейският съюз трябва да предложи на Хондурас целия си опит, свързан с наблюдението на избори, и следва да се подготви да изпрати мисия на ЕС за наблюдение на изборите.
<P>
И накрая, г-н действащ председател на Съвета, е важно Европейският съюз да действа последователно, без двойни стандарти. Неприемливо е, че от една страна Европейският съюз улеснява и засилва своя политически диалог с единствената недемократична държава в района и, от друга страна, кара гражданите на една от най-бедните държави в Латинска Америка да плащат за грешките на ръководителите си, които едва ли са тайна за г-н Селая.
<P>
Г-н действащ председател на Съвета, г-жо член на Комисията, аз също считам, че Европейският съюз трябва да присъства активно в района, както каза г-н Билд. Сега активното присъствие се проявява чрез преговорите за споразумението за асоцииране, които предстои да стигнат до задънена улица. Г-н председател, не можем да позволим да страдат невинни хора заради виновниците и поради това считам, че е необходимо да обмислим отново бързото връщане на масата за преговори веднага след решаването на конфликта.
<SPEAKER ID="188" NAME="Luis Yañez-Barnuevo García">
от името на групата S&D. - (ES) Г-н председател, присъединяваме се към единодушното осъждане от страна на международната общност не само поради сериозността на самото положение и нарушаването на конституционния ред - както отбелязваха действащият председател на Съвета и члена на Комисията - но също и поради изключително сериозния прецедент, породен от ситуацията в район, който с много работа и усилия успя да възстанови демокрацията в целия континент, с някои редки изключения.
<P>
Поради това не можем да приемем това положение. Европейския съюз и държавите-членки постъпиха правилно, като отзоваха своите посланици, преустановиха всички форми на сътрудничество и прекратиха преговорите с района. Съгласен съм с действащия председател на Съвета и с председателя на Комисията, че сега трябва да подкрепим постигнато с преговори уреждане на проблема, ръководено от президента на Коста Рика, социалдемократът Оскар Ариас, носител на Нобелова награда за мир и да не провокираме насилие, свързано с репресии и бунтовническо насилие.
<P>
Сега не е моментът да анализираме действителните или предполагаемите грешки, които може би са допуснати от президента Селая, на когото остават шест месеца на длъжност, тъй като това не е най-належащият въпрос. Сега е моментът да анализираме особено сериозното нарушаване на конституционния ред в Хондурас, извършено от въоръжените сили (определено с подкрепата на Конгреса и съдебната власт, но по напълно неправомерен и незаконен начин).
<P>
Ще има достатъчно време да обсъдим неговото бъдеще, но днес без никакво колебание трябва да настояваме за възстановяването на длъжност на президента Селая; той е президент на държавата по конституция до януари 2010 г.
<SPEAKER ID="189" NAME="Izaskun Bilbao Barandica">
от името на групата ALDE. - (ES) (Говори накратко на баски език.) Г-н председател, говоря на баски език, език на малцинство, който все още не е официален в Парламента: баски език. Надявам се, че това ще стане в бъдеще, както при другите езици, и че така ще можем да говорим на родния ми език и на езика на страната на баските.
<P>
След като казах това, съм съгласна, цялата ми група е съгласна, с необходимостта от открито заклеймяване на преврата - защото следва да го наричаме с истинското му име - който се извърши в Хондурас. Някои хора може да считат за погрешни опитите за допитване до волята на народа, може би преди всичко друго, но не сме тук да анализираме това. Също така съм съгласна, че както Комисията, така и Съветът трябва да работят за улесняване на възстановяването на конституционния и институционалния ред, който беше нарушен, и да гарантират завръщането на хондураския президент, който беше избран законно от всички хора.
<P>
Аз също съм разтревожена от нападенията, които претърпяха някои членове на правителството, дори и в официални дипломатически мисии в Хондурас, които, както разбрахме, са били отзовани. Разбира се, както представителя на Комисията моята група също подкрепя всички действия, които е предприела Организацията на американските държави за преодоляване и решаване на конфликта.
<P>
Моята група счита, че ние в Европа трябва да помогнем за укрепване на демокрацията в Хондурас, да гарантираме развитието на основните права и следователно да се погрижим политическият диалог да бъде единственият използван инструмент, който да ни доближи до решаването на проблема, с който се сблъскваме.
<P>
Няма съмнение, че ние също подкрепяме всичко, което прави носителят на Нобелова награда за мир г-н Оскар Ариас и съответно също се надяваме, че веднага след осъществяването на споменатите мерки изборите могат да се проведат през ноември 2009 г. при пълна прозрачност и абсолютно зачитане на демократичната система и на правата на човека. Надявам се също така, че настоящата ситуация ще ни позволи да продължим преговорите, за да сключим споразумението за асоцииране с Европейския съюз.
<SPEAKER ID="190" NAME="Raül Romeva i Rueda" LANGUAGE="ES">
Г-н председател, аз също бих желал да използвам възможността да осъдя остро и да изразя нашата тревога от неотдавнашните събития в Хондурас.
<P>
Следя положението в държавата и района през последните няколко години в качеството ми на заместник-председател на делегацията за връзки с държавите от Централна Америка; за мен е от особено значение и е изключително важно, че обсъждаме този въпрос в първия ден на политическите разисквания в настоящия Парламент. Този факт показва, че това е основен проблем: събитието има тъжната и печална чест да се счита за първия държавен преврат в Централна Америка през 21-и век и това е нещо, което следва да не забравяме.
<P>
Поради това не само осъждам остро държавния преврат срещу президента Селая, но също така призовавам Европейския съюз да не признава ръководителя на преврата, Роберто Мичелети. Освен това мисля, че е жизненоважно Европейският съюз да настоява, което той всъщност вече прави, за възстановяването на конституционния ред. От решаваща важност е изборите през ноември 2009 г. да се подготвят по сериозен, отговорен и надежден начин и с оглед на това съм също така доволен, че разговорите, насочени към постигане на споразумение за асоцииране с района, бяха спрени, поне засега.
<P>
Призовавам също да преустановим помощта под формата на търговска подкрепа, както направиха други като Световната банка или Съединените щати, с изключение на хуманитарната помощ.
<P>
Освен тези мерки мисля, че е важно да не забравяме необходимостта от извършване на ясно и конкретно разследване за това, кой следва да бъде подведен под отговорност за преврата. Ясно е, че са отговорни много хора, че има много други интереси зад този преврат и в някои случаи дори не знаем имената им.
<P>
Считам, че Европейският съюз следва да настоява за такова разследване и за да стане това, е необходимо да изпратим постоянни международни делегации на място, които могат да подкрепят движенията, възникващи в държавата, за да изискат, възстановят и призоват за демокрацията, която им е била отнета.
<SPEAKER ID="191" NAME="Willy Meyer">
от името на групата GUE/NGL. - (ES) MГ-н председател, четири дни след преврата моята парламентарна група реши да ме изпрати в Тегусигалпа, за да наблюдавам на място последиците от военния преврат, от държавния преврат. В Тегусигалпа станах свидетел на последиците от всеки военен преврат, а именно: репресии, липса на свобода, заповеди за арест, издавани за членове на парламента, които не са подкрепили преврата, лишаване от свобода на лидери на социални групи и болници с много ранени, които са нарушили полицейския час. Това е подробната картина, която видях там.
<P>
Приветствам реакцията на Съвета и от Европейската комисия, тъй като това е единствената възможна реакция. Първо, трябва да бъдат изпълнени всички изисквания, издадени от Организацията на американските държави. Позволете ми да отбележа тук, че на срещата, която проведох с генералния секретар на Организацията на американските държави, установих, че те имат ясна позиция по въпроса: всяко действие, извършено от незаконното правителство на водача на преврата Роберто Мичелети ще бъде обявено за невалидно и във връзка с това Организацията на американските държави вече е решила, че няма да наблюдава избори, провеждани от това правителство.
<P>
Надявам се, че Европейският съюз също ще възприеме такова поведение - същата пътна карта -така че всяко действие, извършено от това правителство, да не се приема за законно. В резултат на това при тези обстоятелства няма да можем да наблюдаваме изборите, манипулирани от правителство, което е превзело властта с преврат.
<P>
Струва ми се, че предстои решителна седмица. Президентът Селая, единственият президент на Хондурас, беше много ясен: той даде да се разбере, че оставя ситуацията така още една седмица и ако тя не се реши до една седмица на разговорите в Коста Рика дали той трябва да се върне, той ще се върне така или иначе.
<P>
Ето защо, предвид решението, взето от единствения законен президент, се надявам, че Парламентът, институциите, Съветът и Комисията ще подкрепят неговото решение, както постъпва Организацията на американските държави, както постъпва Организацията на обединените нации и, между другото, както постъпват Съединените щати. Затова мисля, че е много важно този тон, тон, изискващ възстановяването на конституционната власт и възстановяването на президента Селая, да представлява отличителна характеристика на Парламента.
<P>
Колеги, надявам се да стигнем до твърдото решение Парламентът да осъди безусловно държавния преврат и да подкрепи възстановяването на президента Селая. Поради това се надявам също да одобрим всички инициативи на международните организации.
<SPEAKER ID="192" NAME="Kader Arif" AFFILIATION="S&amp;D">
(FR) Г-н председател, г-жо член на Комисията, госпожи и господа, в началото искам да се присъединя към предходните оратори, като осъдя по възможно най-остър начин държавния преврат, извършен срещу правителството на президента Селая в Хондурас. Неговото своеволно задържане и неговото експулсиране от държавата представляват нарушение на конституционния ред, който трябва да бъде възстановен възможно най-бързо. Превземането на властта от военните, което позволи на Роберто Мичелети да се самопровъзгласи за нов президент, ни напомня за най-мрачните периоди в историята на Централна Америка, които познаваме, и според нас това посегателство срещу демокрацията е неприемливо.
<P>
Поради това приветствам решението на Организацията на американските държави да преустанови участието на Хондурас в организацията, както и приемането на президента Оскар Ариас за посредник, който да съдейства за намиране на решение.
<P>
Въпреки това съм също загрижен, г-жо член на Комисията, за търговските отношения, които Европейският съюз поддържа с тази държава. От няколко месеца между Европейската комисия и Централна Америка се провеждат преговори за споразумение за асоцииране от ново поколение. След държавния преврат бяха отменени срещите, планирани за миналата седмица. Следва да сме доволни от това. Мисля, че Ви разбрах, но искам да получа повече подробности. Комисията решена ли е да преустанови преговорите до възстановяването на нормалното институционално политическо положение в Хондурас? Това питаме аз и моята политическа група, но искам да разбера повече подробности за позицията на Комисията по този въпрос.
<P>
Друг въпрос, който искам да поставя, г-жо член на Комисията, засяга Общата система за преференции плюс (GSP+), от която се ползва Хондурас. Няколко организации на гражданското общество съобщиха за спорни решения и нарушения на правата на човека след държавния преврат, по-конкретно по отношение на свободата на движение, сдружаване и изразяване. Европейската комисия трябва да бъде много твърда в това отношение. Системата GSP+ е стимул, който предоставя ползи, зависещи от ясни ангажименти. Има предостатъчно доказателства, за да се съмняваме дали държавата Хондурас изпълнява ангажиментите си при управлението на нейния самопровъзгласил се президент. Ето защо призовавам Комисията да започне проучване за възможността за временно спиране на преференциите, предоставени на Хондурас съгласно системата GSP+.
<SPEAKER ID="193" NAME="Jean-Luc Mélenchon" AFFILIATION="GUE/NGL">
(FR) Г-н председател, нашите миролюбиви принципи не бива да ни позволяват да създаваме впечатлението, че като призоваваме и двете страни в сегашния конфликт да проявят сдържаност, считаме, че извършителите на държавния преврат в Хондурас и конституционното правителство са еднакво виновни. В случай като настоящия насилието от страна на бунтовниците, които се борят за връщането на президента Селая, е законно, а това от страна на пучистите е престъпно.
<P>
Личната ангажираност на държавните или правителствените ръководители на държавите от Централна и Южна Америка за осигуряване на безусловното възстановяване на власт на конституционния президент Мануел Селая, показва, че целият континент желае да прекрати веднъж завинаги периода на държавните преврати и диктатурите.
<P>
Като спазва единодушните решения на ООН и на всички организации за регионално сътрудничество, Европа трябва да изпълнява своята роля в тази борба, тъй като това е борба, а не споразумение. Това е историческа борба. Европа трябва да прекъсне абсолютно всички отношения - политически, търговски - и всички преговори с подривния режим до момента на безусловното и неподлежащо на преговори възстановяване на президента Селая на власт, тъй като няма за какво да се преговаря, когато става въпрос за демокрация. Европа трябва да призове администрацията на Обама и Съединените щати също да прекъснат своите търговски и военни отношения с подривния режим. Това е цената, на която ще докажем, че сме единни по отношение на принципите, които толкова често твърдим, че спазваме, за да критикуваме принципите на другите.
<SPEAKER ID="194" NAME="Bogusław Sonik" AFFILIATION="PPE">
(PL) Г-н председател, положението в Хондурас изисква Европейският съюз да продължи конкретните и решителни действия, които ще доведат до стабилизация, ще възстановят конституционния ред и ще предотвратят задълбочаване на конфликта между поддръжниците и противниците на изгонения президент Селая. Поради това подкрепям инициативата, предложена от г-н Salafranca, да се обяви възможно най-скоро, че одобрена от Европейския парламент мисия може да бъде изпратена в Хондурас.
<P>
Страните в спора трябва да бъдат убедени възможно най-бързо да започнат разговори, които ще предоставят възможност да се постигне споразумение, позволяващо на президента Селая да се върне на длъжност и да завърши настоящия мандат, но без възможност за изменение на конституцията, която да позволи неговото повторно избиране. Подобно решение ще осигури надежда за стабилизиране на ситуацията, въпреки че то може да не бъде приемливо и за двете страни...
<P>
(Председателят отнема думата на оратора)
<SPEAKER ID="195" NAME="Nikolaos Chountis" AFFILIATION="GUE/NGL">
(EL) Г-н председател, считам, че като Европейски парламент и като Европейски съюз трябва да направим необходимите промени, за да бъде периодът на преврата в Хондурас възможно най-кратък, президентът Селая да се завърне в държавата си и най-накрая да се сложи край на поредицата от военни преврати в Латинска и Централна Америка.
<P>
Трябва да отбележим огромния напредък и демократичните промени, направени през последните години в редица държави, промени, които засилват конституционните и демократичните свободи, които защитават идеята и същността на политиката срещу неконтролираното състояние на пазара с опити той да се пренебрегне и които прекъсват трайните връзки с неоколониализма. Ето защо считам, че следва да имаме предвид огромната отговорност на Европа за мирни действия на международно равнище и да възстановим демократичните връзки и връзките на солидарност с народите и държавите от другата страна на Атлантическия океан.
<SPEAKER ID="196" NAME="Карл Билд">
действащ председател на Съвета. - (EN) Г-н председател, мисля, че всички изказали се изразиха много силна позиция в подкрепа на защитата на демокрацията и конституционния ред в цяла Латинска Америка. Разбира се, тя съдържа и осъждане на служилото се. Каквито и да са обстоятелствата, ние не изпращаме войската да арестува избрания президент на държавата и да го отпрати в чужбина. Независимо от обстоятелствата, трябва да бъдем много ясни по този въпрос и ние сме много ясни.
<P>
Но, за да се справим с положението, трябва да има известно приспособяване, известен компромис. Съдейки по това, което чух от г-н Salafranca и други колеги, всички са съгласни, че президентът Ариас вероятно е най-подходящият човек за постигането на този конкретен компромис. Може би той ще трябва да отдели доста време за преговори с представители на двете страни, но мисля, че е важно да има нашата подкрепа, както и подкрепата на другите американски държави за тези специални усилия.
<P>
Що се отнася до естеството на конкретното решение, от него зависи да прецени и от страните зависи да се споразумеят. Но е ясно, въз основа на казаното от мен в началото, че това, към което се стремим, е възстановяване на конституционния ред. Връщането на президента Селая е необходимост, когато става дума за възстановяване на конституционния ред. Може би това няма да е достатъчно и най-вероятно ще има други елементи, които да допринесат за пълно възстановяване на конституционния ред.
<P>
Следователно това, за което призоваваме под формата на възстановяване и завръщане на президента Селая, е необходима, но най-вероятно недостатъчна част от възстановяването на конституционния ред, което е от решаващо значение за нашите отношения с Хондурас, за развитието на Хондурас и за надеждността на конституционния ред и демокрацията в тази част на света.
<SPEAKER ID="197" NAME="Председател">
Разискването приключи.
