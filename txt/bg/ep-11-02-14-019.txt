<CHAPTER ID="019">
Едноминутни изказвания (член 150 от Правилника за дейността)
<SPEAKER ID="204" NAME="Председател">
Следващата точка от дневния ред е посветена на едноминутни изказвания по въпроси с политическа значимост.
<SPEAKER ID="205" NAME="Damien Abad" AFFILIATION="PPE">
(FR) Г-н председател, преживяваме най-тежката световна финансова криза от 1929 г. насам и затова Европа не трябва да стои безучастно. Нещо повече, регулирането на международната финансова система не е въпрос, който засяга десните, левите или дори центъра, а всеки човек по света. Твърдо съм убеден, че Европа трябва да играе водеща роля, както беше през месец март миналата година, когато призова Комисията и държавите-членки да съсредоточат вниманието си върху въпроса за облагането с данък на международните финансови дейности.
<P>
Сега, почти година по-късно, трябва да превключим на по-висока скорост и да направим всичко по силите си, за да гарантираме, че Европа ще се превърне в източник на вдъхновение и инициатор на предложения. Ето защо призовавам Европейския парламент да приеме една обща, силна и активна позиция в подкрепа на въвеждането на международно равнище на данък върху финансовите дейности.
<P>
С френското председателство на Г-20, което прие като свой приоритет международното финансово регулиране, Европа има уникалната възможност да проправи пътя на една хуманна визия в контекста на един постоянно променящ се свят. Този данък би представлявал един практически, полезен и справедлив инструмент. Европа трябва да се представи на ниво; това трябва да направи и Европейският парламент.
<SPEAKER ID="206" NAME="Marc Tarabella" AFFILIATION="S&amp;D">
(FR) Г-н председател, днес, 14 февруари - Денят на Свети Валентин, бих искал да изтъкна, че всяка пета жена в Европа е жертва на домашно насилие.
<P>
Между 40% и 50% от жените в Европа са били обект на сексуален тормоз на работното място. Вече сме в XXI век, а Европа все още не е предприела никакви законодателни мерки за изкореняване на насилието срещу жени. Европейският парламент неколкократно е искал, Съветът е настоявал, а Комисията е обещавала, но къде е европейската стратегия за борба с насилието срещу жени?
<P>
Насилието срещу жени представлява най-сериозното и най-разпространеното нарушение на правата на човека в Европа. Нуждаем се общи европейски действия за преодоляване на огромните различия между нашите страни, когато става дума за защитата на жените. В цифрово изражение домашното насилие срещу жени - ако трябва да споменем само този, за съжаление най-често срещан вид насилие - днес ни струва 1 милион евро на всеки половин час. Ако искаме една по-модерна и по-демократична Европа, ни е необходима и по-силна стратегия за борба с насилието срещу жени.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Г-н председател, ЕТА е била причина за много страдания и трябва завинаги да изчезне. Баското общество не приема престъпленията й. Единствената политическа алтернатива, която не ги осъди, беше забранена. На 7 февруари те коригираха позицията си. Създадоха нова партия, която отговаря на условията, предвидени в испанското законодателство и съдебните решения. Така те се вслушаха в онова, за което от десетилетия настояваха баското общество и неговите институции и законни представители, които също така работят, за да направят така, че страданията на жертвите да бъдат признати и компенсирани.
<P>
Необходимо е същевременно да се каже, че извънредните наказателни критерии, прилагани в Испания срещу ЕТА, в отделни случаи са довели до сериозни нарушения на правата на човека. Идеологии и дори баският език бяха неоснователно криминализирани в името на борбата срещу тероризма. Говорила съм по-рано тук за случая с вестник "Egunkaria". Има и други подобни случаи, които не следва да се повтарят.
<P>
Поради тези причини трябва да подкрепим участието на новата партия в предстоящите избори през месец май.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Г-н председател, продължавайки темата, повдигната от моя колега, г-н Bilbao, бих искал да информирам присъстващите в залата, че преди няколко дни испанското правителство блокира процеса на вписването на една нова баска политическа група в регистъра на политическите партии. Струва ни се, че подобна мярка не е в съответствие с добрата европейска практика и че не се среща при подобни случаи в други държави-членки на ЕС.
<P>
Според нас следва да се отбележи, че испанската държава беше неколкократно критикувана от международни организации, например от "Амнести Интърнешънъл", за продължаващото практикуване на мъчения. Бихме искали също така да посочим, че Европейският съд по правата на човека на няколко пъти отправи критики във връзка с подобни случаи на прилагане на мъчения или най-малкото заради факта, че тези случаи не се разследват достатъчно добре.
<P>
Бихме искали също така да заявим, че фактът, че много затворници от ЕТА са държани далеч от домовете им, е в явно противоречие с общите принципи на правото и затова считаме, че е от съществено значение Европейският съюз да вземе участие в мирния процес.
<SPEAKER ID="209" NAME="Marisa Matias" AFFILIATION="GUE/NGL">
(PT) Г-н председател, цената на храните достигна най-високото си равнище за всички времена и отново, за седми пореден път, бележи скок. Налице са различни фактори, които биха могли да са причина за това увеличение, като първият от тях е краткосрочен. Той е свързан със съвпадането на лошото време в определени страни, сред които Русия и Аржентина.
<P>
Два фактора обаче са структурни по естеството си и това е причината, поради която сега говоря за тях. Първият е свързан с факта, че някои производители на храни и потребители, които традиционно бяха износители, сега вече са вносители, какъвто е случаят с Китай. Вторият фактор има връзка с факта, че политическото влияние на някои от големите мултинационални дружества им дава възможност да влияят в своя полза върху цените. Зърнените храни са много ясен пример за това: там доминират шест големи мултинационални дружества.
<P>
Ето защо това положение прави селскостопанските производители крайно несигурни, що се отнася до цената на хранителните продукти. Европа трябва отново да започне да прави онова, което спря да прави преди известно време, а именно, да защитава своите производители и потребители. Не можем да си позволим да сме наивни в свят, в който всички прибягват до някакви форми на защита, а мултинационалните дружества манипулират цените.
<SPEAKER ID="210" NAME="Слави Бинев" AFFILIATION="NI">
Взимам думата, за да изразя дълбокото си разочарование от мудността, с която Комисията се отнася към процедурата при искане на писмен отговор.
<P>
Не веднъж се е случвало да получа отговор на поставен въпрос много след определените за това три седмици. И не само, че процедурата е загърбена, но и отговорите са винаги неясни, лаконични и от типа "да прав сте, но аз не отговарям за това".
<P>
Колеги, представлявам държава, в която преди 20 години в един друг политически строй институциите си прехвърляха отговорността и удобно мълчаха. Това не е правилният начин на комуникация, не е правилното отношение и се питам, след като Комисията се отнася към нас, евродепутатите, така надменно, какво ли е отношението й към обикновения европейски гражданин? И се страхувам да си отговоря.
<SPEAKER ID="211" NAME="Jim Higgins" AFFILIATION="PPE">
(EN) Г-н председател, днес е не просто Денят на Свети Валентин, но и Европейският ден на епилепсията, тъй като се е считало, че Св. Валентин е болен от епилепсия.
<P>
Целта на Европейския ден на епилепсията е да обори митовете и да сложи край на стигматизирането на едно болестно състояние, от което страдат шест милиона души в рамките на Европейския съюз. В моята родина, Ирландия, която е малка страна, 37 000 души живеят с тази болест всеки ден. Настоящата кампания се фокусира върху генерирането на едно по-открито отношение и повече познание за епилепсията, както и върху справянето с проблемите, свързани с грижите за хората, страдащи от тази болест.
<P>
Понастоящем недостигът на консултанти невролози в моята страна е огромен - най-големият в целия Европейски съюз - като за консултация с такъв специалист се чака до две години. Това е ужасяващо. В рамките на Европейския съюз е налице шокиращо разминаване в стандартите по отношение на грижите за болните от епилепсия.
<P>
Това, от което се нуждаем, са изследвания и данни: необходима ни е банка с данни за целия ЕС, позволяваща ни реално да обменяме най-добри практики и да помагаме на хората, които се опитват да водят нормален живот, но не могат да карат кола, не могат да карат велосипед и не могат да се справят с ежедневния си живот, а в същото време са с напълно нормално ниво на интелигентност. Нещо вече е направено, но много повече предстои.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Г-н председател, днес е и Европейският ден на сексуалното здраве. Госпожи и господа, статистиките са тревожни: по данни на Световната здравна организация всяка година над 300 милиона души се заразяват неволно с болест, предавана по полов път.
<P>
В Европа, според предупреждението на Европейския форум за сексуално здраве, е налице тревожно увеличаване на случаите на нежелана бременност сред подрастващите, дължащо се на големи пропуски в образованието и информираността на нашите младежи. Както посочва Комисията, между държавите-членки съществуват редица явни неравенства по отношение на достъпа до услуги, свързани със сексуалното здраве, а в рамките на отделните държави е налице неравнопоставеност между лицата с различни доходи.
<P>
За да се противопоставим на всичко това, ни е необходима европейска стратегия. Само пет държави-членки имат планове в тази област, но всички те са успели да намалят броя на случаите на нежелана бременност, на заразяване с болести, предавани по полов път, а също и на абортите.
<P>
Нуждаем се от една обща стратегия, фокусирана върху превенцията посредством образование, която засилва информационните политики, увеличава дейностите, свързани със семейното планиране, и улеснява достъпа до контрацепция. Нужна ни е една цялостна и амбициозна стратегия без никакви табута, за да гарантираме правото на всички европейци на възможно най-добро сексуално здраве и безопасност.
<SPEAKER ID="213" NAME="Kristiina Ojuland" AFFILIATION="ALDE">
(EN) Г-н председател, бих искала да информирам европейските граждани, че миналата седмица заместник постоянният представител на Руската федерация в Европейския съюз ме предупреди, че Европейският парламент не следва през настоящата седмица да провежда разискване или да приема резолюция относно принципа на правовата държава в Русия, и че ако това стане, би предизвикало силна реакция от страна на Кремъл.
<P>
Колеги, питам се дали съм единственият член на Парламента, на когото руските дипломати са се опитали да повлияят по този начин. Действията на този конкретен руски дипломат са, често казано, шокиращи и противоречащи на добрите дипломатически практики. Те по-скоро звучат като заплаха. Бих искала да ви уверя, че ние, членовете на този свободно и демократично избран Парламент, не можем - и няма - да се подчиним на диктата на Кремъл. Нас Путин не може да ни сплаши. Ние сме европейци, които отстояваме истински ценности, и няма да отстъпим пред ничии заплахи.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Г-н председател, профсъюзите, партиите и заинтересованите страни в кипърската турска общност в Кипър водят битка за всяка педя земя срещу политическия курс на Анкара, която, наред с другото, използва политиката и миграцията, за да представи кипърските турци като застрашен вид.
<P>
Най-тъжното в цялата тази работа са непочтителните и унизителни изявления на турския премиер Ердоган, насочени към кипърските турци. Той повече или по-малко призова да бъде съден всеки, който реагира срещу водената от Анкара политика в окупираната част на Кипър. Турският министър-председател вече открито и директно призна, че Турция има стратегически интереси в Кипър и нареди - безуспешно - на кипърските турци да не надигат глас.
<P>
Ние заставаме на тяхна страна. Нашата борба е и тяхна борба. Техните цели са и наши цели. Проблемът не са кипърските турци, както някои хора твърдят. Проблемът е неотстъпчивата и своеволна турска политика.
<SPEAKER ID="215" NAME="Ágnes Hankiss" AFFILIATION="PPE">
(HU) Г-н председател, за да приложим нашата първа стратегия за сигурност и за да се борим ефективно с тероризма и организираната престъпност, е крайно необходимо в Европейския съюз да има едно висококачествено обучение, свързано с дейността на правозащитните органи: едно полицейско обучение, което е в състояние да хармонизира и издигне до единно ниво толкова различните традиции в прилагането на закона и толкова различните възможности на отделните държави-членки. Голяма ще бъде ролята на Европейския полицейски колеж, а задачата, която той трябва да изпълни, ще бъде важна. За съжаление, Европейският полицейски колеж, или CEPOL, стана известен тук, в Европейския парламент, поради подозренията в незаконни и корупционни действия на бившето му ръководство. В същото време трябва да се каже - и може би по-малко хора знаят за това и по-малко хора се интересуват повече от това, а не от скандалите - че назначаването на новото ръководство през 2010 г. доведе до започването на крайно благоприятни процеси във функционирането на Европейския полицейски колеж. Следователно е важно да се занимаваме не само с миналото, но и с бъдещето. Що се отнася до бъдещите цели, казано накратко, са нужни две неща: да се гарантират организационната правна автономия на Европейския полицейски колеж и възможностите за развитие, необходими за новото му функциониране. Във връзка с това очаквам вашата подкрепа и внимание.
<SPEAKER ID="216" NAME="Luigi de Magistris" AFFILIATION="ALDE">
(IT) Г-н председател, госпожи и господа, днес, 14-и февруари, е Европейският ден на епилепсията. Това е болестно състояние, от което страдат шест милиона европейски граждани, като 300 000 от тях са италианци.
<P>
Ето защо е важно асоциациите, включително Италианската асоциация по епилепсия, посветили се на увеличаване на осведомеността за това сериозно състояние, което е свързано с много предразсъдъци и липса на ясна информация и по отношение на което остават много неизвестни деликатни моменти, да създадат през този период възможности за срещи по тази тема.
<P>
През последните няколко години на европейско равнище бяха направени редица стъпки напред, особено чрез директивата от 2009 г., но все още предстои много работа, особено за да се гарантират изцяло гражданските права на лицата, страдащи от тази болест, в един свят, където работата и мобилността заемат основно място, както и за да се гарантира наличието на медицинска помощ по време на обучението в училище.
<P>
Ето защо считам за много важни дните, посветени на размисъл върху основните аспекти на тези проблеми.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Г-н председател, през месец декември 2010 г. безработицата в 27-те държави-членки на ЕС достигна 9,6%, като броят на безработните възлиза на 23 милиона души. В сравнение с миналата година процентът на безработните се е повишил в две трети от държавите-членки. Младите хора и жените бяха най-тежко засегнати от икономическата криза. Процентът на безработните жени в 27-те държави-членки на ЕС достигна 9,6%, а безработицата сред младите хора скочи до 21%. В някои страни, като например Испания, Словения и Литва, тази цифра дори надхвърли 35%. Същевременно само 50% от хората на възраст над 60 години все още са на работа. Намирането на работа продължава да бъде основната грижа на европейските граждани.
<P>
Призовавам Комисията и държавите-членки да предприемат необходимите действия, за да превърнат социална Европа в реалност. Европейските граждани търсят достойна работа, заплата, от която могат да живеят нормално, и достъп до качествени социални и здравни услуги.
<P>
Призовавам Комисията и държавите-членки да заделят приоритетно финансовите ресурси, необходими за мерките, които са насочени към създаване на работни места и насърчаване на промишленото развитие на територията на Европейския съюз.
<SPEAKER ID="218" NAME="Anna Záborská" AFFILIATION="PPE">
(SK) Г-н председател, през месец ноември 2008 г., четиригодишният Адам Азаб, гражданин на Словашката република и Европейският съюз, беше насилствено разделен от майка си в Египет. Решението на съдилищата както в Словакия, така и в Египет, е грижата за детето да бъде поверена на майката. Но бащата на детето, египетски гражданин, не се съобразява с това решение. Полицията и вътрешното министерство на Египет нито са в състояние, нито се опитват да открият адреса на малкия Адам. Неговата майка, г-жа Катарина Азаб, прекарва в Египет две години и половина в търсене на детето си с помощта на словашкото посолство. Безредиците в Египет принуждават майката да се завърне в Словакия, но без сина си. Тя продължава да живее в страх за живота и здравето на детето си. Призовавам Комисията и Парламента да се намесят бързо и да защитят основните права на европейските граждани. Настоявам за съдействието ви за връщането на малкия Адам при майка му.
<SPEAKER ID="219" NAME="Martin Ehrenhauser" AFFILIATION="NI">
(DE) Г-н председател, наистина не беше много отдавна, когато докладчикът по споразумението SWIFT стоеше тук и ни уверяваше, че вътрешният европейски трансфер на данни не се обхваща от това споразумение. Сега обаче знаем, че това не е вярно. Реалността всъщност е, че само данните за трансфери в Единната зона за плащания в евро (SEPA), са извън обхвата на споразумението, но не и стандартните трансфери в ЕС, нито дори експресните трансфери чрез SWIFTNet FIN. Това е доказателство, че споразумението SWIFT ще доведе до значително изтичане на данни и че един от основните аргументи на защитниците на това споразумение е опроверган.
<P>
В същото време какво прави сега Европейският парламент? Нищо. Абсолютно нищо! Няма никакъв протест, а само опит за потулване на тази нова информация. Това е в ярък контраст със ставащото в германския парламент. В германския парламент вече имаше разискване по този въпрос, а днес получих и електронно писмо от Социалдемократическата партия в Германия, която съвсем ясно настоява, че Европейският парламент трябва да бъде активен в тази област. Искам да призова Европейския парламент да направи точно това. Считам, че е много важно да сложим край на този масов трансфер на данни и да подновим преговорите.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Г-н председател, в момент на огромно социално напрежение можем само топло да приветстваме важното споразумение за социален диалог в Испания между правителството, профсъюзите и работодателите.
<P>
Това споразумение представлява модел за Европа, тъй като отдавна не е имало подобно важно постижение. Необходимо е също така да обърнем специално внимание на думите на Кандидо Мендес, една от основните фигури в испанското правителство, който взе участие в срещата на Икономическия и социален съвет във вторник, 8 февруари, в Брюксел.
<P>
На това заседание г-н Мендес подчерта необходимостта от разширяване на диалога на европейско равнище, както и необходимостта профсъюзите да имат глас и инициатива в нашата Европа.
<P>
Такива следва да бъдат нещата.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Г-н председател, във връзка с неотдавнашното ни разискване относно международното осиновяване бих искала да обърна внимание на институцията на приемното семейство. Тя представлява алтернатива на предоставянето на грижи в домове за настаняване на деца, очакващи осиновяване или решаване на проблемите в биологичните им семейства. Приемните семейства са ефективна и желана форма на грижа за децата и представляват особено добра възможност за непригодените в социално отношение деца, чиито шансове за осиновяване са най-малки.
<P>
Ние следва да насърчим държавите-членки да направят законодателни промени, които ще доведат до подобряване на традиционните форми на приемна родителска грижа, а така също и на многодетните или специализирани приемни семейства, като същевременно се гарантира наличието на необходимата финансова подкрепа. Организациите на приемните семейства биха могли да бъдат включени в изготвянето на предложения за правни мерки, които наистина са необходими в тази област. Приемните родители имат нужда освен това от създаването на групи, съставени от родители, детегледачи, настойници и социални работници, които да работят заедно ефективно и чиято цел да бъде предоставянето на взаимопомощ и подкрепа при отглеждането на децата. Не по-малко важно е цялостното популяризиране в обществото на идеята за приемните семейства, така че техният брой да се увеличава и те да се радват на уважение и признание, а огромният им принос в грижата за децата да се оценява.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Г-н председател, положението на националните малцинства зависи преди всичко от конструктивното сътрудничество на политическите представители на мнозинството и малцинствената общност. През последните 20 години стана ясно, че унгарските малцинствени общности извън Унгария успяват там, където желанието за сътрудничество на политическото ръководство на малцинството срещне едно конструктивно отношение от страна на политическото ръководство на мнозинството, което гледа на малцинството като на партньор, независимо дали този партньор участва в правителството или не. Това сътрудничество няма алтернатива. Радвам се, че сегашното словашко правителство пое по пътя, който един ден може да доведе до едно историческо унгарско-словашко помирение. Трябва да се сложи край на практиката на националистическо "наддаване", при което националистичните прояви на едната страна провокират подобни от другата страна. Надявам се, че формите на приемливо за малцинството сътрудничество, а не национализмите ще се съревновават едни с други в унгарско-словашките отношения. Убеден съм, че историческото унгарско-словашко помирение ще доведе до големи резултати, тъй като за двете страни не съществува никаква алтернатива.
<SPEAKER ID="223" NAME="Georgios Toussas" AFFILIATION="GUE/NGL">
(EL) Г-н председател, бунтовете на обикновените хора срещу варварските репресивни режими на плутокрацията в държавите от проекта на ЕС, наречен Съюз за Средиземноморието, доказват непобедимата сила на народите и в същото време разкриват лицемерието на империалистите.
<P>
Сега Европейският съюз и Съединените американски щати са разгневени във връзка със състоянието на свободите на обикновените хора и демокрацията в Египет и други страни. Същевременно дълги години САЩ, НАТО и ЕС подкрепяха и правеха всичко в рамките на възможностите си да заздравят тези варварски режими и да засилят търговските, политическите и военните отношения с тях, с едрия бизнес и с политическите му говорители, което водеше до масово обедняване, мизерия, преследване и големи вълни от икономически мигранти и бежанци, които се стичаха в и бяха задържани в концентрационни лагери в държавите-членки на Европейския съюз.
<P>
Мубарак и до ден днешен продължава да заема поста на съпредседател на Съюза за Средиземноморието. Изявленията на Европейския съюз и на Съединените американски щати, насочени към бунтуващите се в този район хора, имат една единствена цел: да ги дезориентират. Народът не бива да се заблуждава от декларациите на Съединените щати и съюзниците им. Гръцката комунистическа партия призовава хората да дадат истински израз на солидарността си с онези, които водят тази битка.
<SPEAKER ID="224" NAME="Antonello Antinoro" AFFILIATION="PPE">
(IT) Г-н председател, госпожи и господа, с настоящото си изказване искам да дам гласност на безпокойството на хиляди рибарски семейства от Южна Италия, по-конкретно от областите Кампаня и Сицилия, които са част от малкия риболовен флот. Тези хора страдат от несправедливата и ненужна забрана върху улова на дребна риба, забрана, за която няма никакви научни основания и която няма никакъв политически смисъл. Тези действия на Съюза ще допринесат на него да започне да се гледа все повече като на враг на нашата риболовна общност, която извършва дейност, важна както за националния, така и за европейския брутен вътрешен продукт (БВП).
<P>
Преди два или три дни ние се обърнахме с молба към някои наши колеги, част от които присъстват тази вечер в залата, за среща с члена на Комисията, г-жа Данамаки. Въпреки че това ни беше обещано, все още не сме получили отговор, независимо че тогава г-жа Даманаки прояви голям политически разум и се ангажира с търсенето на едно по-добро решение на целия този проблем.
<P>
Същевременно с болка трябва да отбележим, че брюкселската бюрокрация триумфира в политиката. Ето защо считам за крайно уместно Парламентът, като се възползва от Договора от Лисабон, да отстои правомощията си и веднъж завинаги да нанесе удар по някои остарели и ограничени виждания.
<P>
Ето защо искаме членът на Комисията да направи изказване по този въпрос и да го обсъдим в Парламента.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Г-н председател, въпреки че Споразумението за партньорство в рибарството между Европейската общност и Кралство Мароко беше подновено за период от четири години, срокът на протокола, който урежда възможностите за риболов и финансовите средства, изтича на 28 февруари.
<P>
Налице е опасност да бъде прекъсната дейността на флота на ЕС, който практикува предимно дребномащабен риболов, и това ще окаже голямо въздействие върху европейските области и градове, които са силно засегнати от кризата. Налице е и опасност от спиране на развитието на устойчивия риболов в съответствие със споменатия протокол, както и на потока от инвестиции към населението в тези райони.
<P>
В петък Комисията поиска от Съвета да разреши започването на преговори за подновяване на протокола, а в понеделник ще заседава Съветът по земеделие и рибарство.
<P>
Трябва да действаме бързо. Ето защо призовавам Съвета на това заседание да даде мандат на Комисията и призовавам Комисията да инициира през следващата седмица разговори, за да се договори нов протокол с всички необходими гаранции, както и да се постигне временно продължаване на дейността, което да гарантира, че тя ще продължи за един достатъчно дълъг период, т.е. още една или две години и така ще се постигне едно окончателно, напълно задоволително споразумение.
<SPEAKER ID="226" NAME="Jarosław Kalinowski" AFFILIATION="PPE">
(PL) Г-н председател, приблизително един милиард души от населението на планетата страдат от хронично недохранване или гладуват. През 2008 г. цената на храните рязко се увеличи, което доведе до свързани с изхранването бунтове в около 30 страни по света. Днес цената на храните достига нивото от 2008 г. Общата икономическа криза също допринесе за това, което прави още по-необходимо предприемането на енергични действия за намиране на справедливи начини за разпределяне на хранителните продукти в световен мащаб. За съжаление, в Европейския съюз забравяме, че общата селскостопанска политика e по същество политика, насочена към осигуряване на предлагането на висококачествени храни на разумни цени за всички европейски потребители. Не трябва да позволяваме по-нататъшното премахване на инструменти, които регулират пазара и поддържат запасите на приемливо високи равнища, като тук влизат и зърнените култури. От съществено значение е също така елиминирането на спекулациите от този пазар - осъдително и неморално е в преследването на по-високи печалби икономически групи да изкривяват правилата на свободния пазар и да осъждат милиони хора по света на глад.
<SPEAKER ID="227" NAME="Ивайло Калфин" AFFILIATION="S&amp;D">
Резултатите от представително проучване показват, че едва 4% от българските студенти участват в програми за студентски обмен като Еразмус. Основната причина за това ниско участие е свързана с финансови ограничения.
<P>
Целта за 20% студентска мобилност до 2020 г. може да се постигнe единствено, ако се ревизират механизмите за финансиране. Могат да се разработят два типа мерки. Първият е свързан с кредитирането на студентската мобилност. В проучване на London School of Economics се предлага създаването на европейски инструмент за кредитиране на студентския обмен. Този инструмент ще доведе до по-голям интерес от страна на студентите.
<P>
Вторият тип мерки е свързан с увеличаване на грантовете за студентски обмен. Грантовете намаляват социалните неравенства и са най-ефективната инвестиция в повишаване на равнището на образование и на конкурентоспособност на европейската икономика. Повече ресурси трябва да се предвидят както в европейския, така и в националните бюджети, с които студентите да могат да си позволят участие в европейски програми за мобилност.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Г-н председател, приветствам гражданските движения в Тунис и Египет, които успяха да свалят два диктаторски режима, непоклатими в продължение на десетилетия. Към големите тревоги, свързани с бъдещето на арабския свят, от чиято стабилност зависи равновесието на световния ред, трябва да добавим и едно по-голямо безпокойство - за благоденствието на гражданите както в рамките на Европейския съюз, така и извън него.
<P>
След започването на икономическата криза приоритетите са спасяването на банковата и финансовата система и балансирането на държавните бюджети. Същевременно тук имаме положение, при което тежестта на рецесията води до непредсказуеми последствия с огромно геополитическо въздействие. В Тунис и Египет увеличаването на цената на храните ожесточи настроенията, провокирани от диктаторските режими. Липсата на перспективи и все по-тягостната атмосфера в настоящия момент също оказват своето влияние върху настроенията на гражданите в някои държави-членки, особено в източните и южните части на Европейския съюз. Считам, че е време да обърнем по-голямо внимание на жизнения стандарт на хората. В противен случай рискуваме да станем свидетели на неочаквани прояви на недоволство от хора, от които постоянно искаме да правят жертви.
<SPEAKER ID="229" NAME="Mario Pirillo" AFFILIATION="S&amp;D">
(IT) Г-н председател, госпожи и господа, бих искал да опиша сериозното положение, в което се оказаха италиански рибари, след като им беше забранен уловът на дребна риба. Тази забрана води до незабавни загуби за хиляди семейства, които осигуряват поминъка си благодарение на тази дейност.
<P>
Единствената възможност за улов на този вид риба - периодът от началото на януари до 31 март - се пропилява поради пасивното отношение на члена на Комисията, г-жа Даманаки, и нейните служители.
<P>
На 1 февруари, заедно с делегация от още четирима членове на ЕП, включително и г-н Antinoro, който сега присъства в залата, аз лично лобирах пред г-жа Даманаки за предприемане на спешни действия, а тя обеща да ни отговори в рамките на няколко дни. Към днешна дата обаче не сме получили никакъв отговор, което разкрива неспособността на члена на Комисията да реагира на ситуация, която предполага незабавна реакция.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Г-н председател, бих искал да изразя загрижеността си във връзка с приемането от Европейския съвет на споразумението за нов модел на икономическо управление. Първо, това е модел само за държавите-членки от еврозоната. Другите държави-членки имат само правото да оказват съдействие при координацията на този модел. Това налага въпроса защо само държавите-членки от еврозоната да заслужават специални спасителни мерки за икономиките си, при положение че държавите-членки, които не са част от еврозоната, също са изправени пред огромни икономически и финансови трудности и в бъдеще също биха могли да се нуждаят от подпомагане.
<P>
Струва ми се, че в този случай имаме един твърде негативен прецедент в Европейския съюз, което води до опасността от създаване на т.н. "Европа на две скорости". Това може да доведе до една Европа с все по-различни темпове на растеж и развитие вътре в нея, до размиване на идеята за единен Европейски съюз и до разочарование у европейските граждани.
<SPEAKER ID="231" NAME="Brian Crowley" AFFILIATION="ALDE">
(EN) Г-н председател, не бях поискал време за изказване, но Ви благодаря, че ми разрешавате да изразя съпричастието си към семействата на загиналите в трагичния въздушен инцидент в моя роден град, Корк, в Ирландия, станал в миналия четвъртък, 10 февруари.
<P>
Ако не бяха бързите действия на противопожарната служба на летището в Корк при потушаването на пожара, на борда на самолета щяха да загинат още шест души. Всъщност двама души бяха в състояние сами да напуснат мястото на катастрофата, въпреки че самолетът се преобърна два пъти на пистата.
<P>
Важно е ние в Парламента, още повече че пътуваме със самолет редовно, да можем да оценим факта, че е необходимо противопожарните служби на всички летища на територията на Съюза да бъдат поддържани във възможно най-висока степен на готовност за реагиране при подобни трагедии.
<SPEAKER ID="232" NAME="Председател">
С това разглеждането на тази точка от дневния ред приключва.
