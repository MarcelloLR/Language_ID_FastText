<CHAPTER ID="016">
Референдум за бъдещия статут на Южен Судан (разискване)
<SPEAKER ID="195" NAME="Председател">
Следващата точка от дневния ред е изявлението на заместник-председателя на Комисията/върховния представител на Съюза по въпросите на външните работи и политиката на сигурност относно референдума за бъдещия статут на Южен Судан.
<SPEAKER ID="196" NAME="Катрин Аштън">
заместник-председател на Комисията/върховен представител на Съюза по въпросите на външните работи и политиката на сигурност. - (EN) Г-жо председател, най-напред ще прочета изявлението, а след това, с удоволствие заявявам, моят колега Мишел Барние ще открие и закрие разискването поради причини, които, мисля, членовете на ЕП разбраха.
<P>
Свидетели сме на исторически за Судан и за цяла Африка момент. Народът на Южен Судан отдавна чака възможността да упражни правото си на самоопределение. Навременното, мирно и надеждно провеждане на референдума е значителен успех и повод за всеобща гордост.
<P>
На 30 януари бяха оповестени предварителните резултати от проведения в 10 южни щата референдум, които показаха изключително мнозинство (99,5%) в подкрепа на отделянето на Южен Судан. Все още очакваме окончателните резултати, които трябва да станат известни през следващите няколко седмици.
<P>
Поздравяваме народа на Южен Судан за неговата решимост, достойнство и търпеливост, които те показаха с много високата избирателна активност. Освен това изказваме похвала на страните по Всеобхватното мирно споразумение от Южен Судан за ръководната им роля, както и на органите, организирали референдума в Судан, за удивителната работа, въпреки огромните предизвикателства, с които те се сблъскаха.
<P>
Успехът на този референдум е преди всичко заслуга на Судан, но отразява и подкрепата на Африканския съюз и на Групата на високо равнище на АС по изпълнението на договореностите за Судан, под председателството на президента Мбеки, който помогна за напредъка на страните по референдума, а така също и трайното дипломатическо внимание от страна на международната общност, включително Организацията на обединените нации, Съединените американски щати и, разбира се, Европейския съюз.
<P>
През последните месеци Судан е приоритетна тема в политическата програма в Брюксел. Обсъдихме проблема в Съвета по външни работи през ноември и декември. Тази седмица постигнахме споразумение относно заключенията, отново в рамките на Съвета по външни работи, и ще продължаваме да следим положението.
<P>
Преди всичко обаче искам да благодаря на Véronique de Keyser, главен изборен наблюдател на референдума за Южен Судан, и нейния екип от мисията за наблюдение на ЕС за техния важен принос в подпомагане усилията за изграждането на доверие в процеса сред народа на Судан. Изпращането на голяма мисия от опитни наблюдатели беше важен и съществен европейски принос и най-искрено ви благодаря, защото знам, че Вие лично имахте изключително значима роля, която получи заслужена оценка.
<P>
Освен това предоставихме на суданските органи, отговорни за провеждането на референдума, техническа и финансова помощ.
<P>
Докато чакаме оповестяването на окончателните резултати, бих искала отново да заявя, че ЕС ще уважи резултата от референдума като израз на волята на народа на Южен Судан. Изявленията на президента Ал Башир, направени на 4 януари в Джуба и заявени отново по време на мини-срещата на високо равнище относно Судан в Адис Абеба на 31 януари, ни изпълват с оптимизъм, че правителството на Судан ще приеме резултатите от референдума, първо ще признае новата държава и ще й предложи пълноценно сътрудничество. Настоятелно призоваваме всички заинтересовани страни да продължат да се въздържат от ексцесии, да гарантират мира и да защитят безопасността и сигурността на всички народи в Судан.
<P>
Референдумът за самоопределение на Южен Судан беше важен успех, но не можем да си позволим да се отдадем на самодоволство. Предстоят ни огромни предизвикателства.
<P>
Референдумът за Абией, който трябваше да се проведе едновременно с този за Южен Судан, все още не се е състоял. Обезпокоени сме от насилието, избухнало в Абией в навечерието на референдума, и настоятелно призоваваме страните да се въздържат от по-нататъшно насилие и да намерят достатъчно добро решение за полагане основите на дългосрочно съвместно съжителство между местните общности в района.
<P>
Има и други важни нерешени въпроси, свързани с Всеобхватното мирно споразумение, включително и очертаването на границата между Севера и Юга и провеждането на обществени допитвания в провинциите Сини Нил и Южен Кордофан. Надяваме се, че участниците в процеса ще пренасочат усилията си към решаването на тези проблеми, както и важни въпроси след референдума като гражданство, мерки по сигурността, приходи от добив на нефт и други икономически въпроси. Оптимисти сме поради факта, че и двете страни са постигнали съгласие относно редица принципни въпроси, и по-специално да се работи за изграждане на две жизнеспособни държави с "меки" граници, както и за постигането на градивни отношения. Независимо от това обаче, още много неща трябва да се свършат и ние ще продължаваме подкрепата си за посредническите усилия на президента Мбеки.
<P>
Също така сме изправени пред сериозно хуманитарно предизвикателство. Всеки ден близо 2 000 души се връщат в Южен Судан от Севера и се нуждаят от помощ за реинтегрирането си в местните общности.
<P>
Продължавам да изпитвам сериозна загриженост относно разрасналото се насилие в Дарфур, довело до неотдавнашното разселване на десетки хиляди души, както и на сериозното въздействие от това върху хуманитарните операции. Трима европейски граждани продължават да бъдат държани в плен като заложници.
<P>
Наред с това изказваме опасенията си относно задържането на защитници на човешките права, журналисти, политици от опозицията и мирно протестиращи студенти. Един от основните принципи на Всеобхватното мирно споразумение е установяването на демократично управление, основано на зачитането на многообразието и свободите, и бихме желали да видим на практика зачитането на основните човешки свободи и истинско участие в демократичното управление както на север, така и на юг.
<P>
С оглед на бъдещето, уверявам ви, че Судан ще остане приоритетна тема в дневния ред на нашите обсъждания. Ще продължим ангажиментите си както към Хартум, така и към Джуба. Готови сме да ускорим връзките си с Хартум и сме подготвени да засилим диалога. Продължаваме да изпълняваме ангажиментите си да предоставяме помощи на хората от Севера, най-вече в засегнатите от войната зони на изток, Преходната област и Дарфур. Южен Судан не може да бъде стабилен, ако няма стабилност в Северен Судан, и обратно. Външните министри на ЕС изразиха готовност да разгледат внимателно подкрепата на ЕС за опрощаването на международния дълг на Судан в съответствие с отбелязания политически напредък.
<P>
В Южен Судан ЕС трябва да даде съществен принос за стабилизирането, развитието и изграждането на институционалния капацитет. Вече предоставяме подкрепа за основни услуги и развитие на селското стопанство - в допълнение към значителните двустранни програми на държавите-членки - и обмисляме по-дългосрочна стратегия за сътрудничество за развитие с Южен Судан.
<P>
Признаваме обаче, че Дарфур заслужава същото внимание на високо равнище, каквото беше съсредоточено върху изпълнението на Всеобхватното мирно споразумение. Затова призоваваме всички страни да прекратят военните действия, да сключат споразумение за прекратяване на огъня и да направят крачка към постигането на всеобхватно и справедливо политическо решение, а ние от своя страна ще ускорим усилията си за насърчаването на страните към сериозното им ангажиране с мирния процес от Доха.
<P>
Накрая, няколко думи по отношение на правосъдието: установяването на траен мир в Дарфур не може да бъде постигнато без намесата на правосъдието и без помирение. Трябва да се сложи край на безнаказаността. Съветът многократно обръща внимание на задълженията на Правителството на Судан да сътрудничи пълноценно с Международния наказателен съд.
<P>
Вярвам, че ЕС ще изиграе важна роля в подкрепа на мирното, стабилното и демократичното бъдеще на народа на Судан, независимо дали в една или две държави. Длъжници сме на хората както на Север, така и на Юг, трябва да бъдем до тях и да им предложим подкрепа и насърчение в този изключително важен за тях момент.
<SPEAKER ID="197" NAME="Мария Неделчева" LANGUAGE="FR">
Г-жо председател, баронесо Аштън, госпожи и господа, суданското правителство в Хартум дава положителни сигнали, към които отнасям безпроблемното протичане на референдума и желанието да приемат резултатите от референдума в Южен Судан.
<P>
След десетилетия на гражданска война не мисля, че ще прозвучи преувеличено, ако заявя, че това е исторически момент за Африка. Историческите моменти обаче са преходни - те не траят вечно. Ако трябва да обърнем нова страница и да навлезем в нов исторически период, извършителите на промяната не могат да си позволят да лежат на стари лаври. Трябва да положат ясни, здрави и надеждни основи, които ще им гарантират по-добро бъдеще.
<P>
Южен Судан се намира в преходен период и все още много неща могат да се случат в оставащите месеци до 9 юли, датата, на която официално ще получи своята независимост. Двете държави трябва да решават множество проблеми. Най-неотложният от тях е въпросът с държавните граници. Статутът на Абией остава неизяснен. Трябва да се намери решение, за да се предотврати избухването на конфликти.
<P>
Следващият въпрос са така наречените "завърнали се лица". По какъв начин ще бъдат приети тези хора? Ще успее ли младата държава да интегрира толкова много хора за толкова кратко време? Трябва да се създадат стабилни институции - правосъдие, полиция, армия и напълно разгърната административна система - за да се гарантира гражданството, намирането на работни места и достойните условия на живот за отделните лица.
<P>
В същото време референдумът представлява сериозно предизвикателство за Севера: органите ще трябва да се адаптират към нова политическа реалност. През миналите почивни дни вече имаше протести. Ще насърчи ли правителството политическото, етническото, културното и религиозното многообразие? Едно нещо е сигурно: не можем да си позволим да повтаряме минали грешки.
<P>
И за двете страни ключът към успеха се крие в гарантирането на плуралистична политическа сцена с етническо и религиозно многообразие под господстващия принцип на правовата държава. Само при това условие държавите могат да представляват истински демокрации.
<P>
Искам да добавя още нещо за финал. Икономическата, социалната и политическата взаимообвързаност следва да стимулират органите в двете държави да осъществяват непрестанен диалог и да си сътрудничат. От своя страна, посредством предложения за действителни проекти за развитие, Европейският съюз ще продължи да бъде основен партньор в бъдещето на двете страни.
<SPEAKER ID="198" NAME="Véronique De Keyser">
от името на групата S&D. - (FR) Госпожо председател, след обсъжданията относно Тунис, Египет и другите държави, които в момента се стремят към свободата, искам да отбележа, че мисията за наблюдение на Парламента за провеждането на референдума в Южен Судан беше прекрасен опит, който може да послужи за пример. Референдумът сам по себе си е пример поради успеха си, независимо от мрачните предсказания. Този опит е прекрасен, защото видяхме как хората в Южен Судан гласуват с просълзени от радост очи - след като толкова дълго са очаквали този момент (в някои случаи дори повече от 50 години), след преживяната от тях гражданска война - и как прегръщат идеята за мирния преход с неописуема радост.
<P>
Вярно е, че ни предстоят тежки месеци, но трябва да отпразнуваме този повратен момент. Държа да отбележа, че в светлината на инструментите на Европейския съюз и многобройните критики, които лично съм отправяла към други мисии за наблюдение по време на избори, завършили с неуспех, настоящата мисия, от която бях част и аз, беше истинско удоволствие.
<P>
На 9 юли Южен Судан ще стане петдесет и четвъртата държава в Африка. В момента обаче, както отбеляза и баронеса Аштън, страната е изправена пред редица предизвикателства.
<P>
На първо място са петролните находища в областта Абией, разположена на границата между Севера и Юга, която няма още ясно очертани предели и където не е проведен референдум. Трябва да се намери решение за казуса Абией, но в момента въпросът продължава да стои нерешен. По време на референдума в областта е имало прояви на насилие, както и в щатите Юнити и Южен Кордофан. Този регион има потенциала да дестабилизира цялата страна.
<P>
Следващият въпрос беше повдигнат от Мария Неделчева - на която искам да благодаря за участието й в мисията за наблюдение - и от лейди Аштън: а именно - гражданството. Десетки, дори стотици хиляди от хората от Южен Судан, които са живели и работили на Север, а някои от тях дори са притежавали имущество, избягаха на Юг. Сега по всяка вероятност ще трябва да бъдат реинтегрирани към южната икономика. Те нямат доверие на Севера, не знаят дали ще могат да запазят работните си места - а със сигурност ще изгубят работата си, ако са заети в обществения сектор - което е сериозен проблем.
<P>
На последно място остава проблемът с Международния наказателен съд. Президентът на Южен Судан, Салва Киир, иска да търси възможности за сътрудничество със Севера, при условие че признаят резултата от референдума. Вече успя да убеди колегата си Ал Башир да посети Юга и той беше приет официално в Джуба. Това е поразително събитие, ознаменуващо помирението и началото на нова ера в отношенията. Салва Киир заяви, че ако трябва сега да подпише Римския статут, ще му се наложи да арестува президента Ал Башир при следващото му посещение. Той поставя под съмнение способността за сътрудничество при тези условия, както и постигането на така желаното помирение между Севера и Юга. "Не искайте подобно нещо от нас", заявява той. Очевидно имаме задължения спрямо Международния наказателен съд, но в същото време осъзнаваме, че сътрудничеството със Северен Судан е ключът към постигането на мир.
<P>
Ето защо имам опасения, че ни предстои да решаваме още много проблеми. Както отбелязах, мисията беше прекрасен опит, но Судан продължава да бъде единна държава само до 9 юли.
<SPEAKER ID="200" NAME="Charles Goerens">
от името на групата ALDE. - (FR) Г-н председател, повече от двадесет години сме наясно, че населението на Южен Судан е против налагането на законите на шериата от Хартум. Затова имаше гражданска война, отнела живота на повече от два милиона души. Всеобхватното мирно споразумение, подписано през 2005 г., сложи край на тази война.
<P>
Миналата седмица, жителите на Южен Судан изразиха официално своето желание: независимост и отцепване от Севера. Но само желание не е достатъчно: страната трябва да има възможност да се справя с независимостта си всеки ден.
<P>
Новата държава няма още официална граница със Севера. Нито пък знаем как ще бъдат поделени печалбите от добива на петрол. Хиляди хора продължават да се местят от Север на Юг. Към момента потенциалът за развитие остава твърде неясен, имайки предвид ограничените ресурси на Южен Судан, от една страна, и невероятно ниските нива на образованост, от друга. По същество, новата държава ще трябва да бъде създадена от нулата.
<P>
Въпреки че създаването на нова държава е предимно грижа на народа на Южен Судан, независимостта ще доведе до някои основни промени. Ето защо всякакъв конфликт между Севера и Юга ще се превърне по-скоро в международен, отколкото във вътрешен проблем, както е било в миналото. Така че за Съвета за сигурност на ООН правилата ще се променят.
<P>
Нуждаем се спешно от ясна стратегия, която посочва основните политически и икономически приоритети, които ще извадят народа на Южен Судан от крайната бедност. Зачитайки правото на всички нации на самоопределение, в качеството си на утвърден първостепенен донор, Европейският съюз трябва да може да отговори на очакванията на хората на място. Европейският съюз трябва да поеме лидерството над всички, които желаят да работят в партньорство с новата държава в постигането на Херкулесовия подвиг да реформират тази част на Африка.
<SPEAKER ID="201" NAME="Judith Sargentini">
от името на групата Verts/ALE. - (NL) Господин председател, свидетели сме на раждането на нова държава. Аз съм много щастлива от този факт, но също така и разтревожена. Преди всичко Южен Судан е една от най-бедните държави в Африка. Освен това разполага с огромни запаси от петрол. В страната в момента се завръщат голям брой хора, бежанци, които нямат къде да живеят и са без препитание и работа. Това е рецепта за катастрофа и дори рецепта за въоръжен конфликт.
<P>
Докато не се постигне споразумение между хората, които контролират петролните залежи в Южен Судан и пристанищата в северната част на страната, откъдето този петрол се транспортира, тогава, наистина, както отбеляза колегата Goerens, ще избухне международен конфликт. Затова се питам, какво можем да направим?
<P>
Европа трябва да установи присъствие там и да остане. Защо не изпратим в Южен Судан мисия на Eupol, която да спомогне за установяването на принципите на правовата държава и да даде на тази страна чисто нова възможност, и може би тя ще се окаже пример за останалите държави в Африка. Силно се надявам това да се случи.
<SPEAKER ID="202" NAME="Charles Tannock">
от името на групата ECR. - (EN) Г-н председател, не съм имал никакво съмнение, че разделението на Судан е единственият начин да се гарантира мирът, справедливостта и развитието на Южен Судан. Затова със задоволство отбелязвам факта, че неговите жители гласуваха с такава непоколебима решимост в подкрепа на суверенното и независимо бъдеще на своята държава.
<P>
Фактът, че повече от 99% от избирателите са се обявили в подкрепа на отцепването е изобличаваща присъда за режима в Хартум и десетилетните усилия на президента Башир да завладее и подчини на твърдолинейния ислямизъм и законите на шериата населения с привърженици на християнските и анимистичните религии Юг.
<P>
Южен Судан следва да се превърне в първостепенна цел на Европейския съюз в областта на хуманитарното развитие. Референдумът не ознаменува края, а началото на процеса. Южен Судан се нуждае от увереност в безусловната и неотклонна ангажираност на ЕС и едно от нещата, които призовавам върховния представител да гарантира, е незабавното пренасочване на всички налични средства от Европейския фонд за развитие към новосформираната държава, преди още да са ратифицирали Споразумението от Котону.
<P>
Освен това призовавам 27-те държави-членки да признаят незабавно новата африканска държава на 9 юли, както е посочено във Всеобхватното мирно споразумение. Без това признаване целият напредък, отбелязан в Южен Судан през последните години, ще бъде пропилян напразно. Нова война би оказала невъобразими последствия върху цяла Африка.
<P>
Накрая, надявам се, че се прави необходимото делегацията на ЕС в Джуба да бъде обезпечена със съответните човешки и финансови ресурси.
<P>
Също така се надявам, че в най-скоро време върховният представител ще успее да посети Южен Судан. Вълнувам се, особено в качеството си на британски гражданин, и от факта, че новото правителство в Джуба се готви да признае независимостта на Република Сомалиленд - бившия британски протекторат Сомалиленд - и съм убеден, че примерът им ще бъде последван много скоро и от други африкански и европейски държави.
<P>
А сега искам да ви съобщя, че в галерията за гости виждам д-р Франсис Дж. Назарио, председател на мисията на Южен Судан в ЕС, който скоро ще стане и посланик на своята страна. Д-р Назарио, бихте ли се изправили, а също и останалите членове на делегацията на Южен Судан, които седят заедно с вас.
<P>
(Ръкопляскания за д-р Назарио и делегацията от Южен Судан)
<SPEAKER ID="203" NAME="Sabine Lösing">
от името на групата GUE/NGL. - (DE) Г-н председател, дали положението на хората в Южен Судан ще се подобри, или разделението ще послужи в по-голяма степен на интересите на Запада, така че да установим контрол над петролните запаси? Така или иначе, Югът е изправен пред сериозни предизвикателства. Без функционираща инфраструктура и предвид настоящото катастрофално икономическо положение, страната дълго време ще се нуждае от гражданска и хуманитарна помощ.
<P>
За съжаление, със сигурност още не е премахната опасността от въоръжени конфликти. Специалистите обаче твърдят, че въпросът не може да бъде решен с помощта на военни средства. Напротив, акцентът върху военните действия пречи на реалното постигане на решение на съществуващите конфликти. Необходимата гражданска помощ може да бъде предоставена далеч по-ефективно без намесата на военните. Прехвърлянето на цивилните задачи на военните пречи на устойчивото развитие на гражданските структури.
<P>
Пример за това е Дарфур. Огромният апарат от военни е иззел функциите на работещите на място организации за хуманитарна помощ и развитие, нещо, което самите организации остро критикуват. Ние настояваме да се постави акцент върху чисто цивилното управление на конфликтите и върху прилагането на цивилни мерки за сигурност, с други думи, да се редуцира мисията на ООН само до цивилните й компоненти и да не се използва помощта на бойните групи на ЕС. Освен това, по отношение перспективите за развитие на страната, настояваме за опрощаването на нейния външен дълг.
<SPEAKER ID="204" NAME="Bastiaan Belder">
от името на групата EFD. - (NL) Г-н председател, по всичко личи, че резултатът от референдума, проведен на 9 януари в Южен Судан, ще бъде почти единодушна подкрепа за независимостта на страната. Това е напълно разбираемо, или логично, и действително следва да приветстваме решението.
<P>
В крайна сметка, Южен Судан неотдавна загърби продължила 23 години гражданска война с арабския Север, в която загинаха 2,5 милиона души, а повече от 4 милиона бяха прогонени от територията. Дотук не споменавам робството на север, на което станаха жертва стотици хиляди жени и деца от Южен Судан. Като се има предвид този исторически фон, от само себе си се подразбира, че тази най-млада в момента държава, се нуждае от всякакъв вид международна помощ за изграждане на своите институции.
<P>
Съгласен съм, че този процес изисква надеждна полиция. Миналата седмица получих някои тревожни доклади във връзка с това, тоест доклади за сериозни нарушения в новосформираната полицейска академия в Раджаф. Затова призовавам за вниманието на Европа и усилията на всички за справяне с този проблем, но също така и за помощ във всички държавни дела, с които Южен Судан трябва да се занимава.
<SPEAKER ID="205" NAME="Martin Ehrenhauser" AFFILIATION="NI">
(DE) Г-н председател, от Судан се върнах с две неща: първо, увереност в жизнеспособността на Южен Судан и, второ, фактът, че няма алтернатива на моята убеденост в жизнеспособността на Южен Судан. Както с всяко малко дете обаче, е необходимо също да подкрепяме младата държава, докато тя придобие способността да стане независима. Ето това трябва да направи международната общественост.
<P>
Искам да се спра на два момента. Първо, опрощаването на дълга. Като член на ЕП от Австрия това особено силно ме засяга, защото Австрия е най-големият кредитор от държавите в Парижкия клуб. Считам, че в това отношение трябва да дадем пример и, дори това да е задача за държавите-членки, е много важно, под ръководството на Европейския съюз, да постигнем отлично координиране на държавите-членки.
<P>
Второто нещо, което искам да отбележа, е положението на застой, в което се намираме: от една страна, разполагаме със заповед за задържане от Международния наказателен съд, но, от друга, е налице желание и необходимост от изплащането на суми от Десетия европейски фонд за развитие. Мисля, че се нуждаем от бързо, но и много прагматично решение.
<SPEAKER ID="206" NAME="Filip Kaczmarek" AFFILIATION="PPE">
(PL) Г-н председател, изразяваме голямо задоволство, че референдумът в Южен Судан е преминал така мирно. Наблюдателите ни са единодушни в похвалите си за видяното от тях по време на мисията за наблюдение. Освен това те дадоха положителна оценка на самия референдум от гледната точка на насърчаваните от нас стандарти. Референдумът беше достоверен и добре организиран и даде възможност на избирателите да огласят своите възгледи. Значението, което жителите на Южен Судан отдадоха на този референдум, също беше очевидно, като на четвъртия ден избирателната активност беше вече 60%. Това е категорично доказателство за решимостта на народа да постигне самоопределение.
<P>
В този Парламент често пъти са отправяни критики към президента Башир, но сега трябва да му отдадем дължимото за изявлението от 24 януари в Джуба, за което говори баронеса Аштън. Той каза, че ще признае всяко решение, взето въз основа на референдума, дори и това да означава отделянето на Южен Судан, а по всичко личи, че жителите на региона са заявили пределно ясно желанията си. Ще повторя исканията и надеждите, изразени от други, че ако Судан на практика бъде разделен на две държави, те ще се радват на мирно съвместно съществуване.
<P>
Важно е сега мирната атмосфера по време на референдума да бъде последвана от също толкова мирен период, през който да бъдат оповестени резултатите, а двете държави да могат да преминат през необходимите преобразувания. Много наблюдатели се опасяват, че сегашната вълна от бунтове и демократични искания, заляла няколко държави, включително и Судан, може да се превърне в претекст за замразяване на мирния процес и да осуети осъществяването на амбициозните планове. От друга страна, в някои части изгледите са положителни, например в Африканския съюз, който е изказал готовност да признае независимостта на новата африканска държава. Не трябва да забравяме, че референдумът не е завършекът на процеса и че крайният успех означава осъществяване на желанията на живеещите в Судан. Както знаем, те могат да бъдат удовлетворени на 9 юли 2011 г., когато ще бъде обявена независимостта на Судан, и едва тогава ще можем да отпразнуваме края на този кървав и продължил дълго време конфликт.
<SPEAKER ID="207" NAME="Corina Creţu" AFFILIATION="S&amp;D">
(RO) Г-н председател, след продължилата четири десетилетия гражданска война, с 2 милиона жертви и 4 милиона бежанци, отделянето на Южен Судан е отговор на етническата и религиозната нетърпимост след доклада от 2005 г. и провелия се преди месец референдум. Заинтересованите страни са дали съгласието си за това разделяне и аз изразявам твърдо убеждение, че това ще ускори и улесни приемането на Южен Судан в международната общност. Съществува обаче риск от прояви на ефекта на доминото в континент, травмиран от войни поради изкуствено наложени граници, наследени от колониалните времена. Ето защо шестмесечният преходен период преди разделянето на страната е от решаващо значение за определянето на бъдещата посока на развитие на новата държава.
<P>
От една страна, тя е изправена пред военни и стратегически предизвикателства, активизирането на прояви на насилие сред бивши военни ръководители от движението за отделяне, намеса от страна на някои милиции, приватизация на вътрешната сигурност, гранични инциденти със суданци мюсюлмани, както и проблема за подялбата на приходите от петрола с ислямския Север. От друга страна, съществува огромен хуманитарен проблем и смятам, че Европейският съюз трябва сериозно да се ангажира с него. В противен случай ще бъдем изправени пред бедствие, което ще подхрани нестабилността на региона. В Судан всяко десето дете умира през първата година от живота си, а всяко седмо - преди да навърши пет години. Ограничен е достъпът до питейна вода и здравни услуги, а четири-пети от населението са неграмотни. Половината от населението на Юга са под 18-годишна възраст и ако избегнат ноктите на детската смъртност, са изложени на риска, поради бедността и липсата на перспективи, да се превърнат в пушечно месо за конфликтите, които могат да осуетят независимостта на новата държава.
<P>
Надявам се Европейският съюз да вземе под внимание сложността на проблема.
<SPEAKER ID="208" NAME="Marielle De Sarnez" AFFILIATION="ALDE">
(FR) Г-н председател, щастлива съм, че народът на Судан получи свободата да избере своето бъдеще. Гордея се от факта, че окончателният резултат, който не подлежи на обсъждане, е постигнат благодарение на силната подкрепа от страна на международната общественост и на Европейския съюз.
<P>
Приближаваме се към повратен исторически момент: установяването на траен мир и на нова държава в страна, преживяла почти 40-годишна гражданска война в 55-годишния период на независимостта си. Това отбелязва нова епоха, епохата на преговори между Севера и Юга по въпроси, които трябва да бъдат решени, за да се приложи Всеобхватното мирно споразумение от 2005 г.: гражданство, определяне на границите, решението дали района на Абией да принадлежи на Севера или на Юга, подялбата на петролните запаси и въпросите с дълга.
<P>
Естествено, Европейският съюз ще трябва да подкрепи както политическия процес, така и развитието на новата държава. Международната общност и Европейският съюз не трябва да забравят Северен Судан, точно както не трябва да забравяме и за Дарфур, където конфликтът е далеч от своето решаване и където случаите на насилие са нараснали значително през последните 12 месеца, принуждавайки повече от 270 000 души да напуснат домовете си и повече от три милиона все още да живеят в лагери.
<SPEAKER ID="209" NAME="Oriol Junqueras Vies" AFFILIATION="Verts/ALE">
(ES) Г-н председател, демокрацията е основополагащият принцип на Европейския съюз и като се има предвид фактът, че преобладаващата част от жителите на Южен Судан са гласували демократично в подкрепа на независимостта, Европейският съюз трябва да предостави подкрепата си за незабавното създаване на новата държава. Това решение, освен от други фактори, се налага поради факта, че демокрацията е основата на стабилността, сигурността и благоденствието на Африка, както и на Средиземноморието. В същия дух ще подчертая международната значимост на правото на самоопределение като инструмент на международните отношения: видяхме това в Косово, а сега го виждаме и в Южен Судан.
<P>
Международният наказателен съд постанови, че процесите на демократична независимост са напълно законни по стандартите на международното право. Установяването на границите се връща където трябва: към демокрацията. Следователно, за да укрепим самия ЕС, той също трябва да бъде готов да признае правото на самоопределение на всяка европейска държава - например Каталуния, Шотландия или Фландрия - която демократично е избрала независимост.
<SPEAKER ID="210" NAME="Peter van Dalen" AFFILIATION="ECR">
(NL) Г-н председател, живеем в апокалиптично време. От Мавритания до Оман, навсякъде има брожения. По целия свят хиляди хора загиват в природни бедствия. В Америка и Европа танците около златния телец на еврото и долара стават все по-лудешки. В много държави се преследват християните.
<P>
Никой не знае кога ще настъпи краят на света, но Библията ни учи да сме нащрек и да сме подготвени.
<P>
На фона на глобалното безпокойство обаче наблюдаваме нещо прекрасно: раждането на Южен Судан. След дълги години на потисничество и войни хората на Южен Судан свалят оковите на робството. Те вече не са роби на издирвания от международни съдилища престъпник Омар ал Башир. Това е повод за горещи благодарствени молебени и за радост.
<P>
Поздравявам сърдечно присъстващите тук приятели от Южен Судан. Моля се новата държава да има мъдрост, за да може законът и правосъдието да възцаруват в нея. Дано в тази държава се срещнат милостта и вярата. Нека за тази нация мирът и справедливостта вървят ръка за ръка.
<P>
Искам специално да се обърна към Комисията, представлявана от г-н Барние, с молба да признае незабавно новата държава Южен Судан, тоест, възможно най-скоро. След признаването трябва да последват действия. Да осигурим подкрепа за Южен Судан при всяка възможност. Направете тази държава приоритет на Вашата външна политика. Очаквам с нетърпение специалния отговор от Ваша страна на моето искане.
<SPEAKER ID="211" NAME="Gay Mitchell" AFFILIATION="PPE">
(EN) Г-н председател, това е възможност за суданския народ и от Севера, и от Юга, да концентрира усилията си върху разрастването на икономиките и използването на богатствата на петролните запаси за изхранването и образоването на населението, но ние също трябва да помогнем, и то незабавно.
<P>
Понастоящем 80% от хората в Южен Судан нямат достъп до тоалетни съоръжения. Всяко десето дете умира, преди да навърши една година. В най-бедните части на Юга по-малко от един процент от децата завършват начално училище. Всяка година Судан изнася петрол на стойност милиарди долари. Ако Северът и Югът успеят да постигнат дипломатическо и мирно решение - което е възможно - тогава и двете страни ще могат да използват богатите природни находища, за да се измъкнат от състоянието на ужасна бедност - която унищожава земите им - с малко помощ от приятели.
<P>
Разбира се, бъдещето на двете правителства ще зависи от въпроси като гранично разделение, подялба на петролните запаси и статута на Абией, оспорвания богат на петрол регион между Севера и Юга. Настоятелно призовавам върховния представител и Комисията да насърчават бързите дипломатически преговори между Севера и Юга за решаването на оставащите проблеми във възможно най-кратко време и най-вече да задържат този въпрос на челна позиция в дневния ред на въпросите в Европейския съюз.
<P>
Очаквам с нетърпение да посрещнем парламентарни делегации от двете страни, които по право да представят своите държави, както и бъдеща среща на Съвместната парламентарна асамблея АКТБ-ЕС в най-скоро време. Това ще бъде знак, че са постигнали държавничество. Мисля, че следва да насърчаваме подобно нещо по-скоро рано, отколкото късно.
<SPEAKER ID="212" NAME="Guido Milana" AFFILIATION="S&amp;D">
(IT) Г-н председател, госпожи и господа, не искам да помрачавам радостната атмосфера.
<P>
Вярно е, че сме достигнали края на етапа, започнал през 2005 г., по време на който дипломацията помогна като гарант, че събитията ще се развият по най-добрия възможен начин. Все пак остават много нерешени проблеми. Става дума за млада страна, която ще остане такава и след отделянето си. Става дума за страна, която тепърва трябва да установява границите си, да се справи с проблема, за който стана дума неколкократно, а именно конфликтите в района на Абией, въпроса с нефтопровода, който е най-важното нещо в тази страна, а така също и системата за международни помощи.
<P>
Затова искам да кажа нещо много просто на члена на Комисията. Има две или три неща, които трябва да свършим. Трябва да изградим стратегия за Южен Судан и да признаем новата държава на 7 февруари, без да чакаме до 9 юли, когато ще бъдат официално оповестени резултатите от референдума. Освен това трябва незабавно да приведем в действие международната помощ и да създадем делегация в Южен Судан.
<P>
Това е единствената възможност да подкрепим процеса, единственият начин за умна, стратегическа дипломация в подкрепа на тази държава по пътя й към демокрацията. Искам да отбележа, че първото нещо, което тази държава трябва да направи, е да си изработи конституция, за което Европа може много да помогне.
<SPEAKER ID="213" NAME="Niccolò Rinaldi" AFFILIATION="ALDE">
(IT) Г-н председател, г-н член на Комисията, госпожи и господа, започнах работа в Европейския парламент като политически съветник през 1991 г., а по това време конфликтът между Северен и Южен Судан вече беше периодично появяваща се криза. Най-сетне, след 20 години, изглежда, че виждаме слаба светлина в края на дългия и мъчен за преминаване тунел.
<P>
Както отбелязаха г-н Milana и други преди него, все още трябва да се направят много неща, но много от нас се подготвяха за най-лошото и очакваха всеки момент да избухне нова гражданска война. Ето защо поздравявам и Севера, и Юга в страната за първоначалния резултат от референдума. Оттук нататък всеки ден до обявяването на независимостта е важен. Никой не може да си позволи грешна стъпка нито в Хартум, нито в Джуба, нито в Брюксел или в Африканския съюз в Адис Абеба. Например идеята за откриване на делегация на ЕС със специален статут до обявяването на независимостта определено заслужава одобрение. Судан е на път да преподаде на нас, международната общност, чудесен урок за цинизма и за кризите, които, по-скоро от пораженческо чувство, често пъти преценяваме като нерешими.
<SPEAKER ID="214" NAME="Frank Engel" AFFILIATION="PPE">
(FR) Г-н председател, приветствам бъдещата независимост на Южен Судан и поздравявам народа на тази държава за това, че я постигнаха.
<P>
Както отбеляза колегата г-н Goerens, който беше така любезен да се обърне към мен по този повод, човек има право да избере дали иска да живее съгласно законите на шериата. Това е право, което трябва да уважим. Освен това искам да подчертая, че някои народи са благословени с възможността да получат правото на тази свобода. В съседство с тях народът на Сомалиленд например няма тази възможност.
<P>
Освен това бих искал да преразгледам нашата политика, която до сега се състоеше в непризнаването на усилията на народа на Република Сомалиленд, които изградиха свободна и демократична мюсюлманска държава в региона, но към която ние се отнасяме така сякаш не съществува.
<P>
Г-н председател, по отношение на Южен Судан, бих искал да кажа нещо относно статута на държавата. Все още това е най-бедната държава в Африка, въпреки че през последните пет години има възможност да се ползва от половината от петролните запаси на целия Судан. Виждам, че става дума за отявлено лошо развитие, което до момента се дължи до голяма степен на пренебрегване и пропуски от страна на органите в Хартум.
<P>
Бих искал отсега нататък обаче Европейският съюз да настоява за необходимостта от управление и развитие, а не да подпомага финансово това лошо развитие, което има опасност да се установи в бъдеще и в Южен Судан.
<SPEAKER ID="215" NAME="Jarosław Leszek Wałęsa" AFFILIATION="PPE">
(PL) Г-н председател, следва да устоим на изкушението да бъдем прекалено оптимистични по време на днешното разискване. Предвиждането на събития в Судан не е нищо друго освен гадаене с кристална топка. Въпреки всички надежди, породени от проведения неотдавна референдум, не следва да предполагаме, че въпросът вече е решен. Нищо подобно, никой не знае дали държавата ще бъде поделена според желанието на хората, които живеят на юг.
<P>
Другият проблем е, че южната част на страната в момента е обединена около неодобрението си към мюсюлманския Север. Когато това чувство премине и дойде време за изграждането на държавните институции, балансът между трите различаващи се в културно и езиково отношение племена бързо ще стане очевиден. Този въпрос ще придобие огромно значение и именно натам следва да обърнем вниманието си сега.
<P>
Следващият въпрос, който трябва да си зададем и на който трябва да дадем отговор, е следният: защо в момента се надяваме на мирно решение на конфликт, продължил половин век? Отговорът е ясен: суровият петрол. Както чуждестранните концерни, без чиято помощ би било невъзможно извличането на петрола в тази бедна държава, така и представителите на двете части на страната са подушили мириса на петродоларите.
<P>
Нека се надяваме, че алчността няма да ни заслепи и че желанието ни да помогнем не само гарантира осигуряването на финанси за мерки за изграждането на държавата, но и ще ни позволи да приложим програми, които ще донесат ползи за обществото.
<SPEAKER ID="216" NAME="Anna Záborská" AFFILIATION="PPE">
- (SK) Г-н председател, преди референдума имахме сериозни опасения относно съпровождащото го вълнение, затова се радвам, че той премина мирно и че е валиден. Все пак трябва да гарантираме, както отбеляза баронеса Аштън, провеждането на истински допълнителен референдум в областта Абией, както и в областта, където са разположени петролните находища. За това допълнително гласуване също ще е необходимо да бъде изпратена мисия за наблюдение от Европейския парламент.
<P>
Дори след обявяването на независимостта на Южен Судан, държавата ще продължи да бъде сред най-бедните в Европа. В региона работят много словашки неправителствени организации и за тях е важно да имат подходящи условия за работа. Искам също така да подчертая ролята на местната църква и на църковните организации, тъй като те също заслужават подкрепата ни. Те са създали и поддържат множество училища и здравни пунктове, а също и се ползват с голямо уважение в района.
<P>
Бих искала да завърша, като подчертая, че след разделянето на Судан не трябва да забравяме малцинството от жители на Южен Судан поради страх от преследване, които живеят там вече години наред. Ако Северен Судан не успее да признае двойното гражданство, както обеща президентът Ал Башир, ще влязат в сила законите на шериата и те ще бъдат третирани като граждани от "втора класа".
<SPEAKER ID="217" NAME="María Muñiz De Urquiza" AFFILIATION="S&amp;D">
(ES) Г-н председател, в момента разискваме един успех, факта, че след години на конфликти Судан успя мирно и демократично да преживее сложния процес на отделяне, съгласно критериите на международното право: правото на самоопределение на всяко население, подложено на чуждо, колониално или расистко потисничество, и правото на всяко население, което се съгласи, на отделяне посредством резолюция на Съвета за сигурност на ООН или споразумение между страните.
<P>
Това също е успех и за Европейския съюз, който подкрепи и наблюдава избирателния процес, което скоро ще направи в Чад и Уганда. Нека се надяваме, че Европейският съюз ще поеме водеща роля в рамките на международната общност за подкрепата на всяка новопоявила се вследствие на референдума за Южен Судан държава с оглед решаването на всички важни проблеми, за които стана дума, като се започне от "завърналите се лица" и се стигне до природните богатства. Да се надяваме, че Европейският съюз ще предостави пълна подкрепа.
<SPEAKER ID="218" NAME="Izaskun Bilbao Barandica" AFFILIATION="ALDE">
(ES) Г-н председател, искам да отдам почит на осъществяването на референдума за Южен Судан. Благодарение на демократичния процес едно сложно по своя характер общество с етнически и религиозни различия и сериозни икономически спорове постави края на конфликта, който струва живота на два милиона души. Ето защо искам да поздравя основните участници в процеса и да отдам заслуженото на ролята на ООН, която изпълни своята мироопазваща мисия. Нещо повече, искам и други конфликти да последват този пример, като се надявам, че и други държави ще се освободят от страховете си от принципи като правото на хората на избор и упражняване на правото на самоопределение.
<P>
Амбицията, упорството и непризнаването на малцинствата и техните права, както и непризнаването на плурализма, са причина за голяма част от напреженията. Диалогът и политиката служат за решаването им. Навременното прибягване до диалога и политиката предотвратява конфликтите, но като отричаме случващото се и като се опитваме да преодолеем конфликтите, без да казваме истината, със сигурност след време ще съжаляваме.
<SPEAKER ID="219" NAME="Charalampos Angourakis" AFFILIATION="GUE/NGL">
(EL) Г-н председател, за съжаление, не споделям огромния оптимизъм на повечето оратори преди мен. Първо, защото трябва да си зададем въпроса защо Южен Судан "така лесно" се сдоби със своята независимост в момент, когато в Западна Сахара е на власт познатия ни режим, който не призна правото й на независимост. За мен и Гръцката комунистическа партия отговорът е много прост. Южен Судан има късмета да притежава петрол.
<P>
Надяваме се този петрол да не се превърне в проклятие за народа на Южен Судан, както стана с народа на Ирак и с други народи. Все още има сериозни, нерешени проблеми. За съжаление, считаме, че конкуренцията между основните сили в тази област ще нараства и призоваваме работещите от Южен Судан да не се поддават на стратегията "разделяй и владей" и да се присъединят към работещите в Северен Судан, като създадат различни перспективи за своята страна.
<SPEAKER ID="220" NAME="Franz Obermayr" AFFILIATION="NI">
(DE) Г-н председател, в проведения неотдавна референдум в Южен Судан хората решиха, че старите, спорни колониални граници трябва да бъдат премахнати. През юли официално беше създадена 193-тата държава в света. 3,8 милиона души гласуваха за независима държава и само 45 000 гласуваха за запазване на статуквото: това представлява преобладаващо мнозинство, използващо правото на самоопределение, и е повод за голяма радост.
<P>
Самото разделение обаче няма да създаде стабилност в страната. Судан продължава да бъде място на напрежение, а в северната част навсякъде властва радикалният ислямизъм. В допълнение към други мерки, много важно е да се развият административните структури, защото новата граница също се нуждае от обслужване и наблюдение.
<P>
Това изисква осъществяването на ефективна политика на сигурност в целия регион - в Сомалия, Судан и Южен Судан. Върховният представител на ЕС заедно с другите международни участници, е призован да насърчава сигурност и стабилност в региона и преди всичко да се бори с радикалните тенденции и смело да подкрепя Южен Судан.
<SPEAKER ID="221" NAME="Seán Kelly" AFFILIATION="PPE">
(EN) Г-н председател, най-накрая, след всички мрачни предвещания, се сдобихме с добра новина. Добра вест, за която с гордост мога да отбележа, че Европейският съюз има сериозен принос - поздравления за баронеса Аштън и нейните колеги, а също и за членовете на ЕП, които наблюдаваха референдума.
<P>
Разбира се, истинската работа по осъществяването на прехода към свобода и създаване на нация за Южен Судан започва сега. Това е много трудно нещо и световната история показва, че често пъти е водило до гражданска война.
<P>
Европейският съюз може да играе решаваща роля като гарант за осъществяването на този преход, така че народът на Южен Судан да има основните човешки права, за които говори г-н Mitchell, като образование и дори тоалетни съоражения.
<P>
Смятам, че по-конкретно границата и подялбата на петролните ресурси ще бъдат въпроси от решаващо значение. Прочутият ирландски герой, Майкъл Колинс, е казал някога, че пограничната земя създава грижи и винаги ще бъде така.
<P>
Европейският съюз, като независима и обективна институция, може да изиграе жизненоважна роля за осъществяването на така желания преход. Много ви благодаря. Желаем на народа на Судан всичко най-добро.
<SPEAKER ID="222" NAME="Мишел Барние" LANGUAGE="FR">
Г-н председател, баронеса Аштън поиска от мен да изслушам всеки един от вас и аз слушах внимателно. Искам да ви благодаря за разбирането, тъй като баронеса Аштън трябваше да напусне заседанието веднага след като изясни позицията си в качеството на върховен представител относно изключително чувствителния проблем със Судан поради неотложни ангажименти.
<P>
В този огромен африкански регион ясно се вижда и вие, госпожи и господа, показахте във вашите изказвания, че случващото се в една държава може да засегне всички останали държави по отношение на развитието, мира и стабилността. Не трябва да забравяме, че Судан граничи с девет държави. Ето защо случилото се с референдума има такова голямо значение.
<P>
Госпожа De Keyser, чиято роля на главен изборен наблюдател искам да отбележа, говори, както и баронеса Аштън, за успеха на този референдум - процес, който може да бъде посочен за пример, и преход, който трябва да се извърши с мирни средства. Тъй като тя вече направи това, аз също бих искал да благодаря на членовете на Европейския парламент и на други хора за доброто сътрудничество от страна на европейските институции в хода на този процес, и по-конкретно на Европейския парламент.
<P>
Госпожи и господа, няколко от вас говориха за Дарфур. Аз лично не съм забравил времето, когато през 2004 г. в разгара на кризата, в качеството си тогава на външен министър на Франция, отидох в Ал Фашир, в най-затънтената част на Дарфур, нито чутото и видяното от мен там.
<P>
Ето защо съм щастлив, че имам възможност да коментирам положението от името на баронеса Аштън. Ние обръщаме голямо внимание на процеса и, разбира се, следим случващото се днес с голяма загриженост, като в същото време осъждаме многобройните случаи на нарушаване на правата на човека и отвличането на служители на ООН. Затова се надяваме всички страни да се включат в мирния процес. Разбира се, ние трябва да го подкрепим. Това е целта на политическите ни действия, на всичко, което се прави за създаването на стабилност, и дори по-специално на нашата хуманитарна помощ, разбира се.
<P>
Г-н председател, искам да отбележа, че след 2003 г. Европейският съюз е предоставил 776 млн. евро за хуманитарно сътрудничество със Судан, и по-конкретно за Дарфур, където така спешно се нуждаят от помощ, както и за Южен Судан. Също така искам да подчертая или да потвърдя, че дирекцията за хуманитарна помощ и гражданска защита на Комисията ще продължи дейностите си и искам да благодаря на всички, работили заедно с тази дирекция, за реинтеграцията на завръщащите се от Север хора в Южен Судан, в сътрудничество с ООН.
<P>
Що се отнася до сътрудничеството с Южен Судан, Европейският съюз ще предостави повече помощи в тази крайно специфична област, за да се насърчи развитието на селските райони и на възможността за селскостопанска продукция, от което тези хора отчаяно се нуждаят, за да престанат да бъдат вечно зависими от вноса, който става все по-скъп поради нестабилността на цените. Онези, които ме познават, знаят, че съм поел твърд ангажимент по този въпрос, в качеството си на член на Комисията, и преди това, когато съм заемал други длъжности. В съобщението си от тази сутрин Комисията говори изчерпателно по този проблем. Затова в области от жизненоважно значение като развитие на селските райони, развитие на селското стопанство, основните услуги, образование и здравеопазване, Комисията ще продължава да увеличава помощта си. Понастоящем обмисляме създаването на специален фонд на стойност 150 млн. евро за най-уязвимите групи от населението на Судан, и, естествено, на Южен Судан.
<P>
Това са нещата, които исках да кажа. Съвсем накратко, бих искал да направя още три бележки. По отношение на въпроса с гражданството, който беше повдигнат от няколко членове на Парламента, искам да отбележа, че напълно подкрепяме свършената работа от групата, ръководена от президента Мбеки, която улеснява преговорите, свързани с бъдещо гражданство, както и други въпроси, свързани със сериозния проблем с гражданството.
<P>
По отношение на Международния съд, Европейският съюз ще продължи подкрепата си за Международния наказателен съд без никакви резерви. Многократно сме призовавали всички органи, особено тези в Судан, към пълно сътрудничество с Международния наказателен съд.
<P>
Г-н председател, бих искал да кажа нещо последно по въпрос, повдигнат от няколко от вас, а именно, дълга. Нека ви припомня последните заключения на Съвета, които бяха много ясно формулирани: Европейският съюз ще подкрепи мерките за опростяване на дълга на тази държава, като вземе предвид, както и останалите партньори, напредъкът, който очакваме и който искаме да съпроводим и да насърчим в политически и икономически план, за да гарантираме стабилността на държавата.
<P>
Това са отговорите, които исках да дам от името на баронеса Аштън.
<SPEAKER ID="223" NAME="Председател">
Разискването приключи.
<SPEAKER ID="224" NAME="Indrek Tarand" AFFILIATION="Verts/ALE">
в писмена форма. - (EN) Положението в цяла Северна Африка е наистина опасно, но в същото време изпълва с надежди. Характеристиките на региона изискват специален акцент върху хуманитарния и военен капацитет за осигуряване на сигурност и стабилност. Предвид наблюденията ни за продажби на високотехнологично военно оборудване, като бойни кораби "Мистрал" от страна на ЕС на Русия, някой взел ли е предвид, че в Русия тепърва предстоят подобни демократични революции?
<SPEAKER ID="225" NAME="Andreas Mölzer" AFFILIATION="NI">
в писмена форма. - (DE) Това, че Южен Судан ще гласува на референдума в подкрепа на разделянето на страната беше очакван резултат. Също така трябваше да очакваме, че това по никакъв начин няма да прекрати проблемите в региона. На първо място, Югът продължава да бъде нестабилен и тепърва трябва да се доказва като независима държава. Това може да стане преди предвидената дата през юли, защото загубата на 25% от територията и на 20% от населението едва ли ще бъде по-тежка за Северен Судан от отказа от значителна част от приходите от петрола. Затова ЕС следва да помогне на новата държава да задържи независимостта си и да защити суверинитета си, тъй като помощите за развитие за Южен Судан могат да имат съществено значение с оглед доставките на нефт за Европа в бъдеще. Следователно ЕС трябва да се поучи от Китай, особено предвид факта, че Пекин много предвидливо свързва помощите си за развитие с доставката на суровини. По този начин и двете държави извличат полза от китайския модел. Не трябва да забравяме и проблема с незаконната миграция в Европа. Следователно трябва да се сключи споразумение с правителството на Южен Судан по въпроса за реадмисията на негови граждани, влезли незаконно в Европейския съюз. Тогава ще трябва внимателно да следим дали Южен Судан всъщност е подготвен да изпълни това споразумение.
