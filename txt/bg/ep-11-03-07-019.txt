<CHAPTER ID="019">
Споразумението за партньорство в областта на риболова между Европейския съюз и Мавритания (разискване) 
<SPEAKER ID="099" NAME="Председател">
Следващата точка е разискването на въпроса, изискващ устен отговор, към Комисията относно преговорите относно подновяването на споразумението за партньорство в областта на риболова между Европейския съюз и Мавритания, зададен от Carmen Fraga Estévez, от името на комисията по рибно стопанство - B7-0018/2011).
<SPEAKER ID="100" NAME="Carmen Fraga Estévez" LANGUAGE="ES">
Г-н председател, протоколът от споразумението за партньорство в областта на риболова с Мавритания изтича на 31 юли 2012 г. С оглед на важността на този протокол Комисията вече поиска от Съвета мандат за предоговаряне. Бяхме информирани, че Съветът в момента проучва проектомандата и скоро ще излезе с решение.
<P>
По силата на член 218 от Договора, който предоставя на Парламента специални правомощия за окончателно одобряване на споразуменията в областта на риболова, ние вече изразихме намерението си да се възползваме напълно от възможностите, предоставени ни от Договора и междуинституционалното рамково споразумение за участие в оформянето на споразумения в областта на риболова, с право на пълна информация наравно със Съвета.
<P>
Считаме, че трябва да бъдем включени в процеса от момента, в който мандатът за преговори бъде одобрен. Затова комисията по рибно стопанство реши да въведе нова процедура, като се започне с мавританския протокол, при която ние ще представим въпрос, изискващ устен отговор, и ще получим информация за бъдещите преговори от самото начало на процеса. Процедурата също така ще ни позволи да излезем с проект за резолюция, в която се посочват нашите опасения относно въпросното споразумение - в този случай, Мавритания - с искане те да бъдат взети предвид от договарящите страни и в крайна сметка да станат част от окончателния протокол.
<P>
Споразумението с Мавритания е от съществено значение както за самата държава, така и за Европейския съюз. За Мавритания то представлява 29 % от националния бюджет; за Европейския съюз то е едно от трите все още действащи смесени споразумения, които позволяват наличието на няколко различни вида риболов във водите на държавата, всички от които са от жизненоважно значение за доставките на риба в Европейския съюз.
<P>
Значението на това споразумение и опитът, който сме изградили, ни накараха да излезем с редица предложения, които ще бъдат отразени в общата резолюция, определена да бъде договорена от политическите групи през следващите няколко дни, както и да изразим редица опасения относно начина, по който работи текущият протокол. Тези опасения включват следното:
<P>
На първо място, Парламентът трябва да разбере значението на осигуряването на подкрепата на промишлеността за финансовите вноски и правилното им усвояване, като се имат предвид нуждите на промишлеността и на мавританските органи в областта на риболова във връзка с постигането на една напреднала, устойчива политика в областта на рибарството.
<P>
На второ място, съвместната научна комисия играе ключова роля и трябва да се погрижим тя да изпълнява ролята си правилно, защото тя е органът, който отговаря за оценяване на ресурсите и издаване на препоръки за биологичния статус на популациите, а следователно и на възможностите за риболов на различните плавателни съдове във водите на Мавритания.
<P>
На трето място, необходима е повече информация за улова от страна на държави извън Европейския съюз, осъществяващи дейност в тази област, за да можем точно да установим реалния излишък в областта на риболова, който Мавритания може да предложи на Европейския съюз, като същевременно се гарантира, че договаряните възможности за риболов съответстват на действителните нужди на плавателните съдове. Така ще се избегнат изкушенията да се плаща за недействителен улов.
<P>
На четвърто място, важно е, що се отнася до риболовния флот, да се гарантира, че техническите мерки за различните риболовни зони се договарят по едно и също време с възможностите за риболов, като по този начин се сложи край на абсурда на плащане за ресурси, които са невъзможни за улов от техническа гледна точка.
<P>
На последно място, спешно е необходимо пояснение по отношение на използването от страна на Мавритания на разпоредбите за наблюдение на протокола по отношение на предпочитанията й за методи, различни от системата за наблюдение на кораби (VMS), както и различните й стандарти за задържане на кораби. Важно е и двете страни да спазват договорените условия за решаването на спорове във връзка с такива задържания, които трябва да се запазят в новия протокол.
<P>
Г-жо член на Комисията, поради всички тези причини ние ще отправим искане Комисията, като преговаряща страна, да вземе предвид тези и други опасения, които ще станат част от общата резолюция, определена да бъде одобрена на следващата пленарна сесия, и които институцията ни ще следи внимателно.
<SPEAKER ID="101" NAME="Мария Даманаки" LANGUAGE="EN">
Г-н председател, бих искала да благодаря на Fraga Estévez, председател на комисията по рибно стопанство, за този въпрос, изискващ устен отговор, както и да заявя, че горещо приветствам участието на Парламента в тези процедури. Също така споделям опасенията й като цяло. Ще направим всичко възможно, за да постигнем най-добри резултати.
<P>
Позволете ми да ви разкажа за настоящото споразумение в областта на риболова с Мавритания. Това споразумение има за цел да се гарантира опазването и устойчивата експлоатация на рибните запаси. Също така искаме да се предотврати и да се сложи край на незаконния риболов и да се насърчи развитието на пристанищните инфраструктури и защитата на морската среда.
<P>
Чрез това споразумение възможностите за риболов бяха намалени, а таксите, които се плащат на собствениците на кораби за лицензи и на тон улов, бяха значително увеличени. Трудностите остават и ние търсим как най-добре да се справим с тях. Съгласна съм с г-жа Fraga по този въпрос.
<P>
Споразумението с Мавритания се превърна в най-важното във финансово отношение - то е най-важното от споразуменията ни. Като се има предвид това развитие, Комисията обмисля въвеждането на силен елемент на условност, свързан със секторната подкрепа в новия протокол. Това ще стане, между другото, чрез отделянето на плащанията за права на достъп и плащанията за секторна подкрепа. Ще отделим двете едно от друго. Това ще ни даде възможност да реагираме по-ефективно на проблемите по отношение на прилагането на секторна подкрепа и същевременно осигуряването на плащанията за достъп и по този начин риболовните дейности на плавателните съдове в Европейския съюз, защото не бихме искали да пречим на риболовните дейности на плавателните съдове в Европейския съюз.
<P>
По отношение на секторната подкрепа, процентът на изпълнение беше много висок през 2008 г. и 2009 г. От друга страна, 2010 г. отбеляза много ниско ниво на прилагане на фондовете на секторната политика от страна на Мавритания - само 52 %. Това се дължеше най-вече на високия процент на задържане на съответните фондове за министерството на финансите на Мавритания. Миналата година, в съгласие с мавританската страна, Комисията взе решение да раздели плащанията на секторна подкрепа на два транша. Комисията също задържа 9 млрд. евро от общо 18 млн. евро - половината от общата сума - до достигане на по-високи ниво на усвояване.
<P>
Освен това с цел преодоляването на всички тези недостатъци като временна мярка беше въведен нов механизъм - доверителна сметка (CAS). CAS ще влезе в сила през първото полугодие на 2011 г. Създаването на тази нова специална сметка ще спомогне да се гарантира, че отпуснатите средства се използват пряко за секторна подкрепа. Именно това искаме ние.
<P>
Новият протокол след 1 август 2012 г. ще вземе предвид предстоящата реформа на CAS. Във връзка с това мандатът за преговори за пръв път включва клауза "права на човека и демократични принципи". Надяваме се, че Съветът ще приеме този нов мандат следващата седмица. Що се отнася до борбата срещу ННН риболова, след влизането в сила на новия ни регламент Комисията работи в тясно сътрудничество с контролните органи на Мавритания. Опитваме се да се гарантира подходящата информация за мерките за опазване и управление в съответствие с този регламент.
<P>
На последно място, инвестициите от страна на риболовния сектор в Европейския съюз са направени в съответствие с мавританския план за действие. Този план има за цел да улесни създаването на европейски частни предприятия и съвместни предприятия между мавританските и европейските оператори, както и определяне на най-подходящите форми на публично-частно партньорство.
<SPEAKER ID="102" NAME="Alain Cadec" LANGUAGE="FR">
Г-н председател, г-жо член на Комисията, госпожи и господа, по силата на член 218, параграф 10 от Договора от Лисабон Парламентът вече трябва да дава съгласието си за международни споразумения, договорени от Европейската комисия. За тази цел бих искал да обърна внимание на факта, че Парламентът трябва да бъде информиран на всички етапи от преговорите по споразумението.
<P>
Протоколът към споразумението за партньорство в областта на риболова между Европейския съюз и Мавритания се очаква да бъде подновен на 31 декември 2012 г. Финансовият принос на Европейския съюз съгласно това споразумение за партньорство в областта на риболова е неговият най-голям принос. С улов в размер на 900 000 тона това споразумение представлява и най-големият потенциал за риболов. Освен споразумението с Гвинея-Бисау то е единственото, което дава възможност за риболов на главоноги и ракообразни.
<P>
Въпреки това все още има няколко проблема, свързани с това споразумение. Неотдавнашното ми посещение на Мавритания с комисията по рибно стопанство - което споменахте и Вие, г-жо член на Комисията - потвърди становището ми по този въпрос. Първият проблем е липсата на инфраструктура, и по-специално липсата на пристанище в Нуакшот, което се отразява на развитието на местното рибарство и, по-общо казано, се отразява на инвестициите на Европейския съюз. Второ, някои европейски кораби са били спрени и инспектирани без основателна причина от мавританските органи. Освен това мавританските органи използват алтернативни методи на сателитната система за наблюдение на кораби (VMS) спрямо предвидените в споразумението, което затруднява работата на собствениците на плавателни съдове. Собствениците също така считат, че частните налози са твърде високи в сравнение с действителните възможности за улов, с които разполагат. Техническите мерки, които се прилагат по отношение на европейските собственици на кораби, също трябва да бъдат изяснени, защото те биват дискриминирани в сравнение с други флоти, които ловят риба във водите на Мавритания.
<P>
На последно място, не трябва да подценяваме китайското влияние в мавританската риболовна промишленост, което се упражнява чрез съвместни предприятия под прикритието на мавританския флаг и което, разбира се, засяга тези рибари, защото те не са предмет на здравен, икономически или социален контрол, да не говорим за факта, че те изчерпват рибните ресурси във водите на Мавритания. Трябва да сме в състояние да определим тези риболовни дейности и да гарантираме, че те са контролирани, за да спомогнем за развитието на местните рибари и да улесним работата на европейските собственици на кораби. Смятам, че това е от съществено значение. Ще ви напомня, че членовете на комисията по рибно стопанство искат да получат пълния вариант на последващата оценка на споразумението възможно най-бързо и да присъстват на заседанията на съвместната комисия, за да могат да следят за изпълнението на споразумението.
<P>
Повтарям, г-н председател, добре сме си в Страсбург, където принадлежи Парламентът.
<SPEAKER ID="103" NAME="Kriton Arsenis" LANGUAGE="EL">
Г-н председател, г-жо член на Комисията, госпожи и господа, инициативата на социалистите относно предложението за резолюция за Мавритания запълва една празнина. След Договора от Лисабон Парламентът има ясна роля - роля на съвместно вземане на решения по европейските въпроси - Парламентът трябва да ратифицира споразумения и международни споразумения в областта на риболова. Предоставената роля на Парламента обаче не може да се прилага, ако не разполагаме с точна и пълна информация, ако не вземаме пълно участие в преговорите и ако тези споразумения не се препращат на Парламента преди започване на срока им на изпълнение.
<P>
За съжаление, и независимо от усилията на члена на Комисията, които признаваме, е налице огромен проблем. От Парламента се иска да ратифицира споразумения, изготвени преди една година, той не разполага с официална информация за напредъка на преговорите и неотдавна се сблъска с пречки пред достъпа до оценки на въздействието и отчети за напредъка и изпълнението за предишните споразумения.
<P>
Трябва да променим голяма част от споразуменията ни в областта на риболова. Трябва да се лови риба, където има излишък на рибни запаси, трябва да се приложи принципът на предпазливост, трябва да се предприемат практически мерки за борба с незаконния и нерегулиран риболов и споразуменията трябва основно да насърчават растежа в държавите, които са страни по тях. В Мавритания по-специално е налице огромен проблем заради незаконния риболов и заради злоупотребата с риболовни съоръжения. Всъщност ролята и намесата на Парламента ще бъде за насърчаване на по-добри споразумения като цяло, които, както в случая с Мавритания, трябва да се прилагат правилно.
<SPEAKER ID="104" NAME="Carl Haglund" LANGUAGE="SV">
Г-н председател, бих искал да благодаря на члена на Комисията за нейното встъпително изказване.
<P>
Аз съм от онези, които имаха привилегията да посетят Мавритания в края на миналата година, за да се оцени работата на настоящото споразумение. Честно казано, има какво да се желае от споразумението и прилагането му.
<P>
По-специално, познанията ни за това, къде отиват парите на данъкоплатците, изобщо не са добри. Не трябва да забравяме, че влагаме близо 75 млн. евро в това споразумение всяка година, което означава, че една четвърт от държавния бюджет на Мавритания се финансира от нашето общностно финансиране в областта на риболова. В това отношение, това е едно доста важно споразумение както за нас, така и за въпросната държава.
<P>
Също така не трябва да забравяме, че още през 2007 г. самата Европейска комисия предложи споразумението да бъде прекратено, защото не предоставяше желаната добавена стойност за Европа, което едно споразумение трябва да предоставя. Очевидно нещата са се променили и може да се окаже, че има търсене за едно такова споразумение. Ако случаят е такъв обаче, трябва да се запитаме как се усвояват тези пари и каква добавена стойност получаваме.
<P>
Не трябва да забравяме, че това споразумение също така предвижда средствата да се усвояват за насърчаване на местния риболов. Трябва да се каже, че опитът ни по време на посещението ни показва, че местните рибари не са видели много от приблизително 18-те млн. евро, които трябваше да се вложат в местния риболов на годишна основа от парите, които използваме тук. И в това отношение, подновяването на споразумение изисква много внимателна оценка и споразумението трябва да бъде преработено.
<P>
И накрая, както вече беше споменато, ние в Европейския парламент носим отговорност по тези въпроси, защото трябва да дадем съгласието си за всички тези споразумения. Като институция, която взема решения, това ни задължава да се запознаем с тези въпроси. Въз основа на информацията, с която разполагаме в момента, изглежда особено трудно подновяването на едно такова споразумение да се разглежда положително. Ето защо има много да се направи в това отношение в сътрудничество с Комисията с оглед на бъдещето.
<SPEAKER ID="105" NAME="Isabella Lövin" LANGUAGE="EN">
Г-н председател, преди всичко искам да заявя, че горещо приветствам намеренията, посочени от Комисията в проекта за насоки за преговорите.
<P>
Клауза за последиците в случаите на нарушения на правата на човека и демократичните принципи - това е чудесно.
<P>
Засилване на секторната политика за насърчаване на изпълнението на отговорни риболовни дейности - това също е много необходимо. За съжаление, с помощта на съществуващото споразумение разбрахме, че това почти никога не е така.
<P>
Налице са и въпросите относно гарантирането, че корабите на Европейския съюз имат достъп единствено до излишъка от риба, който не се използва от местните рибари. По този въпрос, след като знаем, че по отношение на главоногите се наблюдава прекомерен улов, както и че траулерите на Европейския съюз се конкурират силно с местните траулери, очакваме тези риболовни дейности да бъдат намалени в следващото споразумение.
<P>
Колкото до въпроса за отчитане на най-добрите научни становища по отношение на рибните запаси, работната група за дребни пелагични риби в Северозападна Африка на ФАО от 2010 г. заключи, че се наблюдава пълен или прекомерно експлоатиране на конската скумрия, атлантическо-средиземноморската скумрия, сардинелите, сардините, аншоата и бонга херингата. Колкото до дънните риби, биомасата е намаляла със 75 % на мавританския континентален шелф от 2007 г. насам.
<P>
С други думи, какъв излишък на рибни запаси очаква Комисията да намери в Мавритания?
<P>
И накрая, очаквам, че Европейският съюз все още ще предлага секторна подкрепа и партньорство на Мавритания, дори и ако възможностите за риболов се намалят в името на многостранната съгласуваност в областта на развитието. Не може да ловим риба прекомерно в тези води, просто да плащаме, да обираме последната риба и след това да си тръгнем.
<SPEAKER ID="106" NAME="João Ferreira" LANGUAGE="PT">
Г-н председател, Европейският съюз има споразумения в областта на риболова с Мавритания в продължение на повече от две десетилетия. В продължение на 15 години тези споразумения включваха конкретни цели за сътрудничество по отношение на устойчивото развитие на риболовния сектор в Мавритания.
<P>
Въпросът, който трябва да се зададе днес, е какви са практическите резултати от тези споразумения? Риболовният сектор в Мавритания продължава да се намира на много начално ниво на развитие. Модернизация и развитие на малкия традиционен крайбрежен риболов и промишленостите, свързани с риболова, развитие на пристанищната инфраструктура и по-добри условия за разтоварване на улова, развитие на проектите, свързани с аквакултурите - това бяха цели, които не постигнаха голям напредък през последните две десетилетия.
<P>
Всичко, или почти всичко, може да се обобщи като прехвърляне на суми в замяна на правото на експлоатация на ресурсите на държавата, която по този начин бива лишена от добавената стойност, която би получила, ако експлоатираше сама тези ресурси и обработваше и продаваше рибата от самото начало. По този начин Мавритания губи - губи от гледна точка на създаването на благосъстояние, на създаването на работни места, на своето развитие, на своята автономност, на своя суверенитет и на своята независимост.
<P>
Липсата на подходящи съоръжения за разтоварване на улова по крайбрежието, което се простира на повече от 600 км, в централните и южните региони на държавата, е особено неразбираемо - това означава, че една голяма част от рибата, уловена в крайбрежните води на Мавритания, се разтоварва в пристанища на други държави. Провалът на политиката на сътрудничество Европейския съюз в тази област трябва се признае. Ако наистина искаме истинско и ползотворно сътрудничество за развитие, трябва да преминем към предприемането на дълбоки промени и участие на мавританските органи в обсъждането.
<SPEAKER ID="107" NAME="Maria do Céu Patrão Neves" AFFILIATION="PPE">
(PT) Г-н председател, споразуменията в областта на риболова с трети държави трябва да гарантират справедлив баланс между икономическите интереси и насърчаването на устойчивия риболов. За да се постигне това, е необходимо Европейският съюз да приложи добрите риболовни практики, които прилага във водите си извън границите си, като по този начин се допринася за баланса на морските екосистеми в световен мащаб.
<P>
Във връзка с това споразумението в областта на риболова с Мавритания придобива особено значение. Създаването на работни места, намаляването на равнището на бедността и развитието на структури в подкрепа на сектора са важни цели, които трябва да бъдат защитени. Най-важното обаче е да се насърчи устойчивият риболов чрез борба с незаконния, недеклариран и нерегулиран риболов, като по този начин се гарантират доставките на висококачествена риба на пазара на Европейския съюз.
<P>
Не е достатъчно риболовните кораби на Европейския съюз да възприемат природосъобразни практики и кодекси на поведение, определени от Организацията за прехрана и земеделие към Организацията на обединените нации - от съществено значение е същата позиция да се възприеме от всички, които си сътрудничат в областта, обхваната от споразумението. Като такава, Мавритания спешно трябва да поиска от трети държави, с които също има споразумения за партньорство, да спазват същите правила, които се съблюдават от корабите, плаващи под флага на Европейския съюз. В противен случай нашите собственици на кораби ще попаднат в неравностойно конкурентно положение, а целите за опазване и устойчиво развитие на рибните ресурси ще бъдат сериозно застрашени.
<SPEAKER ID="108" NAME="Guido Milana" AFFILIATION="S&amp;D">
(IT) Г-н председател, г-жо член на Комисията, госпожи и господа, смятам, че сме изправени пред два проблема - един, свързан с метода, и друг, свързан с предимствата на този въпрос.
<P>
Проблемът с метода е, че се възползваме от една хитрост, за която благодарим на г-жа Fraga, а именно въпроса, изискващ устен отговор, за да разгледаме един въпрос, който в действителност, след Договора от Лисабон, трябва да е право на Парламента. Смятам, че тази практика трябва да спре - не можем да прибягваме до стратегия заради обикновена законодателна процедура. Съвместното вземане на решение се случва, когато този процес се култивира с развитието на процеса. Днес водим това разискване, то ще свърши, споразумението ще продължи и накрая ще кажем да или не. Този метод трябва да се промени.
<P>
По отношение на предимствата обаче, защото съм съгласен с казаното от другите членове на Парламента, аз просто искам да подчертая значението на измерването на последиците от споразуменията в областта на риболова, за да се гарантира, че те не са просто търговски споразумения, които ни позволяват да купуваме главоноги за 1 евро на килограм в Мавритания.
<P>
Те трябва да са в състояние да измерят устойчивостта, но преди всичко оценката на икономиката на тази държава, да оценят количествената промяна в данните за заетостта, да оценят степента на иновациите при дребния риболов и да оценят използването на тези ресурси. Не става въпрос само за търговия, а за споразумение в областта на риболова с всичките му последици.
<SPEAKER ID="109" NAME="Josefa Andrés Barea" AFFILIATION="S&amp;D">
(ES) Г-н председател, срокът на споразумение с Мавритания ще изтече след една година и ние вече се готвим за ново споразумение. Смятам, че споразумението в Мавритания е добър инструмент. Това е инструмент на развитие за самата държава за нейните политики в областта на риболовната промишленост. Нека не забравяме, че риболовът представлява 29 % от брутния вътрешен продукт (БВП) на държавата и единственото й средство за развитие.
<P>
Споразумението засилва двустранното сътрудничество между Европейския съюз и Мавритания и трябва да гарантира устойчивия риболов. Беше повдигнат въпросът за незаконния риболов, а ролята на научната комисия със сигурност ще трябва да бъде засилена, за да може да се осигурят допълнителни начини за определяне на наличните рибни запаси. Въпреки това риболовът трябва да бъде устойчив. Друг аспект, който трябва да се гарантира, е сигурността на плавателните съдове.
<P>
Г-жа Даманаки също спомена неспособността на мавританското правителство, което ще трябва да развие административната си структура, за да може да усвои предоставените от Европейския съюз средства - това също ще бъде принос.
<P>
Очевидно, тези споразумения трябва да се използват да накарат мавританското правителство да включи клаузи за правата на човека, както и за демократизиране на държавата. Международните споразумения в областта на риболова също са инструмент - те са средство за демократизиране и развитие на съответните държави.
<SPEAKER ID="110" NAME="Antolín Sánchez Presedo" AFFILIATION="S&amp;D">
(ES) Г-н председател, г-жо член на Комисията, много добра новина е, че Комисията е поискала мандат за започване на преговори за подновяването на протокола към споразумението за партньорство в областта на риболова между Европейския съюз и Мавритания, който ще замени настоящия протокол от 31 юли 2012 г.
<P>
Преговорите трябва да се проведат в истински дух на сътрудничество между институциите, като се имат предвид новите правомощия на Европейския парламент съгласно Договора от Лисабон.
<P>
Новият протокол, който се основава на положението с ресурсите, трябва да осигури дългосрочна устойчивост на флота на Европейския съюз във водите на Мавритания. Той трябва да гарантира, че Европейският съюз наистина спомага за трайното развитие на риболовната промишленост в Мавритания - което означава излизане от чисто финансовата сфера - и също така трябва да послужи за ефективно упражняване на международното право и зачитане на правата на човека.
<P>
Понастоящем вложенията на Европейския съюз се равняват на една трета от националния бюджет на Мавритания. Ето защо е изключително важно споразумението да се прилага правилно, да насърчава отговорния риболов в полза на хората, които зависят от риболова, и да помага в борбата с незаконния риболов, като продължава използването на действащите в момента системи за контрол и наблюдение.
<SPEAKER ID="111" NAME="Jarosław Leszek Wałęsa" AFFILIATION="PPE">
(PL) Г-н председател, г-жо член на Комисията, флотът на Европейския съюз поддържа историческо присъствие във водите на Мавритания, в резултат на което вече са се създали дългогодишни икономически отношения между Европейския съюз и Западна Африка. Тези отношения водят до поддържането на постоянни работни места в Европа и в региона и др. Изграждането на такива отношения приближава регионът на Западна Африка по-близо до стандартите на Европейския съюз, включително и по отношение на управлението на морските ресурси.
<P>
Споразуменията в областта на риболова с трети държави, особено в пелагичния сегмент на флота на Европейския съюз, са от стратегическо значение, и то не само за поддържането на самия флот. Те представляват източник на суровини за хранително-вкусовата промишленост, както и за развиващите се държави, особено тези в Западна Африка. Тези споразумения несъмнено ще донесат ползи и на двете страни и поддържането им трябва да е в интерес на Европейския съюз. Продължаването им, макар и със спазване и зачитане на техническите разпоредби на протоколите и прозрачността на процедурите, е от съществено значение за Европейския съюз, Мавритания и целия регион.
<SPEAKER ID="112" NAME="Andreas Mölzer" AFFILIATION="NI">
(DE) Г-н председател, една от причините, поради които подновяването на споразумение за партньорство в областта на риболова с Мавритания е особено важно, е, че това споразумение ще влезе в сила в една особено чувствителна област - Северна Африка - която понастоящем отново е в центъра на вниманието на световната политическа сцена. Знаем, че споразуменията в областта на риболова нямат само за цел да носят икономически облаги на участниците, а и трябва да се основават на екологични принципи. Когато риболовната промишленост представлява една трета от бюджета, какъвто е случаят с Мавритания, тогава икономическото им значение за държавата е пределно ясно. От друга страна обаче, флотът на Европейския съюз също представлява значителен елемент от европейската икономика.
<P>
Екологичните принципи са едната страна на монетата, но другата е, че тези споразумения трябва се използват и за укрепване на демократизацията и правата на човека в една държава, която при определени обстоятелства би могла да се окаже изправена пред проблеми като тези в другите северноафрикански държави. Ето защо трябва да се обърне специално внимание на този въпрос.
<SPEAKER ID="113" NAME="Мария Даманаки" LANGUAGE="EN">
Г-н председател, бих искала да благодаря на всички за участието им. Бих искала да повторя много ясно, че горещо приветствам участието на Парламента в преговорите за това споразумение и другите споразумения.
<P>
Също така бих искала да ви напомня, че разполагаме с ново рамково споразумение между Комисията и Парламента относно подробностите от това участие. Трябва да зачитаме рамковото споразумение. По отношение на рамковото споразумение, аз съм тук, за да ви предоставя информация и да улесня участието ви по всякакъв начин. Ако можем да подобрим нещата, аз съм тук, за да сътруднича. Както вече споменахте, тук става дума за процедурата и метода.
<P>
По отношение на съдържанието, трябва да подходим към въпроса по един много внимателен и балансиран начин заради голямото значение на тази държава и заради случващото се, на което ставаме свидетели в тази област. Необходим е баланс между зачитането на излишъка и ресурсите там, както и между това и интересите на плавателните ни съдове. Бихме искали да се даде възможност на корабите на Европейския съюз да отиват там и да се осигури равностойно положение за тях, защото ние не сме единствените плавателни съдове в тези води. Много други държави се намесват в региона и ние трябва да се погрижим да осигурим равностойно положение за флота на Европейския съюз.
<P>
Ние също така трябва да поддържаме друг баланс - трябва да бъдем много внимателни по отношение на изразходването на парите на данъкоплатците. Признавам, че трябва да направим повече, за да гарантираме, че парите, които отпускаме, отиват в ръцете на истинските бенефициери. Те също имат голямо влияние. Те заслужават всички процедури и всички подобрения, от които се нуждае държавата.
<P>
Така че това е начинът, по който подхождаме към този много чувствителен въпрос. Аз също така споделям мнението, че са необходими повече научни - и по-конкретни - консултации, както и по-конкретни данни, за да се направи оценка на позицията ни там. Следващата седмица ще отидем в Съвета и ще се опитаме да получим първи мандат за тези преговори. След това ще информираме - на конкретна и постоянна основа - комисията по рибно стопанство в Парламента за преговорите.
<P>
И накрая, бих искал да ви кажа, че, ако вземете предвид, че този нов протокол ще включва хуманитарна клауза и клауза за правата на човека, ще е от полза както за нас, така и за Мавритания, да се сключи това споразумение.
<SPEAKER ID="114" NAME="Председател">
Разискването приключи.
<P>
Гласуването ще се проведе по време на следващата месечна сесия.
