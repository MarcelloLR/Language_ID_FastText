<CHAPTER ID="020">
Рамка за определяне на изискванията за екодизайн към продукти, свързани с енергопотреблението (разискване)
<SPEAKER ID="481" NAME="Председател">
Следващата точка от дневния ред е доклада на г-н Csibi - от името на комисията по околна среда, обществено здраве и безопасност на храните, относно предложението за директива на Европейския парламент и на Съвета за създаване на рамка за определяне на изискванията за екодизайн към продукти, свързани с енергопотреблението (преработена) - C6-0277/2008 -.
<SPEAKER ID="482" NAME="Magor Imre Csibi">
докладчик. - (EN) Г-н председател, искам да благодаря на докладчиците в сянка за сътрудничеството при постигането на компромисно споразумение със Съвета относно преработената директива относно изискванията за екодизайн.
<P>
Това беше един процес, изпълнен с предизвикателства, главно поради доста ограничителното естество на преработения текст. Едно законодателно предложение, в което Парламентът едва ли може нещо да промени, не е подходяща рамка за съвместно вземане на решение. Нашата институция вече не се ограничава само да дава одобрение и не е това начинът, по който Парламентът иска в бъдеще да работи с преработените текстове.
<P>
Все пак, аз съм доволен, че въпреки тези предизвикателства успяхме да постигнем компромис, утвърждаващ основните принципи на предложението на Комисията, като например разширяването на обхвата, така че да включи и продуктите, свързани с енергопотреблението. Освен това компромисното споразумение внася повече яснота и по-голям акцент върху съответните екологични параметри.
<P>
По този начин компромисното споразумение усъвършенства определението за "продукти, свързани с енергопотреблението", като пояснява кои продукти могат да бъдат обхванати от мерките за прилагане, като например материали за изолация на прозорци или продукти, използващи вода, като душове и кранчета. Но все пак настоявам, че самото споменаване на тези примери не означава, че въпросните продукти ще бъдат обхванати автоматично.
<P>
Първо, те ще станат обект на оценка на специфичното въздействие, а мерките за прилагане ще бъдат разработени само за онези продукти, които имат значително въздействие върху околната среда, значителен потенциал за подобрение и не са обхванати от други законодателни актове, които биха могли да постигнат същите цели по-бързо и с по-малки разходи.
<P>
После, компромисният текст предвижда оценката на методологията, използвана при разработването на мерките за прилагане, да обхване по-добре ресурсната ефективност и подхода, основан на целия жизнен цикъл. В момент на намаляване на природните ресурси трябва да се стремим не само към енергийна ефективност, но и към оптимизиране на потреблението на ресурси като цяло. Освен това трябва да се опитаме да намалим въздействието на нашите продукти върху околната среда не само по време на техния период на потребление, но и през всички етапи на техния жизнен цикъл, от подбора на суровините до производството, опаковането, употребата и края на жизнения цикъл.
<P>
Макар засега директивата да обхваща само продуктите, свързани с енергопотреблението, добре е да сме подготвени за в бъдеще за по-нататъшно разширяване на обхвата върху всички продукти. Както комисията по околна среда, обществено здраве и безопасност на храните, така и комисията по промишленост, изследвания и енергетика са изискали ясен ангажимент към разширяване на обхвата на директивата отвъд продуктите, свързани с енергопотреблението, след нейния преглед през 2012 г.
<P>
В отговор Комисията пое ангажимент да приеме настоящата методология, ако е необходимо, с оглед на бъдещо разширяване на обхвата върху всички продукти. Но не бихме могли да очакваме никакъв твърд ангажимент за разширяване на обхвата върху всички продукти след прегледа на директивата през 2012 г. Хубаво би било, ако Комисията имаше по-категоричен и далновиден подход, особено след като днес разполагаме с целия инструментариум и това беше най-добрият възможен вариант, посочен в оценката за въздействие. В този смисъл мисля, че пропуснахме възможността да направим нещо повече за околната среда, и то с по-малка бюрократична намеса.
<P>
Освен това предстои прегледът през 2012 г. Със сигурност няма да подлагаме на съмнение факта, че се нуждаем от промяна в начините на потребление и производство, като се обърнем към по-чисти продукти. Промяната е необходима, но тя е възможна и без прекомерна тежест върху предприятията и домакинствата.
<P>
Чрез изграждането на икономика, основана на нисковъглеродни технологии и ефективно използване на ресурсите, можем да дадем нов тласък в повишаването на конкурентоспособността. Директивата относно екодизайна е една голяма възможност за промишления отрасъл да изгради по-конкурентоспособни предприятия на базата на екологосъобразни технологии. Тя създава равностойна конкурентна среда за всички в Обединена Европа, намалявайки бюрокрацията и разходите за производство. Освен това тя дава възможност за по-голяма гъвкавост в промишлеността, тъй като мерките за саморегулиране могат да се разглеждат и като алтернативи на регулаторните мерки за прилагане.
<P>
И не на последно място, съответните заинтересовани страни предоставят консултации и обединяват усилията си в определянето и прегледа на мерките за прилагане и в оценката на мерките за саморегулиране. От собствените си консултации със заинтересовани страни съм осъзнал, че далновидните предприятия не чакат някакви регламенти, за да започнат да се съобразяват с изискванията, а сами пристъпват към изпреварващи мерки. Някои го правят от алтруизъм, но повечето - защото екологичното съзнание просто е в услуга на бизнеса.
<P>
И все пак, необходимо е да изпратим към промишления отрасъл правилните сигнали. Въпреки че моето виждане за разширяването на обхвата на изискванията за екодизайн върху всички продукти не се споделя от всичките ми колеги, аз твърдо вярвам, че единствено чрез обръщане към по-чисти продукти можем да спрем влошаването на околната среда.
<P>
Повече от 80 % от всички въздействия върху околната среда на един продукт се залагат още при проектирането на дизайна на продукта. Един подобрен дизайн на продукта би предотвратил евентуалното разхищение на ресурси и би осигурил на потребителите по-ефективни, по-надеждни и по-дълготрайни продукти.
<P>
Разширяването на обхвата на изискванията за екодизайн върху продукти, свързани с енергопотреблението, като например прозорци и кранчета за вода, е първата стъпка към един по-амбициозен подход и към устойчива политика за продуктите на равнище Европейски съюз.
<P>
Понякога дори малките стъпки водят до големи постижения. Надявам се, че ще подкрепите това компромисно споразумение като стъпка напред и ще продължавате да оказвате натиск за оптимизиране на пълния потенциал за подобряване на състоянието на околната среда и стимулиране на дизайна на продукти, щадящи в по-голяма степен околната среда.
<SPEAKER ID="483" NAME="Гюнтер Ферхойген">
заместник-председател на Комисията. - (DE) Г-н председател, уважаеми членове на ЕП, искам най-напред да благодаря на докладчика, г-н Csibi, за чудесната работа върху това предложение и да кажа колко съм доволен, че неговата работа направи възможно споразумението на първо четене.
<P>
Обемът на предложението - от чисто законодателна гледна точка - е ограничен. По същество то се състои в разширяването на обхвата на съществуващата директива за екодизайн отвъд енергоемките продукти, които обхваща към настоящия момент, включвайки всички продукти, свързани с енергопотреблението. От политическа гледна точка обаче тази промяна е от изключително значение. Тя представлява важна стъпка напред към третата индустриална революция в Европа, към трансформацията на нашите европейски национални икономики в национални икономики с производство, основано на нисковъглеродни технологии.
<P>
Имам визия за това как ще изглежда европейският продукт на бъдещето. Бъдещите европейски продукти с етикет "произведено в Европа" ще бъдат възможно най-иновативните, най-безопасните, а също и най-енергоспестяващите продукти, произведени с най-ефективно използване на ресурси. Убеден съм, че една евентуална водеща роля на Европа в областта на енергийната ефективност и пестеливата употреба на ресурсите ще бъде от полза не само за околната среда, но и за ръста на заетостта. Екологосъобразните продукти и процеси днес бележат разцвет в икономиката, дори и в настоящата криза, и тенденциите са това да продължава.
<P>
Според мен тази директива е добър пример за интегрирана политика относно продуктите. Тя вече е доказала своите достойнства и са налице добри резултати, що се отнася до енергоемките продукти. Директивата предоставя рамка за въвеждане на изисквания за екодизайн, вземащи под внимание действителното въздействие на един продукт върху околната среда през всички етапи на неговия жизнен цикъл. Както г-н Csibi вече спомена, директивата проправя пътя за доброволната инициатива от страна на промишления отрасъл. Тя ограничава обхвата на официално установените изисквания само до онези продукти, чийто значителен потенциал за икономия може да бъде реализиран по един икономически осъществим начин.
<P>
Сега действащата директива вече допринася значително за постигането на европейските цели, свързани с намаляване на енергопотреблението, забранявайки употребата на обикновени електрически крушки, бойлери и редица други енергийно неефективни продукти за потребление. Разширяването на обхвата на директивата върху всички продукти, свързани с енергопотреблението, носи със себе си огромен потенциал за бъдещото намаляване на енергопотреблението, а оттам и на въглеродните емисии.
<P>
Да повторим накратко: всеки продукт, свързан с енергопотреблението, вече влиза в обхвата на тази директива. Следователно това включва също и онези продукти, които не консумират пряко енергия при употреба, но които непряко влияят върху енергопотреблението. Така например, сега вече изискванията са приложими за продуктите, използващи вода, както и за прозорците. Ето един пример: само чрез увеличаването на процента на прозорците с двойно остъкление до 2020 г. може да се постигне 30-процентен ръст в икономията на енергия. Това се равнява на спестяването на 55 000 гигаватчаса, което представлява икономия на 27 мегатона въглероден диоксид, т.е. продукцията на две до три атомни електроцентрали. Това показва огромното въздействие, криещо се в тези наглед малки и уж незначителни промени.
<P>
Комисията възнамерява да продължи текущата си работа върху тези около 25 на брой мерки за прилагане на директивата за екодизайн, заложени в нейния работен план за периода 2009-2011 г. Освен това, след като се посъветва с Консултативния форум относно екодизайна съгласно член 16 на директивата, тя ще определи какви продукти следва да бъдат включени във втория работен план до 21 октомври 2011 г.
<P>
До 2012 г. Комисията, съгласно член 21, ще разгледа също и дали е уместно разширяването на обхвата на директивата върху продукти, които не са свързани с енергопотреблението, но имат отношение към съхранението на ресурсите.
<P>
Съгласно споразумението на първо четене, постигнато в преговорите, Комисията излиза със становище. Парламентът е запознат с това становище. Ще го предам на Бюрото след това заседание.
<P>
Благодарение на бързото приемане на предложението още на първо четене, Комисията вече може да приложи своята устойчива промишлена политика и веднага да се залови за работа, предприемайки други конкретни мерки за икономия на енергия и намаляване на въглеродните емисии.
<P>
Позволете ми в заключение да отбележа, че тясното сътрудничество между Парламента, Съвета и Комисията ускори преговорите. С голямо задоволство ви съобщавам мнението на Комисията, според което тя ще може да подкрепи всички предложения за изменение, внесени от докладчика г-н Csibi. Благодаря за вниманието.
<SPEAKER ID="484" NAME="Anders Wijkman">
от името на групата PPE-DE. - (EN) Г-н председател, искам да благодаря на докладчика г-н Csibi.
<P>
Резултатът от съвместните ни усилия за преразглеждане на директивата относно екодизайна по мое мнение в голяма степен е една пропусната възможност. Разширяването на обхвата от енергоемките продукти върху продуктите, свързани с енергопотреблението е, разбира се, нещо добро. Но защо да спираме дотук? Проблемите, засягащи потреблението на ресурси, с които се сблъскваме, се простират отвъд енергията. Г-н Ферхойген би следвало да знае това.
<P>
Проблемът е в цялостния натиск върху екосистемите и природната ресурсна база. Много научни доклади свидетелстват за това, дори само собствената ни тематична стратегия относно природните ресурси. Изчислено е, че природните ресурси в две трети от най-големите екосистеми в света са предмет на прекомерно потребление, а това означава изчерпване на националното богатство. Проблемът се задълбочава от ръста на икономиката и населението. Фактите сочат, че настоящият модел и съвременната концепция за растеж не са устойчиви. Кой друг, ако не Европейският съюз, може да помогне за промяната на концепцията към по-устойчива?
<P>
Според мен директивата относно екодизайна действително предлага перспектива за развитие. Колкото до енергийната ефективност, бихме могли да установим стандарти и норми за това как да се добиват материалите, как да се проектират продуктите така, че да се улесни тяхното рециклиране и повторно използване и да се увеличи ресурсната ефективност. Съвсем скоро ще ни се наложи да се занимаем с ресурсната ефективност. След като се запознахме с предишните проекти за предложения на Комисията, засягащи ресурсната ефективност, за мен е загадка защо тези предложения не бяха доведени до успешната им реализация.
<P>
Кажете ми къде другаде в европейското законодателство имаме мерки, насърчаващи ресурсната ефективност? Нуждаем се от политически рамки, които да насърчават ресурсната ефективност във всички области, които да насърчават предприятията към експериментиране с нови търговски модели, като например функционалното мислене, при които има приходи, идващи от качеството на услугата, а не само чрез увеличаване на капацитета вследствие на продажбите.
<P>
Както споменах, всичко това можеше да бъде обхванато от директивата. Моята прогноза е, че само след няколко години всички ще съжаляваме за днешната си липса на далновидност. Както вече казах, това е една пропусната възможност.
<SPEAKER ID="485" NAME="Dorette Corbey">
от името на групата PSE. - (NL) Г-н председател, искам да започна с благодарности към докладчика. Възхищавам се и високо оценявам неговата всеотдайност и ангажираност, както и бързината, с която работи. Що се отнася до мен, нещата можеха да се придвижат малко по-бързо и е твърде жалко, че г-н Csibi се натъкна на толкова сериозни спънки.
<P>
Днес Европа се бори с икономическа криза, но всъщност всички ние от много години насам се борим с липсата на иновативни подходи. Често пъти държави в останалите континенти са с по-иновативна нагласа, отколкото Европейския съюз. Такива са например Съединените щати, защото влагат много повече пари - от публичния, но също и от частния сектор - в проучвания и разработки. Япония е изключително иновативна, отчасти благодарение на своя подход на "водещия играч". Нашата директива относно екодизайна е насочена към иновациите. Това е добре за околната среда, а също и за икономиката. Етикетът с надпис "Произведено в Европа" наистина трябва да се превърне в символ на най-екологосъобразните продукти.
<P>
Иновацията трябва да се осъществи в няколко направления: занижено потребление на енергия, по-ограничено замърсяване от производството и потреблението, много по-добро управление на природните ресурси и по-голямо внимание към повторната употреба и рециклирането на продуктите в края на техния полезен живот. Тук не става въпрос само за енергоемките продукти, а също и за продуктите, свързани с енергопотреблението. Напълно съм съгласна с докладчика, че директивата всъщност би трябвало да обхване всички продукти.
<P>
С други думи, ресурсите са важни. Ако в рамките на двадесет години жителите на земята станат близо девет милиарда и ако всички те искат да имат приемливо равнище на благоденствие, тогава доброто и пестеливо управление на природните ресурси е от съществено значение. Съществуват редица вдъхновяващи идеи, като например концепцията "от люлка до люлка", издигната от Михаел Браунгарт - радикални идеи за реализиране на цялостното рециклиране на материалите.
<P>
Днес важният въпрос е: действително ли работи директивата относно екодизайна? Най-добрият известен пример от тази директива е забраната на електрическите крушки с нажежаема жичка - едно непопулярно, но твърде позитивно решение. За съжаление, все още има известна неяснота относно енергийната ефективност на светодиодните лампи, тъй като те се оказаха не така изгодни, както ни бяха представени от производителите.
<P>
Друг достоен за съжаление пример от директивата относно екодизайна е енергийното етикиране. Сега имаме обозначения АА, А+, А20, А40, а скоро за всички продукти ще има някаква скала с подкласове на най-високия енергиен клас А. Междувременно за нас е съвсем неясно какво означава това, което едва ли е добър пример за екодизайн.
<P>
Уважаеми колеги, тази преработена директива за съжаление не може да реши всички въпроси. Сега сме ограничени от собствените си процедури и споразумения, и това наистина е един пропуснат шанс. Все пак се надявам, че оценката ще даде някаква възможност за усъвършенстване. Важно е директивата относно екодизайна скоро да получи задълбочена оценка. Действително ли носи тя иновацията, към която се стремим? Издига ли тя Европейския съюз и европейските производители до водещи позиции на пазара? Наистина ли икономисва енергия? Намалява ли количеството на отпадъците и потреблението на природни ресурси? И най-важното: може ли нейният обхват да бъде разширен и върху продукти, които не са свързани с енергопотреблението - върху всички продукти?
<SPEAKER ID="486" NAME="Holger Krahmer">
от името на групата ALDE. - (DE) Г-н председател, г-н Ферхойген, госпожи и господа, позволете да кажа няколко предупредителни думи за това компромисно споразумение, постигнато твърде бързо - всъщност, учудващо бързо.
<P>
Нашият скок напред беше толкова скоростен, че тази вечер можехме да приемем директивата на практика без никакво разискване. Това трябва да е една от причините защо толкова малко членове на ЕП възнамеряват да се изкажат. Искам да ви предупредя, че разширяваме обхвата на тази директива в момент, в който нямаме почти никаква представа как е протекло транспонирането на настоящата директива. Бих искал и да напомня на всички, че сме разисквали обхвата в Парламента, който искаше да разпростре обхвата върху всички продукти. Мисля, че това е погрешна посока. Нито е приемливо, нито разумно да превръщаме всеки един продукт, произведен в Европейския съюз, в обект на оценка на неговата екологосъобразност и е жалко, че - поне доколкото виждам аз - това е включено в текста като възможност за 2012 г.
<P>
Искам да ви предупредя, че е необходимо да внимаваме Европейската комисия да не се превърне в орган, който се занимава с проектирането на продукти. Политиците и чиновниците - дори и при финансовата и икономическа криза, която преживяваме - не са по-сведущи по въпроса как трябва да се произвеждат продуктите и какво инженерите биха могли да направят по-добре. В заключение, искам също да напомня на всички, че нарастващата сложност на това продуктово законодателство е бреме за малките и средни предприятия. При сегашното положение тези предприятия едва ли могат изобщо да се съобразят с много от изискванията, а това, което правим днес, ще ги натовари още повече. Имам усещането, че не сме обмислили достатъчно практическите последствия от всичко това.
<SPEAKER ID="487" NAME="Satu Hassi" LANGUAGE="FI">
Г-н председател, госпожи и господа, моите искрени благодарности към докладчика, г-н Csibi, за отличната работа.
<P>
Директивата относно екодизайна не е един от онези въпроси, по повод на които медиите и обществеността биха вдигнали много шум, но всъщност се отнася за нещо много важно, въпреки че аз също споделям мнението на г-н Wijkman, че обхватът би следвало да се разшири, така че да покрие ресурсната ефективност в общ план.
<P>
Всички проучвания, анализиращи разходите по опазването на климата, сочат, че именно чрез икономия на енергия ще ограничим емисиите най-бързо и най-евтино. Ако наложим изискванията за енергийна ефективност върху продукти и оборудване, ще икономисаме значително количество енергия, без да е необходимо обществеността да си навлича още много допълнителни проблеми.
<P>
Изчислено е, че сградите причиняват 36 % от емисиите на парникови газове в Европейския съюз. Според докладите, с които всички сме запознати, подобряването на енергийната ефективност на сградите е един от най-икономичните начини за опазване на климата. Сега ни предстои да разширим обхвата на директивата за екодизайн, налагайки енергийни изисквания например за прозорци, стени и изолационни елементи в сградите. Това е съвсем правилно и според мен е чудесно, че не позволихме на застъпниците на химическата промишленост да възпрепятстват това толкова важно решение. Тази директива ще ни помогне много да достигнем целта, т.е. 20 % икономия на енергия.
<P>
Друго важно средство, с което разполагаме, е енергийното етикиране на оборудването. Израз на патологична глупост е мнението, че Комисията трябвало да премахне енергийните класове от A до G, които до момента вършат много добра работа, с които потребителите вече са толкова добре запознати и които са послужили за образец навсякъде другаде по света. Доволен съм, че комисията по промишленост, изследвания и енергетика тази седмица зае ясна позиция в подкрепа на запазването на енергийните класове от A до G и осъвременяването на техните критерии с развитието на технологиите. Надявам се, че Комисията най-сетне ще вземе под внимание изключително силната и много ясна позиция на Парламента.
<SPEAKER ID="488" NAME="Гюнтер Ферхойген">
заместник-председател на Комисията.- (DE) Уважаеми членове на ЕП, полемиката в това разискване няма нищо общо с енергийната ефективност. Според мен всички вече са съгласни, че предложението на Комисията ще доведе до голяма стъпка напред в повишаване на енергийната ефективност, икономията на енергия и намаляването на емисиите на парникови газове. Това е същността на предложението. То има отношение към нашия климат и енергийна политика. Донякъде съм удивен от съкрушителните критики, които чух току-що. Мисля, че доста ясно се изразих в изказванията си тук днес, че интегрираната продуктова политика, водена от Комисията, счита енергийната ефективност и съхранението на ресурсите за неразривно свързани помежду си. Във връзка с това съхранението на ресурсите действително играе безусловно решаваща роля във внесеното за разискване предложение - разбира се, че играе такава роля. Изглежда, че досега този факт е бил пренебрегнат.
<P>
Позволете също така да изтъкна, че по отношение на мерките за прилагане, приложение 1 от директивата вече обхваща всички аспекти от целия жизнен цикъл на продукта, които са свързани с опазването на околната среда - по този начин засягайки по-скоро ресурсната, отколкото енергийната ефективност - и че Комисията взема под внимание подобни фактори, когато определя, с помощта на специално разработена методология, кои параметри на екодизайна да бъдат регулирани чрез мерките за прилагане на екодизайна на енергоемките продукти. От гледна точка на специфичните мерки за прилагане, ключът безусловно е идеята за ресурсна ефективност.
<P>
Позволете все пак да кажа нещо доста общо относно политиката по този въпрос. Според мен тази нова продуктова политика, която ще има огромно въздействие върху поведението на потребителите, върху промишленото производство във всички отрасли и върху цялата ни икономическа култура, не може да бъде осъществена изцяло наведнъж, а трябва да се реализира чрез постепенно натрупване. Освен това винаги е разумно да се въвеждат законови правила едва при наличието на поне минимален опит, а с такъв към момента не разполагаме достатъчно, що се отнася до ресурсната ефективност на стандартните продукти за потребление. И все пак, доста ясно сме заявили посоката, в която се движим, и аз съм напълно сигурен, че следващия път, когато се заемем с тази директива, фокусът вече няма да бъде върху енергийната ефективност, а по-скоро върху съхранението на ресурсите.
<P>
Ще съм изключително благодарен на всички ви, ако в настоящата ситуация бихме могли да сторим онова, което е разумно постижимо към този момент, и заедно да осъзнаем кое е действително важен и дълготраен принос в свеждането на енергопотреблението до минимум и следователно постигането на нашата цел - да превърнем Европа в световен лидер в областта на енергийната ефективност и намаляването на въглеродните емисии.
<P>
(EN)
<P>
Изявление на Комисията
<P>
Доклад Csibi
<P>
Комисията заявява, че приемането на предложеното разширяване на обхвата на директивата на Европейския парламент и на Съвета за създаване на рамка за определяне на изискванията за екодизайн към продукти, свързани с енергопотреблението, няма да засегне изпълнението на сега действащия работен план.
<P>
Освен това Комисията ще вземе предвид придобития опит по директивата в процеса на създаване на работен план и при предлагането на нови мерки по прилагането, съгласно преработената директива. В съответствие с член 15, параграф 2, буква "в" от директивата и принципите за по-добро регулиране, Комисията по-конкретно ще се стреми да осигури поддържането на цялостно съответствие и последователност в законодателството на ЕС по отношение на продуктите.
<P>
Освен това, при оценяването на необходимостта от разширяване на обхвата на директивата по отношение на продукти, които не са свързани с енергопотреблението съгласно чл. 21, Комисията взема предвид нуждата от адаптиране на механизмите за идентифициране и определяне на подхода към съществени параметри на околната среда за такива продукти.
<SPEAKER ID="490" NAME="Magor Imre Csibi">
докладчик. - (EN) Г-н председател, да се направи компромис никога не е лесно и днешното разискване показа, че ние сме на различни мнения, но също така не е лесно да се намери среден път между прогресивното мислене на Европейския парламент и реализма на генералните дирекции и на Съвета.
<P>
Но аз искам искрено да благодаря на колегите от генералните дирекции за тяхната гъвкавост. Искам също да благодаря на члена на ЕК, г-н Ферхойген, за подкрепата и любезните думи, както и на докладчиците в сянка, които ми помогнаха в този законодателен процес.
<P>
От моя гледна точка считам, че успяхме в намирането на добра, умерена позиция в това предложение и в намирането на начин за работа с този пакет, който да не претовари европейската промишленост, а също и да помогне за развитието на още по-енергийно ефективна и ресурсно ефективна европейска промишленост.
<P>
Но искам също да се върна на казаното от моя колега г-н Krahmer и да изразя надеждата си, че прилагането на това предложение ще бъде също така бързо, както и нашата законодателна работа.
<P>
Аз бих искал да видя бързо прилагане, бих искал да видя бързи резултати - и то такива, които на първо място служат на интересите на европейските граждани, а след това и на европейската промишленост.
<SPEAKER ID="491" NAME="Председател">
Разискването приключи.
<P>
Гласуването ще се проведе утре от 12,00 ч.
<P>
Писмени изявления (член 142)
<SPEAKER ID="492" NAME="Rovana Plumb  " LANGUAGE="RO">
Настоящата финансова криза само помага за засилването на отговорността на ЕС да отстоява своите ангажименти в сферата на енергетиката и околната среда. Трябва да се приложат многобройни мерки (например екодизайн), така че начинът, по който потребяваме и произвеждаме в Европа, да стане по-устойчив, без да се налагат на стопанските субекти и на физическите лица допълнителни разходи.
<P>
Екодизайнът се отнася към първата фаза от жизнения цикъл на продукта. Целта на новата концепция е да се елиминира въздействието на продуктите и производствения процес върху околната среда. Около 80 % от въздействието на един продукт върху околната среда и разходите през целия му жизнен цикъл могат да се пресметнат във фазата на разработка на дизайна. Събирането и разпространението на цялото знание, създадено от дейността на производителите в областта на екодизайна, е една от съществените ползи от преработването на настоящата директива.
<P>
Информирането на потребителите за енергийната ефективност и ресурси трябва да стане ключов елемент в решенията на производителите. Подобряването на енергийната ефективност е най-бързият и най-евтиният начин за намаляването на емисиите от парникови газове. За да се осигури на потребителите, предприятията от сектор и компетентните органи по-голяма прозрачност и да се улесни бързото събиране на данни за потребителите и за малките и средни предприятия, трябва да има достъпна база данни.
<P>
Подкрепям внесеното в Комисията искане за създаване на публична онлайн база данни за продуктите с екодизайн.
