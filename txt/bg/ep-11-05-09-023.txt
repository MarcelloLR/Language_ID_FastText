<CHAPTER ID="023">
Едноминутни изказвания (член 150) 
<SPEAKER ID="203" NAME="Председател">
Следваща точка са едноминутните изказвания по въпроси с политическа значимост.
<SPEAKER ID="204" NAME="Czesław Adam Siekierski" AFFILIATION="PPE">
(PL) Г-жо председател, днес се навършват 61 години от подписването на Декларацията "Шуман". В чест на годишнината се провеждат много официални тържества, фестивали и паради. Не позволявайте на празничното настроение да отвлече вниманието ни от проблемите, с които в момента ЕС се бори. На първо място, ние трябва да отговорим на въпроса дали личният национален интерес, който се появи по време на преговорите относно следващата финансова перспектива, отговаря на призивите за солидарност, отправени от нашите бащи основатели. На второ място, дали инициативите, които са в противовес с идеята за европейска интеграция, като например най-новата инициатива за ограничаване на Шенгенското пространство, са съвместими с духа на Европа? И накрая, дали настоящата криза в еврозоната и липсата на солидарност между държавите-членки за справяне с нея, представлява заплаха за успеха на този амбициозен проект?
<P>
За съжаление, има още много примери, сочещи към криза в европейската интеграция. Нека на тази годишнина да се възползваме от възможността сериозно да преценим какво може да се предприеме, за да бъдат спрени тези пагубни тенденции и да се върнем към вярната, динамична интеграция в бъдеще. Нека възродим духа на Европа в съответствие с идеите на Робер Шуман, така че досегашните постижения от общия ни проект да не пропаднат.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Г-жо председател, в Деня на Европа бих искал да се изкажа по въпросите за идеята на Общността. Законодателният пакет относно икономическото управление представлява нова етап от съществуването на Съюза. Ако се спазва и прилага, новата система за управление на икономическата политика може най-накрая да насърчи държавите-членки да въведат икономически отговорна политика. Това обаче е само едно от условията за стабилност на Европа.
<P>
Наблюдаваната напоследък в някои държави-членки демократична регресия е обезпокоително явление. Правителствата на някои държави-членки са прекрачили границите на принципите на правовата държава, които преди бяха считани за неприкосновени; те са ограничили свободата на пресата, което е от съществено значение за прилагането на принципите на истинска демокрация.
<P>
Европейската комисия и Съвета следва да водят открита борба с демократичната регресия; ако Комисията и Съветът не предприемат действия срещу демократичния дефицит в Съюза, той ще доведе до сериозни проблеми. Благодаря ви за вниманието.
<SPEAKER ID="206" NAME="Филиз Хакъева Хюсменова" AFFILIATION="ALDE">
(FR) Г-жо председател, госпожи и господа, за периода 2007-2013 г. от Европейския съюз са били отпуснати 976 милиарда евро. Голяма част от тази сума е била отпусната на програми, за които от Европейската комисия трябва да бъдат поискани субсидии.
<P>
Българско проучване показва, че отпуснатото финансиране за по-голямата част от одобрените проекти е стигнало до три или четири европейски държави и до много малко от другите участници. За съжаление, Комисията не разполага с обобщение на тези констатации и причините за тях, нито на добавената стойност от тези програми, и моето опасение е, че това няма да бъде взето предвид в следващата финансова рамка.
<P>
Комисията обеща да приложи принципите на прозрачност и равно третиране в тези програми. Това означава и да се направи повече за насърчаване на възможности и за гарантиране на по-справедлив достъп до информация.
<P>
Убеден съм, че Комисията следва да предприеме стъпки за популяризирането на програми сред заинтересованите европейци, като същевременно се грижи за нуждите на бенефициерите от новите присъединяващи се страни.
<SPEAKER ID="207" NAME="Marina Yannakoudakis" AFFILIATION="ECR">
(EN) Г-жо председател, миналата седмица аз се запознах с един човек от моята църква, който организираше панихида за сина си. Неговият 37-годишен син е починал от рак миналата година. Никой родител не трябва да изживее болката от загубата на дете. Като майка не мога да се сетя за нещо по-ужасно. Над 2 000 от нашите родители, братя, майки и сестри обаче страдат всеки ден в Кипър, чудейки се за съдбата на любимите си хора.
<P>
През 1963-1964 г., гражданските размирици, както и последвалото турско нашествие и окупация на Кипър през 1974 г., доведоха до безследното изчезване на близо 2 000 турски и гръцки кипърци. Никой не знае какво се е случило с тях и през 1981 г. беше създаден Комитетът за безследно изчезналите лица, който е финансиран основно от ЕС. Работата на комитета в тази област донесе утеха на много семейства. Има още много работа за вършене предвид това, че над 1 500 души все още са в неизвестност.
<P>
Настоятелно призовавам Парламента да подкрепи дейността на Комитета за безследно изчезналите лица, както и да подкрепи Писмена декларация №10, която е хуманитарна в своите цели и се стреми да донесе утеха, възпоминание и помирение на тези семейства.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Г-жо председател, днес е Денят на Европа и това ни напомня за целите, върху които трябва да се основава ЕС: разширяване на европейските институции и обща икономическа политика, която като приоритет според нас ще осигури социално справедливо благополучие и жизненост. Споразумението относно еврото обаче категорично е стъпка в грешната посока, тъй като то не предлага нищо повече от това да наложи традиционната икономическа ортодоксалност. Опитите за обвързване на еврото с постоянните съкращения на социално ниво и постоянният натиск върху заплатите и пенсиите в дългосрочен план заплашват да подкопаят не само политическото сближаване, но и европейския идеал.
<P>
В отговор на това ние, Зелените, предлагаме споразумението относно възможно развитие: интегрирана фискална конвергенция, истински интервенционистки и амбициозен европейски бюджет и включването на социалните и екологически измерения. Затова ние искаме да проправим пътя за развитие в различна посока.
<P>
Въпреки това никой няма право да взема решения, които водят до коренна промяна, без да се допита до обществеността. Единственото решение е конкретен и директен диалог с обществеността. В миналото непреклонността на тези, които са участвали в изготвянето на европейската конституция, ни попречиха да институционализираме европейски референдуми. Въпреки това ние можем да намерим алтернативни решения, при положение че е налице политическа воля. Дължим го на Европа и нейното бъдеще.
<SPEAKER ID="209" NAME="Georgios Toussas" AFFILIATION="GUE/NGL">
(EL) Г-жо председател, днес е 66-годишнината от извоюваната от обикновените хора човек победа над фашизма на 9 май 1945 г., когато фашистко-империалистическият съюз между Германия, Япония и Италия и техните съюзници е разрушен. Ние почитаме загиналите, измъчваните работници, мъже и жени, които са се борили да смажат фашизма сред редиците на комунистическите партии, националните борци за свобода и антифашистките движения. Организационните сили, които стоят зад тази огромна победа на обикновените хора над фашистко-империалистическия съюз, в която комунистическите партии, с героичната борба от страна на народа на Съветския съюз, промениха хода на войната с цената на над 20 милиона жертви, хиляди ранени, унищожени и изравнени със земята села и градове, както и срината икономика. Това е нагла обида към милионите загинали и ранени, жертвите на фашистка и нацистка бруталност в Гърция и Европа като цяло, от страна на Европейския съюз да опита да заличи и фалшифицира историята: да превърне 9 май от победа на обикновените хора над фашизма във вулгарен празник като Деня на Европа, ден, който чества европейските монополи. Днес работническата класа и обикновените хора отново са принудени да изстрадат една от най-тежките капиталистически кризи. Те са изправени пред най-голямата атака от края на Втората световна война...
<P>
(Председателят отнема думата на оратора)
<SPEAKER ID="210" NAME="Gerard Batten" AFFILIATION="EFD">
(EN) Г-жо председател, един от моите избиратели в Лондон ме информира за сериозните обвинения, отправени срещу Владимир Перисик, известен също като д-р Владимир де Ротшилд, който твърди, че е лекар и специалист хирург.
<P>
Твърди се, че г-н Перисик няма медицинска квалификация, не е регистриран в Главния медицински съвет, както и че ползва фалшиви медицински препоръки, за да мами уязвимите хора. Твърди се, че е срещнал Дейвид Камерън и че е успял да убеди Министерството на здравеопазването да разгледа предложението му за ваучерна схема на Националната здравна служба. В резултат на това неотдавна в национален неделен вестник беше публикувана добронамерена статия за него. Това би му предоставило допълнителна фалшива легитимност при измамите спрямо тези, които се нуждаят от сериозни медицински грижи. Той представлява потенциална заплаха за обществото.
<P>
Г-н Перисик трябва да бъде разследван от съответните органи на Обединеното кралство и трябва да бъдат предприети съответните мерки, ако обвиненията се окажат истина. Националната преса също може да реши да изиграе полезна роля в разследването на този въпрос.
<SPEAKER ID="211" NAME="Corneliu Vadim Tudor" AFFILIATION="NI">
(RO) Г-жо председател, добре известен факт е, че където и да са се намесили длъжностни лица от Международния валутен фонд, са настанали големи народни въстания. В момента тези деспотични бюрократи налагат едно нелепо споразумение на Румъния, в което между 150 и 200 от съществуващите 400 болници ще бъдат закрити. До момента са закрити седемдесет и една, което доведе до смъртта на невинни хора. Предполагаемата причина зад тези действия е скандална. Предполагаемата причина, че тези болници са нерентабилни. Никъде по света обаче не съществуват болници, които да генерират пари, тъй като те предлагат различен вид полза.
<P>
Затова, разтревожен от този акт на геноцид, подадох наказателна жалба срещу представителя на МВФ в Румъния, Джефри Франкс, както и срещу местните поддръжници на това споразумение. Отправям призив към Европейския парламент и Световната здравна организация да вземат отношение по този въпрос, за да не позволят на държава-членка на ЕС да се превърне в лагер на смъртта.
<P>
Към момента големите финансови кръгове, които имат за цел да въведат един нов световен ред, унищожават нас, но утре, може да унищожат и вас. Силно се надявам, че МВФ няма за цел да замести "Ал Кайда".
<SPEAKER ID="212" NAME="Iuliu Winkler" AFFILIATION="PPE">
(HU) Г-жо председател, ние, членовете на унгарската общност в Румъния, си представяме Европа на бъдещето като Европа на регионите и общностите, в която ромските общности също могат да намерят своя дом. Днес, на Деня на Европа, председателят на Европейския парламент заяви, че не трябва да се оттегляме зад границите на вътрешните си кръгове и призова да се борим с предизвикателствата на единството.
<P>
С тревога следя обострящото се напрежение в Трансилвания, където малките общности се затварят в себе си в резултат на напрежение, тормоз или страх и изключват общностите, които живеят заедно с тях. Очевидно е, че в един европейски регион бъдещето на ромската общност не се основава на краткосрочни, недалновидни мерки, а на бъдещи действия на Европа, които се основават на солидарност и диалог.
<P>
Стратегията за интеграция на ромите, която се подготвя под ръководството на унгарското председателство, може да създаде една Европа на бъдещето и за ромските общности. Отговорност на Комисията, Парламента, държавите-членки, компетентните органи и всяка засегната местна общност, както и на нас, е да превърнем това в реалност.
<SPEAKER ID="213" NAME="Ioan Enciu" AFFILIATION="S&amp;D">
(RO) Г-жо председател, реформата в здравните услуги, предложена от настоящото румънско правителство, продължава серията от контра-реформи, които бавно, но сигурно, водят тази страна към реална социална катастрофа. Зад тази така наречена здравна реформа, предложена от правителството на г-н Бок в Букурещ, се крие намерението да бъдат затворени болници, да се намалят инвестициите в медицинско оборудване, както и да бъдат оставени без работа хиляди медицински сестри и лекари, като всички тези драстични мерки се прилагат в едно медицинско обслужване, което вече страда от хронична липса на ресурси.
<P>
Румъния е на последно място сред държавите-членки на Европейския съюз по количество и качество на предлаганите медицински услуги. Още по-големите съкращения в здравните услуги са сериозна атака срещу неприкосновеността на човешкия живот. Така наречената реформа, предложена от правителството на г-н Бок директна атака срещу правата, предвидени в Хартата на основните права на ЕС. От името на гражданите на Румъния, аз призовавам Европейската комисия да вземе отношение и да спре тези нечовешки мерки, които застрашават живота и основните права на човека.
<SPEAKER ID="214" NAME="Ivo Vajgl" AFFILIATION="ALDE">
(SL) Г-жо председател, постигнатото миналата седмица споразумение от палестинците, тоест между висши представители на Фатах и Хамас, в което временното египетско правителство взе активно участие, открива нови възможности за подновяването или по-скоро започването на истински палестинско-израелски диалог за мир и съвместно съществуване, основано на принципа за взаимно признаване.
<P>
Изразявам надеждата си, че израелското правителство ще оцени достойно възможностите, които това палестинско споразумение открива.
<P>
Не е редно да се поставя под съмнение допълнителната стойност на палестинското обединение и споразумението за демократични избори. По тази причина направените от министър-председателя Нетаняху изявления, че властите в Рамала следва да изберат между Израел и Хамас не са от полза нито за мира, нито за намиране на решение, нито за реализация на проекта, чрез който двете държави ще живеят рамо до рамо в дух на взаимно уважение.
<P>
Редно е демократичните промени, които настъпват в арабския свят, да осигурят здрава основа за нови структури на безопасност, съвместно съществуване и развитие.
<SPEAKER ID="215" NAME="Ryszard Czarnecki" AFFILIATION="ECR">
(PL) Г-жо председател, отново вземам думата по един много болезнен за поляците в Литва въпрос. В тази страна само 7 % от населението са поляци, но в някои области, разбира се, те са повече. Изключително разочароващо е, че преди 2004 г., когато Литва стана член на Европейския съюз, полското малцинство е имало повече права, отколкото сега. Парадоксално е, че се наблюдава регресия, особено по въпросите на образованието, в изписването на фамилните имена на полски и по отношение на правата и привилегиите на поляците, живеещи в Литва. Считам, че Европейският парламент, който с право говори от името на различните етнически малцинства в Европа и по света, следва да се застъпи и за полското малцинство в Литва.
<SPEAKER ID="216" NAME="Tatjana Ždanoka" AFFILIATION="Verts/ALE">
(EN) Г-жо председател, моето искане да направя едноминутно изказване по въпроса с отнемането на демократичните права за гласуване в изборите и за правото на участие в изборите в Испания е изпратено до Секретариата миналата сряда, като в това време Върховният съд, по искане на испанското правителство, е забранил правото на участие в изборите на избирателна коалиция "Bildu", сформирана от две юридически лица "Eusko Alkartasuna" и "Alternatiba", както и на независими кандидати.
<P>
Като член на баската група за приятелство "Към мирен процес в Страната на баските" аз бях сред подписалите декларацията, чиято цел беше да се поиска от испанското правителство да преразгледа своята позиция и да предприеме всички необходими мерки, за да гарантира, че изборите, които ще бъдат проведени на 22 май, ще зачитат основните демократични принципи.
<P>
Междувременно миналия петък, с решение на испанския Конституционен съд, на "Bildu" е било разрешено кандидатирането за избори. Искрено приветствам това решение и желая да изразя своята надежда, че провежданите на 22 май избори в Страната на баските, ще бъдат проведени в съответствие с всички международни стандарти, свързани с демокрацията и закона за изборите.
<SPEAKER ID="217" NAME="Rui Tavares" AFFILIATION="GUE/NGL">
(PT) Г-н председател, аз съм докладчик на Европейския парламент по въпросите за бежанците и трябва да кажа, че в последно време тази моя позиция стана депресираща, ако не и понякога ужасна. Миналия месец информирах Парламента за смъртта на повече от 100 бежанци край бреговете на Лампедуза и сега, все още подвластни на шока от новината за изчезването на 600 бежанци, които са напуснали Либия, научихме за още над 60, които са загинали пред очите на екипажите на кораби на Организацията на Северноатлантическия договор (НАТО) и няколко европейски военноморски сили.
<P>
Нека не си мислим, че сме безсилни пред тези трагедии. Много може да се направи, много можем да направим и сме задължени да направим по силата на международните конвенции, които сме подписали.
<P>
През оставащите ми 20 секунди ще дам три примера. Съветът следва да приключи процедурата за съвместно вземане на решения по отношение на заселването на бежанците, която Парламентът подкрепи с гласуване и която предвижда ползване аварийни механизми в тези случаи. Следва да бъде внесено предложение за хуманитарен коридор за преместването на бежанци от Либия, признати за такива от Върховния комисариат за бежанците на Организацията на обединените нации (ВКБООН), и НАТО следва да се съобрази с мандата си да защитава цивилни, предвиден от Резолюция №1973, което означава извършването на спасяващи операции в открито море. Да не забравяме, че да се откаже помощ е престъпление, което не следва да позволяваме.
<SPEAKER ID="218" NAME="Anna Záborská" AFFILIATION="PPE">
(SK) Г-жо председател, докладът Duff относно изборите за Европейски парламент в крайна сметка не е включен в дневния ред на тази месечна сесия.
<P>
Нека използваме предоставеното време да го разгледаме и да го отхвърлим идния месец. Идеята за транснационален списък е абсурдна. Имам няколко въпроса: Защо словаци, немци или италианци да гласуват за хора, с които не могат да се разберат без помощта на преводач? Как избраните от тях членове на ЕП ще ги представляват, ако не могат дори да прочетат изпратените им от техните избиратели писма? Колко пъти гръцкият член на ЕП ще се среща със своите словашки избиратели? Какво ще разискват? Освен това само големите държави-членки ще могат да се възползват от един общоевропейски списък. Приемането на този доклад ще докаже всички твърдения на евроскептиците, че Европейският съюз таи амбиции да се превърне в мултинационална държава. Той ще постави под въпрос демократичната легитимност на Парламента и ще отчужди още повече гражданите от европейския проект.
<SPEAKER ID="219" NAME="Spyros Danellis" AFFILIATION="S&amp;D">
(EL) Г-жо председател, бих искал да коментирам необходимостта да се гарантира прозрачността и ефективността на Фонд за климата. Един от най-осезаемите резултати от преговорите по отношение на изменението на климата в Канкун, е споразумението относно Зелен фонд за климата (Green Climate Fund), с безпрецедентно финансиране в рамките на 100 млрд. щатски долара. Докато създадената в рамките на ООН временна комисия изготвя окончателната форма на фонда, така че той да получи окончателно одобрение в Дърбан в края на годината, много въпроси във връзка с конструкцията на този уникален и изключително важен инструмент останаха без отговор. Фондът трябва да бъде внимателно проектирано средство, което ще осигури ефикасно финансиране за приспособяване към изменението на климата в развиващите се страни. Въпреки това последните престъпни посегателства над схемата на Общността за търговия с емисии (EU ETS) и информацията от последния доклад на "Трансперънси интернешънъл" за корупционни практики във финансирането в областта на климата са причини за безпокойство не само защото на риск са изложени огромни суми, но също така, и по-важното, защото на риск е изложена глобалната борба, която, за разлика от други, няма да можем да повторим.
<SPEAKER ID="220" NAME="Sergej Kozlík" AFFILIATION="ALDE">
(SK) Г-жо председател, през 1990 г. Йожев Антал се самообяви за министър-председател на всички унгарци, включително и на тези, живеещи извън Унгария.
<P>
Днес Виктор Орбан е стигнал още по-далеч. Беше приета нова конституция, обвързваща Унгария с идеята за единна унгарска нация, състояща се от всички унгарци, под което се има предвид всички лица, които принадлежат на унгарската етническа група, независимо от тяхното гражданство. В противовес с международното право, според което подкрепата и защитата на едно национално малцинство е отговорност на държавата, в която това малцинство живее, тази конституция постановява, че Унгария е отговорна и за съдбата на унгарците в чужбина. Новата конституция на Унгария подкрепя и усилията за установяване на колективно, етнически основано самоуправление на унгарските малцинства, живеещи в чужбина. Разпоредбите на унгарската конституция може да представляват начин за намеса във вътрешните работи на чужди държави и за всяване на напрежение между Унгария и съседните страни. Това противоречи на духа на демократична Европа.
<SPEAKER ID="221" NAME="François Alfonsi" AFFILIATION="Verts/ALE">
(FR) Г-жо председател, бих искал да изразя нашето чувство на облекчение, след взетото от Испанския конституционен съд решение да се позволи на представените от коалиция "Bildu" списъци да бъдат включени в демократичните избори на Страната на баските. Това решение беше взето по време на обжалване. Следователно то отмени решението на Върховния съд, който отново наложи забрана на Баската националистическа левица да се кандидатира за изборите.
<P>
Щеше ли да бъде приемливо в самия Европейски съюз гражданите отново да бъдат лишени от правото да гласуват за кандидатите, които са решили да подкрепят? За щастие, Испания избра да не продължава по този опасен път за европейската демокрация. Можем само да изразим задоволството си от това и трябва да призовем "Bildu" да изпълни целите, с които се е ангажирала: край на политическото насилие в Страната на баските и разпускане на ЕТА.
<P>
Постепенно се задава нова политическа атмосфера. Диалогът е труден, но желанието за мир е ясно изразено. Бих искал да изразя надеждата си Европейският парламент да продължи да отделя специално внимание на това важно развитие по въпроса, защото Страната на баските заема централно място в Европа. От жизненоважно значение за Европа е мирният процес, който настъпва 10 години след този в Северна Ирландия, да получи подкрепа и също да може да развие по естествен начин.
<SPEAKER ID="222" NAME="Catherine Stihler" AFFILIATION="S&amp;D">
(EN) Г-жо председател, в продължение на 12 години отправям към Комисията и Съвета въпрос, който остана без отговор понеже според тях е хипотетичен.
<P>
В четвъртък народът на Шотландия гласува в шотландските парламентарни избори и Шотландската национална партия спечели с мнозинство. Перспективата за референдум относно независимостта на Шотландия вече не е въпрос на "дали", а по-скоро на "кога".
<P>
Въз основа на тези нови обстоятелства отново отправям въпрос към Комисията и Съвета дали, ако част от съществуваща държава-членка на ЕС избере да се разедини, новата държава ще остане член на ЕС или тя ще трябва отново да кандидатства за членство. Народът на Шотландия заслужава ясен отговор на този ясен въпрос.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Г-жо председател, позовавам се последните събития в моя район - графство Донегал - и на други места в Ирландия миналия уикенд, когато пожари унищожиха гори, земи, огради и диви животни.
<P>
Искам да отдам специална почит на противопожарните служби, които работиха денонощно около три дни, както и на служителите на силите за отбрана - тези които работиха на земята или от хеликоптери. Те положиха всички усилия да овладеят огъня.
<P>
Окуражен съм от реакцията на местната общност - млади хора, земеделски стопани, представители на деловите среди - които се притекоха на помощ на полицията и силите за гражданска защита. Сега ние трябва да извлечем поуки от това. Сега трябва да съставим план за действие при извънредни ситуации, така че да не губим никакво време, ако отново се случи нещо подобно.
<P>
Следователно казвам това в знак на благодарност към всички тези хора.
<SPEAKER ID="224" NAME="Monika Smolková" AFFILIATION="S&amp;D">
(SK) Г-жо председател, преди столетие предците ни са се борили за осемчасов работен ден, за достоен живот и по-добри условия на труд.
<P>
Кодексът на труда е част от законодателство, според което държавата предоставя система от основни социални права на работниците. Сегашното правителство в Словакия подготвя изменение в трудовия си кодекс, което ще увеличи работното време на 56 часа на седмица и извънреден труд от настоящите 400 до 560 часа. В допълнение, то поставя работниците в неравностойно положение, създава несигурност за работещите и намалява финансовата подкрепа за тези, които изгубят работата си.
<P>
Парадоксалното е, че новите правила са дестабилизиращи и за работодателите. Синдикатите излязоха по улиците, за да изразят несъгласието си с изменението на Кодекса на труда. Европейският парламент обяви 2010 г. за година на борба с бедността. Всички в Европа се борят с бедността. Правителството на Словакия ще предизвика увеличение на безработицата и ще увеличи процента на бедността с този Кодекс на труда.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Г-жо председател, госпожи и господа, днес бих искал да ви информирам за смъртта на кубинския активист за правата на човека, Juan Wilfredo Soto García, в неделя и също така бих желал да изразя искрените си съболезнования на семейството му.
<P>
Правителството на Куба излезе с официалната история, че смъртта му е вследствие на панкреатит, но според дисиденти в Куба, смъртта на Juan Soto е била причинена от нанесен побой от страна на полицейските сили на комунистическия режим на Кастро.
<P>
Миналогодишният носител на наградата Сахаров за правата на човека, Guillermo Fariñas, обвини кубинския режим, и по-конкретно главния секретар на Комунистическата партия, Раул Кастро, за смъртта на Juan Soto.
<P>
Възможно е Раул Кастро да е подбудил последователите си да упражнят насилие срещу опозицията по време на неотдавна приключилия Шести конгрес на Комунистическата партия на Куба, като кубинските дисиденти сочат именно него като отговорен за последното убийство.
<P>
Осъждам смъртта на Juan Soto García, както и липсата на свобода и демокрация в Куба.
<SPEAKER ID="226" NAME="Estelle Grelier" AFFILIATION="S&amp;D">
(FR) Г-жо председател, госпожи и господа, както ви е известно, Европейската програма за хранителни помощи за най-нуждаещите се лица в ЕС беше приета спешно по време на изключително студената зима на 1986 г., като през следващата година тя беше заложена в Общата селскостопанска политика.
<P>
Тя се превърна в програма от жизненоважно значение за 13 милиона европейци, които изпитват несигурност на работното място. Тя облекчава бюджета им за разходите по прехраната, като разпределя средства чрез благотворителност и социални услуги и възлиза на не повече от 1 евро на европеец годишно. Заедно с Федерацията на хранителните банки, "Secours populaire", Червения кръст и "Restos du Coeur" във Франция, изразявам своята загриженост относно бъдещето на тази програма, след като Съдът на Европейския съюз постави под въпрос нейното финансиране в рамките на ОСП.
<P>
Нашият Парламент често подчертаваше основния характер на правото на храна. Нашите институции определиха 2010 г. за Европейска година за борба с бедността и социалното изключване.
<P>
Позовавайки се на правна неяснота като извинение за спирането, което някои държави-членки се опитват да постигнат, според мен една програма за хранителни помощи, която е доказала своята стойност, ще бъде катастрофална не само за хората, но също така и за имиджа и доверието в Европа. Затова призовавам Комисията да предприеме необходимите политически мерки, за да гарантира, запази и укрепи тази програма.
<SPEAKER ID="227" NAME="Илияна Малинова Йотова" AFFILIATION="S&amp;D">
Г-жо председател, повече от 10 дни румънските гранични служби задържат неправомерно български риболовен кораб и неговия капитан Христо Спасов на 20 мили източно от румънския бряг на Черно море - зона извън териториалното море на страната.
<P>
Равният достъп до водите и ресурсите на Европейския съюз е един от основните принципи на Общата политика на рибарството. Този принцип е потвърден от Регламент № 2371 от 2002 г. След присъединяването на България и Румъния към Европейския съюз, морските пространства на двете страни са част от общоевропейските води и регламентите са пряко приложими в националните законодателства.
<P>
Българските власти са изпратили на румънските си колеги всички необходими документи, удостоверяващи, че корабът е вписан в регистъра на Европейския съюз и има всички разрешения за риболов във водите на Черно море. Въпреки това от румънска страна няма развитие на ситуацията. Единственият отговор е, че се прилага само румънското законодателство и конституцията на страната.
<P>
Изразяваме силното си безпокойство от факта, че равният достъп до водите на Европейския съюз продължава да бъде огромен проблем за професионалните рибари. Призоваваме своите колеги евродепутати от Румъния и Комисията като пазител на Договорите, да се намесим като посредници за разрешаване на случая.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Г-жо председател, вчера отбелязахме годишнина от края на Втората световна война, а днес честваме Деня на Европа. Трябва да се отбележи, че Европейският съюз представлява един много характерен и уникален модел, изграден основно върху демокрацията и съвместното съществуване на народите в Европейския съюз.
<P>
Във време, когато честваме такава бележита годишнина, за всички нас е дори още по-обезкуражаващо, че само преди няколко дни унгарският парламент, а след това и президентът на Унгария, подписаха конституция, която противоречи на основните принципи на демокрацията. Това е жалко, защото унгарското правителство, и Унгария като страна, към момента председателства Европейския съюз.
<P>
В качеството си на премиер на Унгария Виктор Орбан грубо е потъпкал основни демократични принципи. Той не само е отказал да сътрудничи на опозицията за приемането на този основен за страната му закон, но заради начина, по който е създадена тази конституция, той из основи подкопава правата на малцинствата и дестабилизира добросъседските отношения между държавите-членки на ЕС. По тази причина се надявам, че констатациите на Венецианската комисия ще бъдат насочени към приемането на резолюция от страна на Парламента, която да разкрива, че правителството на Фидеш не е от полза за Унгария.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Г-жо председател, всяка година 9 май се чества като Деня на Европа и аз бих искала да се възползвам от възможността да изкажа най-добрите си пожелания на всички европейски граждани. В декларацията си от 9 май 1950 г. Робер Шуман, френският министър на външните работи, посочва, че Европа няма да бъде изградена наведнъж или основана на един план, а чрез конкретни постижения, които в крайна сметка ще създадат истинска солидарност. Целта на Плана "Шуман" е била сливането на пазарите, модернизиране и разширяване на производството на въглища и стомана, както и подобряване и налагане на равен жизнен стандарт на работещите в тези промишлени сектори.
<P>
Днес държавите-членки са изправени пред икономически, финансови и социални кризи, които повече от всякога създават нуждата от солидарност и зачитане на основните принципи на Съюза. Призовавам бариерите, които пречат за свободното движение на румънските и български работници, да бъдат вдигнати. Призовавам и към подкрепа от страна на държавите-членки за нова промишлена политика и нова политика в областта на иновациите, която да създаде нови работни места, които да осигурят на европейските граждани достоен начин на живот.
<SPEAKER ID="230" NAME="Kinga Göncz" AFFILIATION="S&amp;D">
(HU) Г-жо председател, ако искаме да постигнем резултати от стратегията относно интеграцията на ромите, ние трябва едновременно да подобрим положението на образованието, заетостта, здравеопазването и жилищното настаняване, както и да се борим срещу антиромското поведение, подбуждането към омраза и дискриминацията срещу ромите. Ако пренебрегнем дори един от тези аспекти, другите веднага ще се обезсмислят.
<P>
Стратегията за ромите на Комисията е съсредоточена само върху един проблем - социалните задачи и дори в този случай тя прехвърля отговорността предимно върху държавите-членки. За съжаление, в нея почти не се споменава за необходимостта от борба с антиромското отношение, аспектът, свързан с правата на човека. Комисията не каза нищо, когато в продължение на седмици паравоенни групировки заплашваха гражданите от ромски произход в унгарска Gyöngyöspata, а унгарското правителство предприе мерки едва когато напрежението и провокациите ескалираха до агресия. Изразявам своите опасения, че ако Европа не покаже желание да играе по-голяма роля в подобряването на положението на ромите по отношение на това, което се споменава в съобщението на Комисията, подобни ситуации ще се случват отново и отново. Все още не е твърде късно да се направят промени. Бихме искали да чуем изказването на члена на Комисията, Вивиан Рединг, по тези въпроси.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Г-жо председател, госпожи и господа, бих искала да помоля за вашето внимание, за да ви припомня, че тази година е обявена за Международна година на химията в памет на Мария Кюри, удостоена с Нобелова награда за химия точно преди 100 години.
<P>
С лозунга "Химията - нашият живот, нашето бъдеще" се има предвид да просветим обществото относно приноса на химията за нашето благополучие.
<P>
Химията направи възможни ваксините и антибиотиците, които удвоиха продължителността на живота ни, и тя е от ключово значение при разработването на нови енергийни източници при подобряването на качеството на храната. Освен това химичната промишленост е стратегически сектор в Европа, с 25 000 дружества, в които са заети, пряко или косвено, пет милиона души.
<P>
Следователно ние в Парламента трябва да направим всичко по силите си, за да бъде успешна Международната година на химията, защото, както е казала Мария Кюри, според която трябва да научим повече за нещата, за да се страхуваме по-малко. Честването на тази година е добър момент да направим именно това.
<SPEAKER ID="232" NAME="Председател">
С това разглеждането на тази точка от дневния ред приключва.
