<CHAPTER ID="009">
Периодична оценка на диалога ЕС - Беларус (разискване) 
<SPEAKER ID="351" NAME="Председател">
- Следващата точка са изявленията на Съвета и на Комисията относно периодичната оценка на диалога ЕС - Беларус.
<SPEAKER ID="352" NAME="Alexandr Vondra">
действащ председател на Съвета. - Г-н председател, благодарен съм на членовете на този Парламент за възможността да дам актуализирана информация относно развитията в Беларус и по-конкретно да докладвам за резултата от обсъждането по този въпрос в Съвета миналия понеделник.
<P>
Както мнозина от вас знаят, след решението на Съвета от миналия октомври да отменим временно и частично списъка за забрана за издаване на визи, видяхме редица положителни развития в Беларус. Бих посочил по-специално регистрацията на движението "За свобода" и на Центъра за чернобилски инициативи, отпечатването и разпространението на независими вестници като "Народная Воля" и "Наша нива", кръглата маса за регулирането на интернет пространството с участието на представител на Организацията за сигурност и сътрудничество в Европа (ОССЕ) на тема Свободата на Медиите, продължаващите експертни консултации с ОССЕ/СДИЧП относно подобряването на изборното законодателство и учредяването на консултативни съвети, включително един по въпросите на правата на човека, което събира заедно представители на гражданското общество и дори на опозицията.
<P>
Тези стъпки, макар да се струват на някого сравнително незначителни, са значими в контекста на Беларус. Това бе признато от някои представители на гражданското общество в Беларус.
<P>
Станаха обаче и някои инциденти, които са причина за нашата загриженост. Бе отказана регистрация на важната неправителствена организация "Viasna", има проблеми с акредитирането на някои независими медии и въпреки че натискът срещу гражданското общество и срещу активистите на опозицията са намалели в сравнение с преди, краткосрочните задържания продължават да се случват. Следим отблизо и оплакванията от опозицията срещу "насилствено повикване на служба" в армията.
<P>
Така че не можем да отречем, че картината е смесена. Въпреки това ние сме убедени, че съществува нужда да продължим с политиката на ангажиране и да подкрепяме положителните развития. Такъв трябва да е пътят напред в нашите отношения с Беларус. Не трябва да забравяме нашите по-широки стратегически интереси в региона, както и въздействието на финансовата криза, когато обмисляме посоката на нашата бъдеща политика.
<P>
Това бяха съображенията, които стояха в основата на нашето решение на 16 март. Въпреки че удължава ограничителните мерки с една година, това решение продължава отмяната на ограниченията върху пътуванията, наложени на някои официални длъжностни лица от Беларус, с девет месеца.
<P>
Предвиденият задълбочен преглед в края на този период от девет месеца ще се съсредоточи върху петте области, посочени в заключенията на Съвета от октомври 2008 г. Това са избирателната реформа и други конкретни действия в посока на зачитане на демократичните ценности, принципът на правовата държава, правата на човека и основните свободи, включително свободата на изразяване и на медиите, и свободата на събиране и на политическо сдружаване.
<P>
Ние изразяваме твърдо убеждение, че продължаването на отмяната, за което постигнахме съгласие миналата седмица, ще ни направи по-способни да преследваме нашите политически цели. Ще ни даде възможността да продължим да разглеждаме с партньорите ни от Беларус развитията, които ни засягат в областта на правата на човека. Започването в следващия месец на диалог, посветен на правата на човека, ще бъде особено важно.
<P>
След отмяната на забраната за двустранни политически контакти, бяха осъществени редица посещения на високо равнище, включително една министерска тройка в края на януари. Целта на тези разнообразни контакти е да се насърчи Беларус и да се създаде разбиране по отношение на разликите в очакванията. Надяваме се през следващите месеци диалогът да продължи.
<P>
Убедени сме, че е необходимо да сме конструктивни с Минск. Оставаме реалисти и не очакваме някакви драматични промени. Трансформацията отнема време и е в наш общ интерес да се възползваме от всяка възможност, за да насърчаваме по-нататъшни положителни развития.
<P>
Важно е, че политиката ни на ангажиране е открито подкрепяна от представителите на гражданското общество в Беларус, които неотдавна участваха в една много полезна дискусия с членове на този Парламент. Поддържаме редовни контакти и с представителите на гражданското общество в Беларус, като възнамеряваме да продължим този диалог, както и подкрепата си за гражданското общество и независимите медии в Беларус.
<P>
Позволете ми да завърша с няколко думи относно Източното партньорство, което бе одобрено миналата седмица от Европейския съвет, и ще бъде пуснато в ход на среща на върха през май. Беларус е една от шестте страни, участващи в Източното партньорство. Ние силно вярваме, че Беларус трябва да се включи в тази нова инициатива от самото начало. Но обхватът на нейното участие в двустранната основа ще зависи от редица фактори и по-конкретно от напредъка в някои области, за които преди малко споменах.
<P>
Благодарен съм за обществената подкрепа, която Парламентът даде на резултата от Съвета миналия понеделник. Ясно е, че задълбоченият преглед, който предстои да бъде извършен след девет месеца, ще бъде основа за всички бъдещи решения и ще има важна роля за нашите бъдещи отношения с Беларус в по-общ смисъл. Съветът има голяма готовност да продължи да информира Парламента за различни развития и приветства възможността да продължите да допринасяте за това разискване.
<SPEAKER ID="353" NAME="Benita Ferrero-Waldner">
член на Комисията. - (FR) Г-н председател, Беларус е на кръстопът.
<P>
Намираме се в положение след взето от Съвета решение да потвърди временната отмяна на забраната за издаване на визи до края на годината и сме в навечерието на приемането на резолюция от Европейския парламент. Време е да направим първоначален преглед на нашата политика спрямо Беларус след шест месеца на прекратени санкции - от октомври 2008 г. - и да помислим за онова, което предстои през следващите девет месеца.
<P>
Лично аз съм убедена, че решението, което Европейският съюз взе миналия октомври да отмени санкциите, беше правилното решение и тази отмяна даде начало на един положителен процес.
<P>
Беларус предприе мерки, които несъмнено са в посока на повече демокрация. Имам предвид по-конкретно възстановяването на публичното разпространение на два независими вестника, факта, че дори организацията на г-н Milinkevich най-после е узаконена, също така сътрудничеството с ОССЕ/СДИЧП по избирателния закон, както и различни конгреси на опозиционни партии и неправителствени организации като например Съюза на поляците в Беларус, които можаха да се състоят. Разбира се, този напредък е ограничен и недостатъчен, но е също така безпрецедентен и като цяло все пак можем да заключим, че е постигнат напредък.
<P>
По тази причина този смесен преглед получи смесена реакция от Европейския съюз, като балансираното решение беше взето по време на последния Съвет по общи въпроси и външни отношения (GAERC). Прекратяването на санкциите за по-дълго време ни дава възможност да поддържаме диалог, точно както самото гражданско общество изрично поиска от нас да направим, включително на форума, който бе проведен в Европейския парламент съвсем неотдавна - на 4 март.
<P>
В същото време ние се придържаме към инструмента, с който разполагаме, тъй като е възможно санкциите да бъдат въведени отново в края на годината, ако преценим, че напредъкът, постигнат дотогава, не е достатъчен и ще продължим наблюдението си, като обръщаме постоянно внимание на ситуацията на място що се отнася до напредъка, който е бил постигнат в петте ключови области, идентифицирани в заключенията на Съвета по общи въпроси и външни отношения от миналия октомври. Освен това благодарение на нашата делегация в Минск Комисията играе активна роля в анализирането на ситуацията на място.
<P>
Госпожи и господа, приветствам инициативата на Европейския парламент да бъде изпратена делегация, съставена от членове на комисията по външни работи и на Делегацията на Европейския парламент за отношенията с Беларус, които ще пътуват до Минск след 10 дни, за да се срещнат с органите и различните партии и да получат представа за ситуацията на място.
<P>
По същото време ще изпратя и моя директор, който отговаря за този регион, и той ще се постарае да си сътрудничи отблизо с делегацията на Европейския парламент. Установяването на нов диалог с Беларус относно правата на човека е друга важна стъпка напред, която ще ни даде възможност да структурираме по-добре нашите искания и да задълбочим нашите дискусии.
<P>
Първата сесия на този диалог трябва да се състои през следващите няколко дни в Минск и Европейският съюз ще представи всички въпроси. Ще се срещнем с членове на гражданското общество преди и след този диалог, за да се възползваме от техните експертни познания.
<P>
Госпожи и господа, развиването на нашите отношения с този съсед, разположен в сърцето на Европа, изисква да отделим време, за да помислим за отговор, включително в дългосрочен план, на напредъка, постигнат от Беларус. Отговор, който да ни позволи да доближим повече Беларус до нашето европейско семейство и неговите ценности. В действителност, за да се осъществи това, както каза нашият действащ председател, Европейският съвет взе решение миналия петък да приеме Беларус в Източното партньорство и по-конкретно в неговия многостранен компонент - платформите. Това партньорство ще осигури на Беларус възможност да развие нови мрежи на подкрепа и обмен с всички нейни съседи, включително от името на беларуското гражданско общество, което иска да прекрати своята изолация и да вземе участие във форума за гражданското общество.
<P>
Що се отнася до участието на Беларус в двустранното направление на Източното партньорство, текстът на предложението на Комисията е недвусмислен: развитието на двустранни отношения между Европейския съюз и Беларус зависи и ще продължава да зависи от развитието на политическата ситуация в страната.
<P>
И накрая, в светлината на финансовата и икономическата криза, която сериозно засяга и всички наши съседи на изток, аз лично съм за мерки на икономическа подкрепа за Беларус. Важна първа стъпка бе предприета от МВФ с активната подкрепа на неговите членове от Европа, а именно, да се даде заем от 2 милиарда USD за решаване на непосредствените последици от кризата, с което имам предвид приключване на платежния баланс. Вторият етап трябва да даде възможност на Беларус да получи достъп до заеми от ЕИБ и до по-големи заеми от ЕБВР за финансирането на проекти, свързани с транс-европейските мрежи, като в същото време се помогне за диверсификция на икономическите връзки на страната.
<P>
В същото време Комисията е в процес на укрепване на своите технически диалози с Беларус в сектори от общ интерес като енергетиката, транспорта, митниците, стандартите, и в по-дългосрочен план - икономиката.
<P>
В заключение, за да бъдат задълбочени тези диалози, госпожи и господа, следващата седмица Парламентът ще приеме резолюция за Беларус и Комисията наистина ще разгледа обстойно вашите препоръки. Що се отнася до мен, аз искрено се надявам да продължим тясното си сътрудничество през следващите месеци във връзка с нашата оценка за ситуацията и при диалога ни с Беларус, с органите на страната и с нейното гражданско общество. Надявам се тази първа стъпка да ни доведе до едно задълбочено взаимно ангажиране, основано на конкретен напредък.
<SPEAKER ID="354" NAME="Charles Tannock">
от името на групата PPE-DE. - Г-н председател, връзките на Европейския съюз с Беларус правилно се задвижат сега от прагматични съображения и от двете страни. Годините на политика на изолацията не доведоха до никъде, както Съветът със закъснение разбира сега. Тази политика със сигурност не направи нищо, за да разхлаби хватката върху властта, на която се радва последният самоизолиращ се диктатор в Европа, президентът Александър Лукашенко.
<P>
Преди две седмици имах привилегията тук в Страсбург да се срещна с двама видни дисидента от Беларус, за да обсъдим политическите развития в тяхната страна. Един от тях, Александър Казулин, неотдавна бе освободен като политически затворник, което е и една от причините, поради които Европейският съюз започна да гледа на Лукашенко в по-благоприятна светлина.
<P>
Но политическите репресии продължават да остават сериозен проблем в Беларус. Ето защо остава под въпрос дали това видимо затопляне в отношенията между ЕС и Беларус ще ни доведе донякъде, тъй като е възможно Лукашенко спокойно да си играе с Русия, като се накланя повече към ЕС. Но това е по-добре в сравнение с придържането ни към провалилата се политика на бойкот от миналото десетилетие.
<P>
От съществено значение е Съветът да поддържа подход на моркова и тоягата към Беларус: ако на Лукашенко се предложат ясни стимули за вътрешни политически реформи, твърде възможно е той да реагира благоприятно. Но той трябва също да знае, че не може да продължава както преди и че всеки знак на нарастващ авторитаризъм и репресии ще доведе до спиране на сближаването и ще намали подкрепата от Европейския съюз за амбициите на Беларус за членство в Световната търговска организация (СТО). На този етап, една покана към Лукашенко да дойде в Прага за срещата на върха през май за започване на Източното партньорство, към което принадлежи и Беларус, по мое мнение, би било прекалено. Нужно е да свързваме по-тесните отношения с осезаеми ангажименти от страна на режима да промени своето поведение.
<P>
Беларус трябва също така да бъде убедена, че едно признаване на грузинските региони Абхазия и Южна Осетия за независими държави - както са признати в момента само от Русия - е недопустимо. Считам, че Беларус се стреми да се дистанцира от руския контрол и ние трябва да се възползваме от тази благоприятна възможност. Без съмнение, насърчаването на истинска промяна в Беларус изисква търпение и ангажираност от страна на ЕС, но наградата - Беларус обратно в европейското семейство на нациите - напълно си струва усилията да се стремим към нея.
<SPEAKER ID="355" NAME="Jan Marinus Wiersma">
от името на групата PSE. - (NL) Г-н председател, ние също сме щастливи да подкрепим продължаването на политиката на Европейския съюз за осъществяване на диалог и по-тясно сътрудничество с беларуския режим. Ние работим по въпроса вече шест или седем месеца и имаме нужда да видим дали онова, към което се стреми Европейският съюз, дава плод и през следващия период. Това не променя факта, че ние ще продължим да имаме нашите съмнения относно намеренията на едно правителство, което не е известно със своята демократичност. Аз лично съм имал честта да бъда в досег с режима по различни поводи и, повярвайте ми, г-н Лукашенко не е станал демократ за една нощ.
<P>
Фактът, че той иска да има повече взаимоотношения с Европейския съюз е следствие на други фактори, но фактът, че той желае това, е нещо, което ние можем да използваме с цел да му окажем натиск да продължи по-нататък по пътя, по който тръгна, като предприе редица положителни стъпки в областта на правата на човека. Подобно на г-н Tannock аз също считам, че все още е твърде рано да спекулираме дали той трябва да бъде възнаграден с едно Източно партньорство. Все още има нужда да бъде осъществен реален диалог за правата на човека, а нарушения на правата на човека все още се случват.
<P>
Когато става дума за диалог относно правата на човека, ние считаме, че на опозицията трябва да бъде позволено да играе пълноценна роля. През последните години подкрепяхме опозицията по различни начини, включително като я наградихме с две награди "Сахаров". Минск счита, че не е приемливо да бъде подкрепяна опозицията по такъв начин. Има обаче прецеденти: в течение на шест или седем години аз лично участвах в един опит, заедно с Организацията за сигурност и сътрудничество в Европа (ОССЕ) и Съвета на Европа да реализираме диалог с участието на правителството на Беларус и тогавашната опозиция. Този опит не успя, но той представлява прецедент за такъв вид събиране.
<P>
Европейската политика, която искаме, трябва ясно да допринесе за по-голяма свобода и откритост. Точките, които ние смятаме за важни, са споменати и в резолюцията, която сега е внесена. Ако се постигне напредък по тези точки през следващите няколко месеца, ние считаме, че тогава ще могат да се отменят още ограничения от страна на ЕС.
<P>
Има още няколко съображения, които искам да добавя. Първо, ние считаме, че Комисията е необходимо да вземе предвид също факта, че в Беларус твърде малко се знае за Европейския съюз и че един сателитен телевизионен канал няма да промени това. Повече трябва да се направи от самата страна и вътре в самата страна. Второ, настоявам властите в Минск да бъдат запитани дали най-после не е дошло времето да се отменят всички ограничения върху пътуванията от децата от Чернобил.
<P>
Моят последен коментар съдържа една донякъде лична нотка. Новата ситуация осигури поне едно нещо: за първи път от шест или седем години ми беше дадена виза, което даде възможност на мен и на делегация от Парламента да пътуваме до Беларус за няколко седмици - възможност, от която с радост ще се възползвам.
<SPEAKER ID="356" NAME="Janusz Onyszkiewicz" LANGUAGE="PL">
Когато санкциите срещу Беларус бяха вдигнати, ние се надявахме, че процесът на смекчаване на системата ще напредне с още няколко стъпки. Оказва се обаче, че това не се случи. Онези, които вече говориха днес, споменаха това, но аз бих искал да помним, че никоя друга политическа партия не е била регистрирана, заплахата да се отмени регистрацията на партиите, които вече съществуват, не е била отменена, вестници, на които можеше да се даде правото да бъдат разпространявани, не получиха това право, както и уеб-базирани атаки срещу уебсайтове, като например сайта на радио "Свободна Европа", бяха подновени. Освен това президентът Лукашенко реши да напусне Минск и по тази причина посещението на г-жа Фереро-Валднер не можа да продължи според плана. Не считам, че това беше приятелски жест и не показва, че той уважава и разбира важността на контактите с Европейския съюз.
<P>
Вярно е, че Президентът Лукашенко не е признал Абхазия и Южна Осетия, но той посети Абхазия и, както изглежда, ще им близко икономическо сътрудничество между тези два партньора - няма да кажа "държави", защото за нас Абхазия, разбира се, не е държава. Що се отнася до опозицията, президентът Лукашенко я нарича "пета колона" и ние не можем да видим каквато и да е готовност да я признае, какъвто е случаят във всяка страна, като важен елемент от политическата опозиция.
<P>
Мисля, че във връзка с това ние трябва обаче да поддържаме някакъв вид диалог. Съгласен съм с казаното от г-н Tannock, че президентът Лукашенко не трябва да присъства в Прага. Това очевидно би било крайност, но реално ние трябва да използваме повече и по-ефективно един друг инструмент, с който разполагаме, а именно, финансовият инструмент под формата на финансиране за демократично и икономическо развитие. Във връзка с това бих искал да задам един въпрос - не какви суми са били заделени, но какви суми са били изразходвани в подкрепа на демокрацията в Беларус миналата година и през 2007 г., без да включваме подкрепата за радиопредавания?
<SPEAKER ID="357" NAME="Konrad Szymański" LANGUAGE="PL">
Г-жо член на Комисията, експериментът с прекратяването на санкциите срещу Беларус трябва да продължи, за да можем да опитаме всяка възможност за диалог с тази страна. Беларуските органи трябва обаче да осъзнаят, че времето, предназначено за този експеримент, е ограничено и че няма безкрайно да чакаме с нашите предложения.
<P>
Ние трябва също така да сме много внимателни. Първите месеци ни дадоха само една неясна картина за намеренията на органите в Минск. В същото време репресиите продължават срещу Съюза на поляците в Беларус, католически свещеници биват изгонени и на телевизия "Белсат" - единствената независима телевизия, която излъчва за Беларус - е отказана регистрация на офис в Минск. Това е достатъчна причина да не бъде поканен Александър Лукашенко на срещата на върха на ЕС в отговор на призивите на беларуската опозицията.
<SPEAKER ID="358" NAME="Jacek Protasiewicz" AFFILIATION="PPE-DE">
- (PL) Г-н председател, г-н министър-председател, г-жо член на Комисията, съгласен съм с члена на Комисията, че решението на Съвета да се удължат санкциите срещу Беларус с една година и едновременно с това да се прекратят за девет месеца беше разумно решение. Ние каним Беларус да си сътрудничи с нас, но ние не сме забравили, че тя все още е последната не-демократична страна в Европа.
<P>
Въпреки положителните промени, които настъпиха неотдавна в Беларус и за които говори г-н Vondra, не може да се каже, че там се уважават основни права на човека като свободата на словото, правото за изразяване на политически възгледи, или уважението към националните и религиозни малцинства. Въпреки това ние предлагаме на Беларус участие в Източното партньорство, защото считаме, че на първо място това ще донесе ползи най-вече на народа на Беларус.
<P>
Източното партньорство означава шанс за по-евтини визи, по-добро икономическо сътрудничество и финансова подкрепа за гражданското общество. Това са начини, по които Беларус може да извлече ползи от новата политика, след много години на изолация. От гледна точка на разходите обаче, има цинична злоупотреба с нашата добра воля, за да се придаде достоверност на едно недемократично управление. Беларуското правителство, което контролира главните средства за масова информация и ги използва не за информация, а за пропаганда, вече съобщава триумфално, че Европейският съюз приема "беларуския модел", при който демокрацията и свободата може да се ограничават. В тази зала ние трябва недвусмислено да заявим, че беларусите имат същите права като гражданите на други свободни европейски страни, а това включва правото да се демонстрира свободно в Минск днес, когато се навършват 91 години от Независимостта на Беларус. Участието в Източното партньорство има за цел да им помогне да реализират тези права и ако белоруските власти пречат на това, те няма да могат да разчитат на партньорство и добри отношения със Запада - особено не на високо равнище - което г-н Vondra спомена, и особено не в момент, в който мислим за срещата на върха в Прага през май, която е посветена на Източното партньорство.
<P>
Докато в Беларус политическите активисти остават под арест, докато млади демократични активисти биват насила повиквани на служба в армията и докато демонстрациите са насилствено разпръсвани от милицията, и независимите журналисти са глобявани за своите думи и публикации, лидерите на Беларус нямат правото да очакват партньорство и помирителен подход от европейските лидери, от Съвета, от Комисията и от нашия Парламент.
<SPEAKER ID="359" NAME="Justas Vincas Paleckis" AFFILIATION="PSE">
- (LT) Беларус е в центъра на Европа и аз считам, че трябва да е заинтересувана от това да има добри отношения както с Европейския съюз, така и с нейния друг съсед Русия. Участието в Програмата за партньорство на Европейския съюз предлага такива възможности.
<P>
Една независима и стабилна Беларус, която прави стъпки към демокрация, разпространяване на правата на човека и социална пазарна икономика е в интерес на Европейския съюз и особено на непосредствените съседи на Беларус - Литва, Латвия и Полша. Убеден съм, че народът на Беларус все повече иска това.
<P>
Политиката на изолация спрямо Беларус не беше оправдана и това трябва да бъде казано ясно и на висок глас. От друга страна, докато съществуват ограничения на свободата на словото и мнението, на дейностите на партиите и на опозицията, не може да има истински диалог или разбиране между Брюксел и Минск.
<P>
Не съм сигурен дали е дошло времето да се разгъне червения килим в Брюксел за всички ръководители на Беларус.
<P>
Беларус е единствената държава в Европа, която все още осъществява екзекуции, въпреки че броят им според изчисленията на организациите за защита на правата на човека е намалял значително. Считам, че всички членове на Европейския парламент, независимо в коя група работят, са твърде нещастни относно ситуацията и биха изискали Минск да забрани смъртното наказание при първа възможност.
<P>
Беларус планира да построи след седем години ядрена централа доста близо до границата с Литва. Искам да ви напомня, че Европейската комисия се ангажира да следи внимателно как правителството на Беларус се придържа към правилата на Международната агенция за атомна енергия (МААЕ) и други международни организации, и да осигури съобразяване на ядрената електроцентрала със всички последни изисквания за безопасност.
<SPEAKER ID="360" NAME="Председател">
- Следва процедурата с вдигане на ръка ("catch the eye").
<P>
Бяха внесени твърде много искания за изказвания, като голяма част от тях са на групата на Европейската народна партия (Християндемократи) и Европейските демократи. Ще дам думата само на трима членове на ЕП.
<SPEAKER ID="361" NAME="Christopher Beazley" AFFILIATION="PPE-DE">
- (EN) Г-н председател, процедурата с вдигане на ръка, съгласувана в тази зала, не постановява, че председателят може да избира членове на ЕП според това към коя група принадлежат. Процедурата с вдигане на ръка, както я разбирам, е всеки отделен член на ЕП да привлече Вашия поглед, на председателя. Считам, че е жалко, че току-що казахте, че ще позволите само на трима членове на групата PPE-DE да говорят. Това не е в съответствие с нашия Правилник за дейността.
<SPEAKER ID="362" NAME="Председател">
- Г-н Beazley, процедурата винаги е била тази и винаги ще бъде такава, докато председателствам аз.
<P>
Има ли едновременни искания, защото буквално всички членове искат думата по едно и също време, а тъй като аз съм ограничен до пет искания за изказване, не мога да удължа този период без да засегна други разисквания. Нещо повече, това е практиката, която е била следвана в миналото, и да се промени сега би означавало да се създадат различия спрямо предишни заседания.
<P>
Г-н Beazley, процедурният въпрос беше изяснен. Няма смисъл да настоявате, защото няма да Ви дам думата. Няма да Ви дам думата. Процедурният въпрос беше изяснен.
<SPEAKER ID="363" NAME="Laima Liucija Andrikien" AFFILIATION="PPE-DE">
- (LT) Днес народът на Беларус отбелязва Деня на независимостта. Бих искала да напомня, че Беларус обяви себе си за република на 25 март 1918 г. Точно в този момент, докато тече нашето разискване, в Минск, на площада срещу Академията на науките, има демонстрация по инициатива на демократичната опозиция. Пет хиляди човека са се събрали на площада. Надявам се срещу тях да не бъдат използвани репресивни мерки. Ето защо, както преди, и особено днес, аз бих искала да покажа солидарност с всички беларуси по целия свят и преди всичко с онези беларуси, които са се събрали на един от площадите на Минск - онези, на които е скъп духът на независимостта и свободата.
<P>
Що се отнася до диалога с Беларус, той е необходим, но не и на всяка цена. Онова, което ние, Европейският съюз, можем да направим без да правим отстъпки пред режима, а като насърчаваме диалога с гражданското общество, е да решим въпроса за цената на шенгенските визи възможно най-скоро. Шенгенската виза, която струва 60 EUR, е твърде скъпо удоволствие за много беларуси. Бих искала да ви напомня, че за гражданите на Русия цената на една шенгенска виза е наполовина.
<SPEAKER ID="364" NAME="Czesław Adam Siekierski" AFFILIATION="PPE-DE">
- (PL) Важно е да продължим да работим за изграждането на нови отношения между Европейския съюз и Беларус. Несъмнено е необходимо да създадем положение, при което основните права на беларуските граждани се уважават, а днес не е допустимо права като свободата на изразяването, свободата на мнението или правото на избори, или независимата съдебна власт да не се уважават.
<P>
Ето защо аз съм съгласен с философията да се насърчава Беларус да положи всяко усилие, за да движи към демокрация и съм доволен от решението да бъде включена Беларус в новата програма за засилване на източната политика на ЕС чрез Европейската политика на добросъседство. Смятам, че това ще помогне на Беларус да постигне стабилност и сигурност и да повиши жизнения стандарт на своите граждани. Общността трябва да продължи да оказва финансова помощ на лишените в региона и да се намесва, когато се нарушават правата на гражданите. Повтарям: да се намесва когато се нарушават правата на гражданите.
<SPEAKER ID="365" NAME="Árpád Duka-Zólyomi" AFFILIATION="PPE-DE">
- (HU) Европейската политика по въпроса за Беларус беше недвусмислена. Правата на човека и процесът на демократизация бяха най-важните елементи. Ние не отхвърлихме сближаването, но нашите условия също бяха недвусмислени. Днес обаче ситуацията се е променила значително.
<P>
Вярно е, че беларуските политически активисти и независими експерти заявяват, че режимът не се е променил из основи, а са направени само козметични промени. Въпреки че няколко политически затворници бяха освободени, нови затворници заеха тяхното място, като младите активисти не се изпращат в затвора, а в армията. Други неща са се променили - не режимът.
<P>
Мнозина в Европейския съюз считат, че успехът на Източното партньорство зависи и от Беларус. Нужно е Брюксел да запълни празнотата, оставена от несигурността на Украйна, и за тази цел дори президентът Лукашенко може да се окаже приемлив. Институциите на ЕС успяха да унищожат собствения си набор от условия. Работата на Комисията, вършена в продължение на много години, беше разрушена от едно единствено посещение на г-н Хавиер Солана. Президентът Лукашенко счете, че е достатъчно силен да отмени посещението на г-жа Фереро-Валднер. Вместо да приеме условията, Минск намери партньор в лицето на обичащия компромисите Хавиер Солана.
<SPEAKER ID="366" NAME="Elisabeth Schroedter" AFFILIATION="Verts/ALE">
- (DE) Г-н председател, госпожи и господа, г-жо член на Комисията, г-н действащ председател, слушах ви много внимателно. Зелените са за диалог, но ние подкрепяме само критичен диалог, т.е. такъв диалог, който не съдържа похвали към един диктатор.
<P>
Диалогът трябва да се използва за постигането на напредък в политиката на правата на човека, в тази страна, така че Европейският университет за хуманистика например да може законно да се завърне или свободата на изразяването повече да не бъде ограничавана, или демонстрации като днешната да могат да се провеждат безпрепятствено. Диалогът трябва да укрепи демократичните сили. Само тогава той има смисъл. Той не трябва да бъде нож в гърба на демократичните сили. Въпросите на правата на човека трябва да се третират като най-важния въпрос в този момент и инструментите за правата на човека на ЕС трябва да бъдат позволени в тази страна.
<P>
Аз също считам, че едно партньорство ще е прибързано. Въпреки това разходите за визи трябва да се намалят.
<SPEAKER ID="367" NAME="Erna Hennicot-Schoepges" AFFILIATION="PPE-DE">
- (FR) Г-н председател, всички мерки, изброени от Съвета и от члена на Комисията, бяха одобрени, защото подобряват ситуацията на народа.
<P>
Правилно ли е обаче да се позволи на един диктатор да заема своето място на върха? Не е ли това оскърбление в лицето на онези, които неотдавна отново бяха вкарани в затвор и които все още са в затвор? Г-жо член на Комисията, г-н министър, бих искала да ви задам един много откровен въпрос: възможно ли е да е бил оказан натиск върху европейските органи от Беларус, за да може да се осигури тази покана на срещата на върха в Прага - покана, която аз считам за непропорционална и неуместна?
<SPEAKER ID="368" NAME="Председател">
- Госпожи и господа, тъй като има останало неизползвано време, мога да дам думата на някой от другите оратори в списъка. Това няма нищо общо с казаното по-рано. Това е просто случай от балансираното управление, което винаги практикувам по време на процедура с вдигане на ръка ("catch the eye").
<SPEAKER ID="369" NAME="Alessandro Battilocchio" AFFILIATION="PSE">
- (IT) Г-н председател, госпожи и господа, (...) с удовлетворение от новата готовност на Беларус да сътрудничи с Европейския съюз и международната общност. Ние сме много предпазливи в нашите отношения с президента Лукашенко, но нова посока в тази област е добре дошла. Няма да се уморим да посочваме необходимостта от всеобхватна и значителна промяна, що се отнася до зачитането на правата на човека.
<P>
Във връзка с едно съображение считам, че Комисията би могла да изисква по-ясно и по-последователно поведение от страна на Минск: говоря за десетките хиляди деца, които живеят с европейски семейства за няколко месеца. В продължение на много години беларуското правителство действа абсурдно, понякога непонятно, като често отменя посещения на деца в последната минута, като огорчава семействата-домакини и удря поредната звучна плесница на децата, които често са сираци с доста сложна семейна история и негодуват от цялата ситуация. Нека се опитаме да стигнем до промяна в курса по този въпрос колкото е възможно по-скоро.
<SPEAKER ID="370" NAME="Zita Pleštinská" AFFILIATION="PPE-DE">
- (SK) Словакия отдава почит днес на 21-вата годишнина от братиславската демонстрация със запалени свещи. На 25 март 1988 г. християни, които демонстрирали мирно за свободна преса и свобода на религията, са били брутално разпръснати от полицията и армията. Демонстрацията със запалени свещи отбеляза историческото начало на дългоочакваната свобода на Словакия и затова аз добре разбирам страховете, изразени от моите колеги, относно промененото отношение на ЕС към президента Лукашенко.
<P>
Твърдо вярвам, че президентът Лукашенко не трябва да идва в Прага. Въз основа на моя личен опит с тоталитарния режим в Словакия не вярвам, че един тоталитарен лидер е способен да трансформира себе си в демократ по сърце и възгледи. Това може да се случи само когато е мотивиран от прагматични съображения да направи това. Госпожи и господа, ние трябва повече да се вслушваме в беларуската опозиция, в г-н Alexandr Milinkevich и само ако можем да сме сигурни, че Беларус наистина е станала демократична страна, едва тогава следва да отменим всички санкции срещу Беларус.
<SPEAKER ID="371" NAME="Председател">
- Г-н Beazley е също в списъка, но явно е напуснал залата защото ми се е обидил. Ето защо аз не мога да му дам думата.
<SPEAKER ID="372" NAME="Alexandr Vondra">
действащ председател на Съвета. - (EN) Г-н председател, бих искал да Ви благодаря всичко, с което допринесохте. Както казах в моите уводни бележки, през последните месеци виждаме как органите в Беларус правят стъпки в посока на очакванията, формулирани в заключенията на Съвета през октомври 2008 г. В контекста на Беларус тези стъпки са значителни. В същото време картината е смесена и аз считам, че разискването тук потвърди това. Бихме искали да видим по-нататъшни стъпки, като например промени в наказателните съдилища, регистриране на други медии и неправителствени организации в Беларус.
<P>
По време на бъдещия преглед на ограничителните мерки ситуацията в Беларус и стъпките, предприети от Правителството, ще бъдат взети предвид. Ще бъде направена оценка на напредъка в областите, изброени в заключенията на Съвета от октомври 2008 г. Ние вече правим това постоянно, а също и обсъждаме напредъка с членовете на опозицията - например аз се срещнах с г-н Alexander Kazulin в Прага само преди една седмица.
<P>
При условие, че има напредък към демокрацията, правата на човека и принципа на правовата държава, ние оставаме в готовност да задълбочим нашите взаимоотношения с Беларус. Считам, че можем да предложим на Беларус конкретни стимули в рамките на Източното партньорство, но не само.
<P>
Позволете ми сега да се върна отново на оживеното разискване тук относно срещата на върха за започване на Източното партньорство и по-конкретно относно степента на участие на Беларус. Чуйте внимателно: все още не е било взето никакво решение по този въпрос, а такова решение изисква консенсус в рамките на ЕС. Въпросът ще бъде решен, когато наближи срещата на върха и аз не искам да спекулирам на този етап. Но самият натиск е просто фактът, че все още никаква покана не е била отправена.
<P>
Трябва отново да ви благодаря за това интересно разискване и за вашия ценен принос. Ние много ценим интереса и активното участие на Европейския парламент по въпроса за Беларус. Също така сме окуражени от вашата подкрепа за политиката на ангажиране на ЕС. Беларус е важен съсед на ЕС и затова развитията там вълнуват всички нас. Важно е да изпратим ясно и последователно послание до Минск и аз съм доволен, че Парламентът беше в състояние да ни подкрепи в това.
<P>
Ангажирането е важно, защото ни предлага най-добрия начин да осигурим онези промени, които искаме да видим в Беларус и които са важни за по-широките интереси на ЕС. Както казах и в моите уводни бележки, аз съм в постоянна готовност да държа този Парламент информиран за развитията и съм сигурен, че това ще важи и за бъдещите председателства, и не по-малко във връзка с бъдещия задълбочен преглед, за който Съветът даде съгласие миналата седмица.
<SPEAKER ID="373" NAME="Benita Ferrero-Waldner">
член на Комисията. - (FR) Г-н председател, уважаеми колеги, отново ще бъда много кратка.
<P>
Както знаем, Беларус постигна известен напредък, но, естествено, остава да се направи много. Ясно е също така, че политиката на изолиране на Беларус вече е минало и че диалогът е единственият ефективен начин, по който можем да повлияем на демократичното бъдеще на тази страна.
<P>
Разбира се, г-жо Schroedter, това е диалог от критично значение - абсолютно е ясно. Европейският съюз се ангажира в това отношение да наблюдава много отблизо развитията, които засягат следните пет ключови въпроса: политическите затворници, избирателния закон, свободата на медиите, свободата на неправителствените организации и свободата на събиране. Сега се съставят редовни доклади и те ще бъдат въведени от нашите ръководители на мисии в Минск, а диалогът за правата на човека ще допълни този процес.
<P>
Естествено, оставят други въпроси и не на последно място въпроса за университета. Поискахме да направим преценка на напредъка по отношение на гореспоменатите пет точки и аз считам, че това е необходимо. Важно е също така да дадем нашата дума, с което искам да кажа, че ако забележим напредък, тогава и ние ще предприемем някои първи стъпки.
<P>
От наша гледна точка, в действителност, това е необходим процес, който е още в своя начален стадий и изисква нашето постоянно внимание. За тази цел се изисква наблюдение.
<P>
Тук бих искала също да кажа - и се надявам, че сме разбрали, че това е абсолютно честно и истинско - че междувременно бяха сключени двустранни споразумения между Беларус и някои страни, по-конкретно Италия, по въпроси, свързани с децата. Считам, че това е много важно и ние все пак наблюдаваме известен напредък.
<P>
По въпроса за визите, положението също е ясно. Отделните държави-членки могат да намалят стойността на визите за определени категории, включително и за граждани. Общо споразумение за улеснение по визите обаче все още не може да се създаде, защото това би изисквало цялото Източно партньорство или политиката на добросъседство да се приложат на практика.
<P>
Накрая, по въпроса за ядрената енергия мога да ви кажа, че миналия ноември делегация на Комисията пътува до Беларус. Проведохме диалог относно енергетиката и обменихме мнения по въпроса за международната безопасност и сигурност на най-високо равнище. Естествено, ще поддържаме тази позиция.
<SPEAKER ID="374" NAME="Председател">
- Разискването приключи.
<P>
Гласуването ще се проведе по време на следващата месечна сесия.
