<CHAPTER ID="014">
Състояние на проекта за Евро-средиземноморска зона за свободна търговия (разискване)
<SPEAKER ID="461" NAME="Председател">
Следващата точка е разискването на въпроса, изискващ устен отговор, към Комисията относно състоянието на проекта за Евро-средиземноморската зона за свободна търговия (ЗСТ), внесен от Vital Moreira, от името на комисията по международна търговия - B7-0222/2009)
<SPEAKER ID="462" NAME="Vital Moreira" LANGUAGE="PT">
Г-н председател, г-н член на Комисията, този въпрос беше изготвен и предложен, преди да научим, че г-жа Аштън вече няма да бъде член на Комисията, отговарящ за търговията. Независимо от това, ние се надяваме, че Комисията ще бъде в състояние да отговори на нашия въпрос.
<P>
Нейната компетентност, както вече беше споменато, е настоящото положение на проекта за Евро-средиземноморска зона за свободна търговия, който първоначално беше планиран за 2010 г.
<P>
Всъщност един от проектите, който произтече от Процеса от Барселона, стартиран през 1955 г., беше създаването на зона за свободна търговия в Средиземноморския регион през 2010 г., която трябваше да бъде установена на регионална основа и да включва мрежа Север-Юг и мрежа Юг-Юг. Независимо от това, тази цел остава много отдалечена и аз имам следните въпроси:
<P>
Счита ли Комисията, че създаването на Евро-средиземноморската зона за свободна търговия през 2010 г. беше реалистична перспектива от самото начало? Може ли Комисията да подкрепи своя отговор с основателни причини?
<P>
Второ, Парламентът осъзнава, че в близко бъдеще ще бъде приета нова евро-средиземноморска пътна карта вероятно заедно с нов механизъм за улесняване на търговията и инвестициите в региона.
<P>
Може ли Комисията да представи допълнителни подробности относно практическите аспекти и последици от един такъв механизъм?
<P>
Трето, може ли Комисията да обясни настоящото състояние на Споразумението от Агадир, приноса на Европейския съюз за преформулирането на това споразумение и в по-общ план измерението Юг-Юг на Процеса от Барселона: Съюз за Средиземноморието?
<P>
Четвърто, може ли Комисията да ни каже, как е включила препоръките, които се съдържат в оценката на въздействието на устойчивостта, извършена от Университета в Манчестър, с оглед на разглеждане на социалното сближаване и устойчивото развитие при преговорите, както се препоръчва в това проучване?
<P>
Пето, може ли Комисията да обясни на Парламента, какви въпроси са се разглеждали при предоговарянето на споразумението за асоцииране между Европейския съюз и Сирия след неговото преустановяване през 2004 г.?
<P>
Шесто, може ли Комисията да ни информира относно преговорите си с Либия, целта на тези преговори и тяхното настоящо състояние?
<P>
Седмо, няколко средиземноморски държави изразиха интерес от увеличаване и/или разширяване на търговските си споразумения с Европейския съюз.
<P>
Може ли Комисията преди всичко да информира Парламента за това ново поколение споразумения за асоцииране?
<P>
Второ, може ли Комисията да информира Парламента дали предвид новите правомощия относно търговските въпроси, които Договорът от Лисабон предоставя на Парламента, Комисията ще вземе предвид предварителна резолюция на Парламента при преговорите по тези нови споразумения?
<P>
Това са моите въпроси, г-н председател, г-н член на Комисията. Като се има предвид настоящата уместност на Процеса от Барселона и областта на юг от Европейския съюз, ние считаме, че отговорът на тези въпроси е изключително уместен и своевременен.
<SPEAKER ID="463" NAME="Антонио Таяни" LANGUAGE="IT">
Г-н председател, госпожи и господа, г-н Moreira, аз отговарям от името на г-жа Аштън.
<P>
По отношение на Евро-средиземноморската зона за свободна търговия, до 2010 г. нейното създаване беше реалистична цел и в рамките на следващата година ние ще сме постигнали значителен напредък в това отношение, въпреки че очевидно все още има много да се направи за цялостното реализиране на потенциала на икономическата интеграция в евро-средиземноморската зона.
<P>
По-конкретно, осъществен е напредък в измерение Север-Юг. Европейският съюз сключи двустранни споразумения за асоцииране с всички наши средиземноморски партньори, освен Сирия, и те са съсредоточени основно върху търговията със стоки. Независимо от това, предстоят и други двустранни преговори за понататъшно насърчаване на търговията със селскостопански продукти, услуги и свободата на установяване, както и за създаване на обвързващ механизъм за уреждане на спорове. Някои от тези преговори вече са приключили, а други ще приключат до 2010 г.
<P>
По отношение на неотдавнашните преговори между Европейския съюз и нашите средиземноморски партньори и ролята на Европейския парламент, мога да ви кажа, че като се позоваваме отново на измерението Север-Юг, ние очакваме да постигнем споразумение на Евро-средиземноморската конференция на министрите на търговията на 9 декември относно пътната карта на евро-средиземноморската търговия след 2010 г., което да отразява целта за постепенно трансформиране на настоящите евро-средиземноморски споразумения за асоцииране в изчерпателни, всеобхватни споразумения за свободна търговия.
<P>
Не става въпрос за договаряне на нови споразумения за асоцииране, а вместо това за разширяване и засилване на настоящите такива, за да решим въпроси като улесняването на търговията, техническите пречки и санитарните и фитосанитарните проблеми, както и обществените поръчки, конкуренцията, правата на интелектуална собственост, търговията и въпросите, свързани с устойчивото развитие и прозрачността.
<P>
Двустранните преговори ще бъдат съобразени с положението на всеки партньор от южното Средиземноморие. Мароко може да е първата средиземноморска страна, с която ще започнем преговори през следващата година. След влизането в сила на Договора от Лисабон Парламентът очевидно ще има засилена роля по въпросите на търговията. Комисията е готова да работи в тясно сътрудничество с вас във връзка с бъдещите преговори, които аз току що споменах.
<P>
Евро-средиземноморската зона за свободна търговия има също и измерение Юг-Юг. Нашите средиземноморски партньори създават мрежа от споразумения за свободна търговия помежду си, а Споразумението от Агадир, което е в сила от 2007 г., е отворено и за други средиземноморски държави. Израел и Турция също са подписали споразумения за свободна търговия със средиземноморските партньори, a други споразумения все още се разглеждат.
<P>
Прекалено рано е да се направи цялостна оценка на настоящото Споразумение от Агадир. Търговията между четирите партньора се е увеличила, макар и в по-малка степен, отколкото първоначално се очакваше. Това може да се дължи на няколко причини, като съществуване на нетарифни пречки, липса на взаимно допълване между различните пазари, липса на регионален пазар, способен да привлече инвеститори и не на последно място на факта, че предприятията не осъзнават в достатъчна степен възможностите, които предлагат тези споразумения.
<P>
Пътната карта на евро-средиземноморската търговия след 2010 г. следва да спомогне за решаването на този проблем. Тя съдържа също поредица от практически краткосрочни предложения, едно от които е евро-средиземноморски механизъм за улесняване на търговията и инвестициите. Създаването на този механизъм ще предостави свободна, актуална, изчерпателна и леснодостъпна информация относно търговията, инвестиционните условия и регулирането в Евро-средиземноморския регион с цел подпомагане на предприятия, по-конкретно малките и средните предприятия да упражняват дейност на евро-средиземноморските пазари.
<P>
По отношение на устойчивостта, както и при всички наши зони за свободна търговия, Комисията направи оценка на въздействието на устойчивостта, която беше завършена през месец декември 2007 г. и която се използва, и ще продължава да се използва, при настоящите и бъдещите преговори.
<P>
По-конкретно, относно въпросите за търговията, Пактът за стабилност подчерта важността на дългите преходни периоди, които бяха определени в споразуменията за асоцииране, за елиминиране на промишлените тарифи от държавите от Южното Средиземноморие и необходимостта от определянето на подобни преходни периоди при настоящите преговори относно селскостопанските проекти.
<P>
Също така е очевидно, че ние трябва да вземем предвид нивото на развитие на нашите партньори от Южното Средиземноморие при текущите преговори за услуги и установяване.
<P>
В допълнение, в много от тези държави Комисията подкрепя програми за данъчни реформи, които могат да спомогнат за намаляването на отрицателните ефекти от понижението на тарифните приходи, отчетено при оценката на въздействието върху устойчивото развитие.
<P>
По отношение на споразумението със Сирия, на което се позовах по-рано, през 2008 г. Комисията започна преглед на проекта на споразумение за асоцииране, за да провери дали преди неговото сключване са необходими технически изменения или актуализации. Един кръг от преговори беше достатъчен и ние договорихме със Сирия необходимите изменения, за да се вземе предвид присъединяването към Европейския съюз на Румъния и България и промените в тарифите, въведени в Сирия и Съюза след прекратяването на преговорите през 2004 г. Сделката беше сключена през месец декември 2008 г. През миналия месец ние заявихме, че Съюзът е готов да подпише. Сирия отложи сключването на споразумението, за да анализира своите икономически последици.
<P>
От друга страна, по отношение на преговорите с Либия, те бяха започнати през месец ноември 2008 г. в Брюксел за сключване на рамково споразумение, съсредоточено върху амбициозно споразумение за свободна търговия относно стоките, услугите и свободата на установяване, както и регулационното сътрудничество. Сключването на това споразумение с Либия ще бъде последното парченце от мозайката. На този етап, всъщност, Съюзът ще е сключил споразумения за свободна търговия с всички наши съседи от Средиземноморието, въпреки че Либия не е включена в Европейската политика за съседство.
<P>
Сключването на това търговско споразумение ще предостави на износителите от ЕС нови възможности за износ в Либия и по-благоприятна регулационна среда, по-конкретно в секторите на услугите и пазарите на нефт и природен газ. Естествено, преговорите с Триполи все още са в ранен етап и ни е необходимо повече време, преди да можем да постигнем споразумение.
<P>
По време на този процес Комисията ще обърне по-конкретно внимание на изграждането на капацитет в областта на търговията и свързаните с това въпроси в рамките на либийската администрация. Понастоящем се завършва оценка на въздействието на устойчивостта също и за Либия.
<SPEAKER ID="464" NAME="Georgios Papastamkos" LANGUAGE="EL">
Г-н председател, ние подкрепяме стратегически важното евро-средиземноморско партньорство и консолидирането на политическото, икономическото и културното сътрудничество, както и мира, сигурността и стабилността в региона по принцип. Призоваваме министрите да приемат пътна карта за изпълнение на Евро-средиземноморската зона за свободна търговия на предстоящата конференция. Двустранният подход трябва да бъде придружен от регионален подход. По подобен начин, освен измерението Север-Юг, аз считам за изключително важна икономическата регионална интеграция по измерението Юг-Юг, на която се позоваха председателят на комисията по международна търговия, г-н Moreira и г-н Таяни. Искам, по-конкретно, да наблегна на необходимостта от въвеждане на социални привилегии и привилегии, свързани с околната среда, а също и фитосанитарни стандарти, които трябва да съпътстват отварянето на пазарите. Ние трябва също да разгледаме определени сериозни въпроси, свързани с вноса на селскостопански продукти в Европейския съюз. Аз лично подкрепям укрепването на Процеса от Барселона: Съюза за Средиземноморието и програмите, обявени в неговата рамка в стратегически сектори като сътрудничество между малки и средни предприятия и експлоатация на възобновяеми енергийни източници. Накрая, искам по-конкретно да наблегна на развитието на морски коридори и на предложението, внесено от Гърция през миналото лято, относно създаването на транспортна обсерватория в източното Средиземноморие, установена в Гърция.
<SPEAKER ID="465" NAME="Kader Arif" LANGUAGE="FR">
Г-н председател, г-н член на Комисията, госпожи и господа, бих искал да благодаря на г-н Moreira за неговото изказване.
<P>
На 9 декември министрите на търговията от евро-средиземноморието ще се срещнат, за да разискват възстановяването на нашето икономическо и търговско сътрудничество. Първо, искам всички ние да сме наясно относно едно нещо: ако целта на зоната за свободна търговия беше действително да се възползват всички партньори, от север и от юг, определянето на 2010 г. като срок, в който тя ще бъде въведена, не е нито реалистично, нито дори желателно, като се има предвид, че все още има големи несъответствия по отношение на развитието между северната и южната страна на Средиземноморието.
<P>
Овен това някои хора все още защитават факта, че за да осъществим напредък с евро-средиземноморското партньорство, което, бих ви напомнил, се състои от три стълба: политика, икономика и общество и култура, ние просто трябва да игнорираме политическите затруднения, за да отворим пътя в икономически и търговски аспект. Както сте разбрали, аз не вярвам в това магическо и пагубно становище, че търговията сама по себе си може да ни помогне да осъществим напредък към хармонична интеграция, мир и стабилност.
<P>
Аз вярвам в това дори по-малко, тъй като фактите сами говорят за себе си. Например Съюзът за Средиземноморието, при пренебрегването на политическите конфликти трябваше да възстанови от стагнацията евро-средиземноморското сътрудничество с така наречените конкретни и видими проекти. Днес именно Съюзът за Средиземноморието е в стагнация и политическите спорове, които оставаха неспоменати, отново са налице.
<P>
Аз съм от тези, които ревностно се придържат към духа на Процеса от Барселона, които вярват, че напредъкът не се измерва единствено с търговски статистики, които впрочем все още са прекалено неблагоприятни за нашите партньори от юг и за тяхното население. Търговия заради самата търговия - не, аз определено не вярвам в това.
<P>
От друга страна, търговия, която е съсредоточена върху развитието и е насочена към намаляване на разликата между богатите и бедните, към това да гарантира, че благополучието наистина е споделено и че регионалната интеграция наистина съществува - да, аз мога да възприема това. Въпреки това преговорите трябва допълнително да се насочат в тази посока.
<P>
Ето защо на това следващо заседание аз искам всички ние да бъдем амбициозни, не само да обсъждаме технически въпроси, свързани с премахването на пречките за търговията, като че ли това е целта. Неприемливо е да продължаваме да мислим по този начин.
<P>
Регионалната интеграция, по-конкретно във връзка с на мрежата Юг-Юг, решенията, които ще бъдат приети относно икономическата криза - която има силно въздействие върху свързаните с нея загуби на работни места - човешките и социалните съображения, и съображенията, свързани с околната среда, както и въпроса за правата на човека трябва да поддържат обсъжданията и отново да станат нашето основно опасение.
<SPEAKER ID="466" NAME="Niccolò Rinaldi" LANGUAGE="IT">
Г-н председател, г-н член на Комисията, госпожи и господа, с оглед на часа, надявам се да ми позволите да започна с цитат от "Хиляда и една нощ", тъй като обсъждаме арабския свят.
<P>
В тези приказки ние четем, че от безделниченето не се печелят нито пари, нито доблест. Точно както от неподвижност водата застоява; когато се движи, тя е сладка, а в противен случай бързо се избистря.
<P>
Това ни позволява да усетим наследството на великата арабска традиция, която ни кани да се съвземем от инерцията и да започнем отново евро-средиземноморския интеграционен процес по възможно най-добрия начин, като вземем предвид два фактора.
<P>
Първият фактор е времето. Днес 50% от населението на южното Средиземноморие е на възраст под 18 години и след по-малко от 30 години ние ще имаме зона на свободна търговия, която ще се състои от приблизително един милиард потребители и граждани. Следователно не разполагаме с много време.
<P>
Вторият фактор е естеството на търговските споразумения, които искаме да предложим на тези държави. Като либерални демократи ние искаме да видим търговски споразумения без бюрократични структури или централизъм и те са ни необходими, за да премахнем контрола върху ресурсите и благосъстоянието от някои олигархични структури, които понастоящем имат влияние в страните партньори.
<SPEAKER ID="467" NAME="Yannick Jadot" LANGUAGE="FR">
Г-н председател, след 15 години договаряне на търговския аспект на Процеса от Барселона ние имаме много сериозни съмнения относно това, дали преговарянето за споразумения за свободна търговия от евро-средиземноморски тип е правилното решение за социалните, политическите и икономическите проблеми в региона.
<P>
Оценката на въздействието, както вече беше казано, преди всичко показа, че има някои потенциалнo много сериозни отрицателни въздействия, независимо от това дали те са социални, свързани с околната среда или с регионалната интеграция.
<P>
Във връзка с това, г-н председател, г-н член на Комисията, ние считаме, че направеното от Комисията предложение - пътната карта за 2010 г. и след това - е прекалено едностранчиво със своя аспект на двустранно споразумение за свободна търговия, за да бъде правилно.
<P>
Ние подкрепяме проекта на резолюция, който се разисква днес, най-малкото поради това, че в него се задават всички тези въпроси, свързани със социалните въздействия, въздействията върху околната среда и върху регионалната интеграция и преди всичко, тъй като в параграф 10 се призовава за преработване на целите на търговските споразумения, по-конкретно с оглед на тези социални въпроси и екологични въпроси, а и преди всичко поради това, че чрез преразглеждането на тези споразумения ние вероятно можем да обмислим реинтегрирането на търговския аспект в цялостния Процес от Барселона.
<SPEAKER ID="468" NAME="Willy Meyer" LANGUAGE="ES">
Г-н председател, моята група счита, че е невъзможно да се отдели частта от евро-средиземноморския проект, която се отнася до търговията, имиграцията или финансирането, от политическата част. Следователно нашата група е против това Европейския съюз да дава на Израел и Кралство Мароко този висок статут, тъй като това са две неспокойни зони, които са несъвместими с един съюз за мир, който се основава на международно право.
<P>
Ние считаме, че Европейският съюз и Европейската комисия следва да бъдат много по-взискателни по отношение на ценностите, които могат да ни доведат до проект за споделен мир и сигурност.
<P>
Например политическа активистка от Сахара понастоящем е обявила гладна стачка на испанския остров Лансароте, тъй като Кралство Мароко не й позволява да влезе в окупираните територии. Това е важен въпрос, относно който Европейските институции ще се наложи да заемат твърда позиция във връзка с Кралство Мароко.
<P>
Считам, че Съюзът за Средиземноморието е свързан не само с търговията, но също и със защитата на международното право и правата на човека.
<SPEAKER ID="469" NAME="William  Dartmouth" LANGUAGE="EN">
Г-н председател, Партията на независимостта на Обединеното кралство се противопоставя на Евро-средиземноморското споразумение поради следните причини: Евро-средиземноморското споразумение ще предложи значителни търговски отстъпки и дори субсидии на трети страни. Това със сигурност ще бъде за сметка на британския данъкоплатец, пряко или косвено. Освен това, когато представителят на члена на Комисията се изказа относно Евро-средиземноморския проект пред комисията по международна търговия, на която имам честта да съм член сред други хора от тук присъстващите, той каза - цитирам дословно - "няма съмнение относно прилагането на всички регламенти на Европейския съюз". След това той каза, че прилагането на регламентите на Европейския съюз ще стане по интелигентен и избирателен начин.
<P>
Противно на това ние в Обединеното кралство се примиряваме, а и нашата икономика наистина страда от прилагането на всички регламенти на Европейския съюз и също така те се прилагат за нас по начин, който е неинтелигентен и универсален.
<P>
Дори не ни е позволено да имаме електрически крушки от вида, от който искаме. Но не става въпрос само за електрическите крушки. След Лисабон ние в Обединеното кралство ще бъдем управлявани в по-голяма или в по-малка степен от тримата приятели: председателя на Комисията, новия назначен председател на Съвета - който със сигурност трябва да е дядото на Тинтин и, което е по-решаващо, върховния представител, Кати Аштън, която в 30-те си години, когато вече е в своята зрелост, беше едно от четирите платени длъжностни лица на крайно лявото Движение за ядрено разоръжаване (CND).
<P>
Това е сериозен въпрос и това са хората, с които сме принудени да работим, но на държавите от евро-средиземноморието изобщо няма да им се наложи да се примиряват с тримата приятели.
<P>
Съществува и въпросът за правата на човека. В този случай трябва да попитам, какво се случва тук. От всички държави точно на Сирия и Либия са предложени търговски отстъпки и дори субсидии, които ние ще изплатим, но какви са гаранциите за правата на човека? Няма никакви изгледи за такива по отношение на тези две държави, като и двете имат дълго и, честно казано, позорно досие. Като човек, който е бил юноша през 60-те години на миналия век трябва да кажа, че тези, които са предложили тази част от решението, трябва да са пушили нещо, така че ние сме против всички части на това решение.
<SPEAKER ID="470" NAME="Jörg Leichtfried" AFFILIATION="S&amp;D">
(DE) Г-н председател, свободната търговия може да е хубаво нещо, когато не се ограничава само до свободна търговия. Споразумения като настоящото обхващат много повече така трябва да бъде. Те не трябва да се отнасят само до установяването на зона за свободна търговия, но също и до въпроса за продължителните ефекти. Те трябва да водят до развитие, да осигуряват сигурност и да пораждат благополучие за всички. Това е много по-важно от гарантирането на чиста либерализация, освобождаването на пазарите и облагодетелстването на няколко човека в края на процеса. Ако искаме да направим търговията по-свободна, всички тези усилия - както тук, така и в южните ни съседни държави - трябва да са насочени към борба с безработицата. Усилията трябва да са насочени към създаване на повече възможности, по-конкретно за жените, младите хора и населението от селските райони. Ако това е нашата цел, ние вървим в правилната посока. Ако нашата цел е просто да либерализираме, да се отворим и да позволим на няколко човека да печелят - движим се в грешната посока.
<SPEAKER ID="471" NAME="Czesław Adam Siekierski" AFFILIATION="PPE">
(PL) Г-н председател, основната цел на средиземноморските споразумения за асоцииране е главно Европейският съюз да започне по-тясно сътрудничество, основно в областта на търговията, с държавите от Средиземноморието, а също и да преструктурира икономиките на тези държави. По този начин ЕС може да помогне на арабския свят да се трансформира в регион на благополучие и това ще създаде условията за по-тясно сътрудничество и възможността за постигане на стабилност в региона.
<P>
Ние трябва да положим всички усилия за ускоряване на процеса, който беше започнат в Барселона, като обърнем по-специално внимание на въпросите, свързани с демокрацията, спазването на принципите на правовата държава, ценностите, човешкото достойнство и икономическото и социалното развитие. Задълбочаването на междукултурния диалог също ще изиграе важна роля в този контекст.
<P>
По мое мнение, либерализирането на търговията със селскостопански продукти в евро-средиземноморската зона може да допринесе за ползотворен търговски обмен, при условие че ЕС се съсредоточи основно върху износа на зърнени храни, месо и мляко, както и върху вноса на плодове и зеленчуци от средиземноморските държави. Осъществяването на такъв изключително амбициозен план за действие като евро-средиземноморското партньорство ще изисква големи усилия и много компромиси от страна на държавите, които участват в процеса.
<SPEAKER ID="472" NAME="Seán Kelly" AFFILIATION="PPE">
(EN) Г-н председател, преди няколко седмици бях на заседанието на Делегацията за връзки с Канада. Те обсъждаха споразумение за свободна търговия, което Европейският съюз осъществява с Канада. Преди това ние тук в Парламента обсъждахме споразумение за свободна търговия с Южна Корея. Тази вечер обсъждаме споразумение за свободна търговия в рамките на Евро-средиземноморското партньорство.
<P>
Може ли Комисията да отговори, колко споразумения за свободна търговия договаряме или сме договорили досега? Второ, каква е нетната печалба за държавите от Европейския съюз? Трето, какви са възможностите за предприятията и предприемачите от гледна точка на създаването на работни места и от икономическа гледна точка?
<P>
Накрая, аз не съм съгласен непременно със забележките на графа на Dartmouth, но искам да чуя отговора на неговия основен въпрос, като оставим настрана нападките.
<SPEAKER ID="473" NAME="Diane Dodds" AFFILIATION="NI">
(EN) Г-н председател, това разискване е относно либерализацията на търговията и аз се изправям пред залата тази вечер като европеец, който вярва в сътрудничеството на нациите, а не като човек, който вярва във федерализма на настоящия проект.
<P>
По отношение на Обединеното кралство, Лисабон ще намали нашите правомощия за контролиране на търговията и за осъществяване на търговия с когото искаме. Освен това отслабването на нашата демокрация в Обединеното кралство и в Европа е очевидно поради събитията от последната седмица, когато беше назначаването на председател и миропомазването на върховен представител по въпросите на външните работи, който никога не е бил назначаван чрез избори, но който ще говори от името на европейците по въпросите на външните работи. Със сигурност това не е ситуация, която Комисията може да остави нерешена и би било интересно да чуем нейното мнение.
<SPEAKER ID="474" NAME="João Ferreira" AFFILIATION="GUE/NGL">
(PT) Г-н председател, като разглеждаме установяването на Евро-средиземноморската зона за свободна търговия, следва да не забравяме да имаме предвид две неща.
<P>
Едното от тях е общо становище, което се прилага за държавите от южното и източното Средиземноморие, както и за повечето развиващи се държави, с които Европейският съюз иска да установи подобни споразумения, по-конкретно държавите, обвързани от Общата селскостопанска политика.
<P>
Тук са уместни думите на Лакордер, който казва, че между слабите и силните, между богатите и бедните, между господаря и роба, именно свободата подтиска, а законът освобождава. Ние просто не можем да пренебрегнем очевидните и важните социално-икономически паралели, които играят роля тук, нито огромните разлики в етапа на развитие на производствените системи между държавите на север и на юг от Средиземноморието.
<P>
Либерализацията на търговията, по-конкретно в уязвими сектори като селското стопанство и риболова, със сигурност е отежняващ фактор при настоящата икономическа и социална криза, поради натиска, който тя оказва върху по-слабите производствени системи, заетостта и социалните права, поради увеличаването на зависимостта, която е изключително сериозна, когато става въпрос за храни, като подлага на риск свободното развитие и суверенитета на всяка държава.
<P>
Както вече беше споменато, ние все още помним ситуацията в Палестина и Северна Сахара и не следва да пренебрегваме това в настоящото разискване.
<SPEAKER ID="475" NAME="Jörg Leichtfried" AFFILIATION="S&amp;D">
(DE) Г-н председател, мисля, че мога да се изкажа дори за по-малко от минута. Аз също имам въпрос към члена на Комисията. Съгласни сме с това, че споразуменията за свободна търговия и търговските споразумения не следва да се ограничават до търговията, а трябва да имат и други цели, от които накрая всички да имат полза. До каква степен този процес означава, че ние и нашите партньори ще се радваме на повече демокрация, повече човешки права и по справедливо разпределение на благосъстоянието? Има ли вече доказателства за част от това или ще е необходимо известно време? Ако е така, колко време ще отнеме ?
<SPEAKER ID="476" NAME="Kader Arif" AFFILIATION="S&amp;D">
(FR) Г-н председател, не очаквах, че ще трябва да отговарям на г-жа Dodds, но искам само да й кажа, че тя трябва да прочете Договора от Лисабон, тъй като, ако има комисия, която ще бъде укрепена от Договора от Лисабон, това е комисията по международна търговия. Следователно мога да кажа, че когато дойде това време, Европейският парламент ще има малко повече влияние през предстоящите месеци или години.
<P>
Г-н Moreira зададе някои много точни въпроси на члена на Комисията. Чух отговора на г-н Таяни: Либия и Сирия. Имаше един въпрос, на който по същия начин беше отговорено много набързо и това беше целият въпрос за правата на човека, който не получи точен отговор. Много ми се иска да има напредък при преговорите с Либия и Сирия, но в същото време трябва да бъдат дадени точни отговори на въпросите, запитванията и исканията на ЕС по отношение на правата на човека.
<P>
Вторият ми въпрос е, че чувствам, че е невъзможно да се говори за евро-средиземноморската зона, без да се повдигне въпроса за Израел и Палестина, когато виждаме днес да се внасят продукти от окупираните територии. Поради това бих искал да узная каква е позицията на Комисията по този въпрос.
<SPEAKER ID="477" NAME="Антонио Таяни" LANGUAGE="IT">
Г-н председател, госпожи и господа, преди всичко искам да подчертая, че отсъствието на г-жа Аштън не се дължи на поста, който ще заеме от 1 декември, а на други институционални ангажименти, свързани с настоящия й пост.
<P>
Ще се опитам да отговоря на вашите въпроси, доколкото е възможно. Всички отговори, които не мога да дам, ще бъдат предоставени на всички членове в писмена форма, тъй като ще предам вашите въпроси на члена на Комисията Аштън и нейните служители.
<P>
Бих наблегнал на това, че ангажиментът на Европейската комисия относно правата на човека винаги е бил в центъра на всички нейни действия. Също и по отношение на моя отдел, а именно транспорта, винаги сме полагали всички усилия при всички наши инициативи в Африка, за да дадем приоритет на гарантирането на политическата стабилност и зачитането на правата на човека и правилата. Този ангажимент е част от политическия проект на Европейската комисия. Още повече че споразуменията за свободна търговия винаги съдържат клаузи за сътрудничество.
<P>
Следователно искам да уверя отново всички държави-членки, че Комисията никога не подценява важността на зачитането на човешките права и своето задължение да напомня на държавите, с които преговаря по този въпрос. Ситуациите постоянно се наблюдават и ако такъв е случаят със държавите, които искат членство в Европейския съюз, това е още една причина той да бъде продължен за преговарящите държави.
<P>
По отношение на Сирия, споразумението за асоцииране следва широко модела на други евро-средиземноморски споразумения, дотолкова, доколкото изисква редовен политически, икономически и социален диалог и сътрудничество в много сектори. В него е заложено прогресивното създаване на зона за свободна търговия в продължение на най-много 12 години и в същото време съдържа по-всеобхватни и съществени разпоредби в голям брой сектори, като разпоредби, свързани с търговията, които не са включени в други евро-средиземноморски споразумения за асоцииране. Имам предвид отменянето на глобалната тарифа за селскостопанските продукти, разпоредбите относно техническите пречки за търговията, санитарните и фитосанитарните мерки, улесняването на търговията, правото на установяване и услугите, обществените поръчки и на последно място, механизма за уреждане на търговски спорове.
<P>
По отношение на Либия, след труден период на връзки с международната общност тази държава е предприела стъпки за нормализиране на политическите и икономическите връзки с чуждестранни си партньори.
<P>
Дори по време на пътуване до Либия като член на Комисията, отговарящ за транспорта, забелязах желание за промяна на една тенденция, която винаги е съществувала в миналото. Бих казал, че Либия винаги се съгласява с целите и общото съдържание на проектите на правните текстове относно търговията със стоки, услуги и правото на установяване, търговските правила, включително правилата относно обществените поръчки и регулационното сътрудничество в обхват от сектори на достиженията на правото на Общността. Либия също се е съгласила да подкрепя други клаузи, но повтарям, че при всички случаи Комисията ще продължи да бъде бдителна.
<P>
Надявам се да съм бил възможно най-изчерпателен в отговорите на вашите въпроси.
<P>
От друга страна, по отношение на точния брой на споразуменията за свободна търговия, които се договарят от Комисията, ще предоставим по-ясни и по-пълни отговори в писмена форма чрез служителите на члена на Комисията Аштън.
<SPEAKER ID="478" NAME="Председател">
Бяха внесени пет предложения за резолюция съгласно член 115, параграф 5 от Правилника за дейността.
<P>
Разискването приключи.
<P>
Гласуването ще се проведе в сряда, 25 ноември 2009 г.
