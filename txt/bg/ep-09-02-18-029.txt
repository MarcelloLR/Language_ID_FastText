<CHAPTER ID="029">
Първа оценка на националните планове за действие в областта на енергийната ефективност (кратко представяне) 
<SPEAKER ID="314" NAME="Председател">
Отбелязахте, че осветлението в пленарната зала е малко по-слабо. Предполагам, че причината за това е, за да се спестява енергия.
<P>
Това подхожда на темата на следващата точка от дневния ред, която е кратко представяне на доклад на гн Gyürk, от името на Комисията по промишленост, изследвания и енергетика, относно първа оценка на националните планове за действие в областта на енергийната ефективност.
<SPEAKER ID="315" NAME="András Gyürk" LANGUAGE="HU">
Благодаря за думата, гн Председател. Комисар, газовата криза през януари определено имаше положителен резултат. Тя доведе до възобновяване на диалога в областта на енергийната политика във всички държави-членки.
<P>
По подобен начин и тук в Европейския парламент се проведоха много дискусии за различните алтернативни транспортни маршрути, за увеличаването на капацитета за съхранение, както и за бъдещата роля на ядрената енергия. Твърде малко внимание обаче посветихме на енергийната ефективност. Особено съм доволен, че докладът относно националните планове за действие в областта на енергийната ефективност предостави възможността тази тема да бъде обсъждана през последните няколко седмици.
<P>
Значението на енергийната ефективност се състои в това, че тя води до постигането на осезаеми резултати, по-бързо отколкото които и да е други средства. Както комисарят по енергетиката гн Andris Piebalgs отбеляза неотдавна, мерките на Европейския съюз по отношение на устройствата за изключване могат да намалят загубите от работа в режим на готовност със стойност, равняваща се на годишното потребление на енергия на Унгария.
<P>
Отново трябва изрично да подчертаем, че енергийната ефективност може да бъде решението на всички проблеми, свързани с енергийната политика. Преди всичко тя може да помогне за балансиране на енергийната зависимост на Европа от трети страни. Освен това енергийната ефективност може да окаже благоприятно влияние върху конкурентоспособността на европейската индустрия и да намали тежестта върху околната среда. Да си припомним, че подобряването на енергийната ефективност може да намали и тежестта върху най-уязвимите потребители.
<P>
Естествено, между държавите-членки съществуват големи различия в условията и потенциала, а също и в законодателните инициативи. По тази причина сме съгласни с европейската директива от 2006 г., която предвижда мерки, според които държавите-членки трябва да обобщят в техните национални планове за действие планираните мерки за повишаване на енергийната ефективност.
<P>
В настоящия доклад се опитахме да направим някои общи заключения относно посочените по-горе планове за действие. Същевременно нашата цел бе да определим бъдещите стъпки в законодателната дейност на Европейския съюз. Бих искал да обърна внимание на някои точки от доклада, които са от решаващо значение.
<P>
На първо място, докладът призовава Комисията да предприеме по-силни действия срещу забавянето в подготовката на Националните планове за действие в областта на енергийната ефективност. Този път трябва да бъде проверено щателно дали плановете се съпътстват от предприемането на практически стъпки от страна на държавите-членки. Основен недостатък на някои от националните планове за действие е, че те са далечен отзвук от политиките на съответните правителства.
<P>
На второ място, необходимо е да бъдат увеличени ресурсите, отредени за подобряване на енергийната ефективност, както на национално, така и на общностно равнище. В резултат от финансовата криза малцина европейски граждани могат да си позволят да инвестират в енергийна ефективност. Ето защо съществуващите проекти за стимулиране на енергийната ефективност трябва да бъдат разширени незабавно. Това ни води към бюджета на Общността за следващите седем години, в който трябва да бъде поставен още по-голям акцент върху енергийната ефективност, като данъчните облекчения също могат да допринесат за постигането на реални подобрения.
<P>
На трето място, налице е трайна необходимост от приемането на законодателство в областта на енергийната ефективност в Европейския съюз. Смятам, че препоръките на Европейската комисия показват правилната посока в тази област. Например по-строгото законодателство в областта на енергийното потребление на сградите може да доведе до значителни икономии.
<P>
На четвърто място, националните правителства трябва да поемат ролята на пионер в разработването на енергийноефективни решения. Тези усилия трябва да бъдат отразени от широки просветни кампании. Потребителите ще започнат да инвестират в своята енергийна ефективност, ако са напълно запознати с ползите от нея.
<P>
И накрая, бих искал да споделя още нещо. Вярвам, че енергийната ефективност не може да бъде третирана като второстепенна кауза, дори и по време на рецесия. Нещо повече, програмите за енергийна ефективност могат да създадат стотици хиляди работни места в Европа. В тази година на масивни съкращения този аспект не е без значение.
<SPEAKER ID="316" NAME="Janez Potočnik" LANGUAGE="HU">
Гн Председател, приветствам възможността да се обърна към тази месечна сесия на Европейския парламент, която обхваща inter alia темата за оценката на Комисията на националните планове за действие в областта на енергийната ефективност, която бе представена в пакета "Втори стратегически енергиен преглед" през ноември 2008 г. и по-ранното съобщение на Комисията от януари 2008 г.
<P>
По-подробен технически синтез на оценката на Комисията на националните планове за действие в областта на енергийната ефективност ще бъде представен в документа за националните планове за действие в областта на енергийната ефективност на Комисията тази пролет.
<P>
Затова бих искал да се възползвам от тази възможност, за да благодаря на докладчика гн Gyürk за неговата работа, както и на Комисията по промишленост, изследвания и енергетика за проведените в нея ценни дискусии и коментари.
<P>
През последните няколко години Комисията заяви много ясно, че енергийната ефективност е първият приоритет в енергийната политика на Европейския съюз и е от основно значение за изпълнението на целите за периода 2020-2020 г., като националните планове за действие в областта на енергийната ефективност играят централна роля в това отношение. Както знаете, Директивата относно ефективността при крайното потребление на енергия и осъществяване на енергийни услуги установява задължение за държавите-членки да представят тези планове и да покажат как те ще постигнат на практика своите национални цели за енергийна ефективност.
<P>
Първоначалният краен срок за представянето им от държавите-членки бе 30 юни 2007 г., но, както знаете, много от държавите-членки за съжаление закъсняха. Последният национален план за действие в областта на енергийната ефективност бе получен в Комисията през юни 2008 г.
<P>
На този етап Комисията е завършила изпълнението на всички индивидуални оценки и е изпратила писма с резултатите от тези оценки на всички държави-членки. За проследяване на резултатите бяха проведени редица двустранни срещи, като някои държави-членки обявиха, че самите те биха искали да подобрят своите национални планове за действие в областта на енергийната ефективност през следващите няколко месеца. Както бе отбелязано от членовете на Комисията по промишленост, изследвания и енергетика, първите национални планове за действие в областта на енергийна ефективност се доказаха като наистина полезни. Наистина много от държавите-членки за първи път изготвяха подробни планове за действие в областта на енергоспестяването. Много от тях потвърдиха, че междусекторните усилия, които са били необходими за тяхната подготовка, са се оказали много полезни.
<P>
Съгласно Директивата за енергийните услуги националните планове за действие в областта на енергийната ефективност имат само ограничена роля. Въпреки това в съобщението си от ноември 2008 г. и в други неотдавнашни изявления Комисията винаги е насърчавала държавите-членки да разширят тяхната роля.
<P>
Комисията ще подготви нов План за действие на Европейския съюз в областта на спестяването на енергия, който ще засили и ще съсредоточи по-добре дейностите на Европейския съюз, като ще помогне на държавите, членки на Европейския съюз, на европейския бизнес и на гражданите на Европейския съюз да спестяват енергия по ефективен от гледна точка на разходите начин.
<P>
Във вашия доклад призовавате Комисията да предложи задължителна цел за енергоспестяване. Настоящата цел за спестяване на енергия, 20 % от реализираните икономии на първична енергия през 2020 г., както знаете, днес представлява незадължителна цел. Комисията обаче смята, че с пакета за климата и енергетиката, както и с предложенията във "Втори стратегически енергиен преглед", можем да достигнем 20 %.
<P>
В доклада на гн Gyürk също правилно се посочва, че финансовата помощ трябва да бъде увеличена. Свързаните с енергоспестяването финансови проблеми бяха признати от Комисията в Европейския план за икономическо възстановяване от 26 ноември 2008 г. и в други координирани усилия, които имат за цел да подпомогнат създаването на работни места, като те често възникват в малките и средни предприятия, тъй като инвестициите в енергийна ефективност, и особено в сгради, са свързани най-вече с малкомащабни проекти за реновиране.
<P>
В заключение бих искал да припомня, че през мандата на настоящата комисия лидерите на Европейския съюз поеха реален ангажимент да насърчават енергийната ефективност. Увеличаването на инвестициите в енергийна ефективност и свързаните с тях нови технологии има съществен принос към устойчивото развитие, а също и към сигурността на доставките. Енергийната ефективност има по-голям ефект, който далеч надминава този на енергийна политика. Тя оказва положителен ефект върху икономиката на Европейския съюз като цяло: Повишаването на ефективността помага за създаването на нови работни места, стимулира икономическия растеж и повишава конкурентоспособността. Както правилно споменахте, точно това трябва да направим в тези трудни и поставящи предизвикателства времена.
<SPEAKER ID="317" NAME="Председател">
Точката е приключена.
<P>
Гласуването ще се проведе в четвъртък, 19 февруари 2009 г.
<P>
Писмени декларации (член 142)
<SPEAKER ID="318" NAME="Šarūnas Birutis  " LANGUAGE="LT">
Ясно е, че цените на петрола падат, но след като настоящата икономическа криза премине, цените отново ще се повишат. Затова нека ви припомня, че е важно източниците на енергия и маршрутите за доставка до Европейския съюз да бъдат диверсифицирани по-скоро с цел да се намалят отрицателните ефекти от бъдещата петролна криза.
<P>
Държавите, членки на Европейския съюз, по-специално "енергийните острови" на Европейския съюз, са зависими в различна степен от вноса на енергийни доставки и съществуващата инфраструктура. Можем ли да говорим за единен енергиен пазар, ако например Балтийските държави, включително Литва, са "енергийни острови"? Неуспехът на Европа да постигне единогласие в разговорите с основните енергийни доставчици също е остър проблем. На хартия ние създаваме амбициозна европейска енергийна политика, но на практика двустранната енергийна политика продължава да има доминиращо значение. Колеги, политизирането на енергийния сектор не допринася за стабилността. Бихме могли и трябва да опитаме да променим ситуацията чрез диверсификация и солидарност. Трябва да попълним липсващите енергийни връзки и да създадем механизъм за координиране на равнище Европейски съюз, чиято цел е се противодейства срещу подобни кризи. От съществено значение е държавите-членки, които са най-зависими от енергийни доставки, да имат достатъчно резерви от тези доставки. Не трябва да разглеждаме само краткосрочните мерки за гарантиране на сигурността на енергийните доставки, а трябва също да вземем предвид дългосрочната перспектива. От своя страна, Европа трябва да разнообрази енергийните източници и да подобри сигурността на доставките.
<SPEAKER ID="981" NAME="Cristian Silviu Buşoi  " LANGUAGE="RO">
Енергийната ефективност е още по-важна в този момент, тъй като сме изправени пред реални предизвикателства във връзка с осигуряването на енергийните доставки за Европейския съюз и е необходимо да вземем по-последователни мерки за намаляване на емисиите на въглероден диоксид. Подкрепям възприемането на подход към проблема за енергийната ефективност, който съответства на другите политики на Европейския съюз, в частност на пакета за борба с изменението на климата и необходимостта от диверсификация на енергийните източници.
<P>
Твърдо вярвам, че секторът на научноизследователската дейност трябва да бъде подкрепен, тъй като той може да има съществен принос за засилване на енергийната ефективност. Комисията и правителствата на държавите-членки трябва да окажат по-силна подкрепа на проекти, които имат за цел да бъде насърчена енергийната ефективност, независимо дали говорим за инвестиции, които биха направили обществения транспорт възможно най-енергийноефективен, за изолиране на сгради и т.н. Смятам, че ресурсите на правителствата трябва да бъдат насочени по-скоро в тази посока, а не за субсидиране на цената на енергията, тъй като тези проекти същевременно помагат на уязвимите потребители, които трябва да посрещнат покачващите се цени на енергията.
<P>
Затова призовавам държавите-членки да предложат ефективни и реалистични планове за действие, да предоставят на гражданите възможно най-много информация за енергийната ефективност, и да си сътрудничат чрез обмен на добри практики. Също така призовавам Комисията да предостави подкрепа на националните власти, по-специално под формата на техническа помощ.
<SPEAKER ID="319" NAME="Daniel Petru Funeriu  " LANGUAGE="RO">
Енергийната ефективност в сградите е проблем, в особена степен засягащ страните, които наследиха много сгради, построени в съответствие с ниските стандарти за качество от комунистическата ера.
<P>
Бих искал да използвам тази възможност, за да отправя искане към Комисията да бъдат създадени финансови инструменти и ефективни процедури за реновиране на отоплителните системи в тези сгради в съответствие с целта за 20 %-но увеличение на енергийната ефективност в Европейския съюз до 2020 г.
<SPEAKER ID="980" NAME="Iosif Matula  " LANGUAGE="RO">
Енергийната ефективност е една от основните цели на Европейския съюз, като нейното изпълнение ще отбележи важна стъпка към постигането на устойчиво развитие. Поради тази причина, независимо от усилията на държавите-членки да се ангажират активно в разработването на политики, имащи за цел повишаване на ефективността на потреблението на енергия, за да бъдат постигнати много по-добри резултати, трябва да съществува и съгласуваност на общностно равнище.
<P>
Един от начините за постигане на енергийна ефективност е осигуряването на сгради с топлоизолация. Едно проучване сочи, че е възможно загубите на енергия на общностно равнище да бъдат намалени с приблизително 27 %, което предполага косвено и намаление на разходите, които гражданите са длъжни да плащат.
<P>
Един от проблемите, пред които се изправят местните общности, които предлагат да осъществят проект, свързан с обновяване на жилищна отоплителна система, е сложната процедура, през която те трябва да преминат. Следователно в мерките, които ще бъдат предприети в бъдеще, трябва да се предвиди опростяване на тези процедури. Тази цел за по-висока енергийна ефективност чрез изолиране на сградите трябва да се преследва и при социалните групи в неравностойно положение, като по този начин се укрепва принципът на солидарност в Европа.
<SPEAKER ID="320" NAME="Anni Podimata  " LANGUAGE="EL">
Опитът от първата оценка на националните планове за действие показа на практика, че условията в Европейския съюз все още не са назрели дотолкова, че мерките за насърчаване на енергийната ефективност да бъдат подкрепени. Важна слабост на първите национални планове за действие в областта на енергийната ефективност, освен огромното забавяне в тяхното предоставяне от някои държави-членки, в това число и Гърция, е фактът, че амбициозните планове не са съпроводени от ясно формулирани практически предложения с добавена стойност, независимо от факта, че според последните данни, оповестени от Европейската комисия, ако целта за постигане на икономии на енергия от 20 % бъде постигната, Европейският съюз ще използва приблизително 400 млн. т нефтен еквивалент по-малко първична енергия и емисиите на въглероден диоксид ще намалеят с 860 млн. т.
<P>
Следователно потенциалът на насърчаването на енергийната ефективност, особено във времена на икономическа рецесия, както тази, през която преминаваме в момента, не се разбира напълно. Затова Европейският съюз трябва да пристъпи без по-нататъшно забавяне към включването на енергийната ефективност във всички секторни политики, посочвайки ясни предложения и мерки за подпомагане, и да увеличи помощта на Общността в тази посока. Енергийната ефективност е ключова точка след приемането на пакета за изменение на климата и може да гарантира енергийна сигурност, намаляване на емисиите на парникови газове и активизиране на европейската икономика.
