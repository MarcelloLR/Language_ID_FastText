<CHAPTER ID="025">
Пазари на деривати: бъдещи действия, свързани с политиката (кратко представяне)
<SPEAKER ID="197" NAME="Председател">
Следващата точка е докладът. на Werner Langen, от името на комисията по икономически и парични въпроси, относно пазарите на деривати: бъдещи действия, свързани с политиката -.
<SPEAKER ID="198" NAME="Werner Langen" LANGUAGE="DE">
Г-жо председател, преди всичко искам да благодаря на колегите, които ми помогнаха да съставя един широкообхватен доклад съгласно съобщението на Комисията, за тяхната готовност да постигаме съгласие и за факта, че се обединихме не около най-простото решение, а около едно работещо споразумение.
<P>
Искам също така да благодаря на члена на Комисията Барние за това, че сега той има желание да направи нещо на практика по въпроса. Г-н Макрийви - Вашият предшественик, г-н Барние - трябваше да бъде подтикван към действие. Сега ние сме сигурни, че Вие бързо ще представите надеждни и уместни предложения за регулиране на финансовите пазари и ще можете да ги прилагате заедно с нас. Мога да кажа само това, че Вие действате в правилна посока, но не трябва да се бавите заради възпиращото или рушително влияние на Съвета. Парламентът стои изцяло зад Вас за ясно и справедливо регулиране на пазарите на деривати.
<P>
В комисията приехме доклада с голямо мнозинство - 43 "за", 1 "против", 1 "въздържал се" - като някои от експертите наблюдатели от други държави-членки бяха изненадани от това, че след спорно разискване бе изготвено регулиране, което получи толкова голяма подкрепа. Всеки от нас се опита да намери приемливи компромиси, особено що се отнася до двата пункта, които бяха досега обект на спор: управление и условия за клиринговите къщи, и второ, текстовете, засягащи регулациите за трети страни, въпроси, върху които имахме интензивни и спорни разисквания. Днес инициирахме процедура за публична консултация по две подобласти - документите са налични от днес следобед - като двете области са, първо, късите продажби, и второ, дериватите и пазарните инфраструктури. Мисля, че се нуждаем от по-стриктни правила на регулиране и сега, когато кризата на финансовите пазари е вече наполовина преодоляна, поне донякъде, но предстои да я преодолеем докрай, ние не можем да си позволим един огромен пазар, включващ дванайсетократния размер на световния брутен продукт, да остане нерегулиран. Консултацията обхваща извънборсово търгуваните деривати, но и други въпроси, а и всички ние знаем, че това е само част от регулирането на финансовите пазари, съвсем не всичко.
<P>
Кризата на финансовите пазари и дериватите, които не се търгуват на фондовата борса, без съмнение задълбочиха кризата още повече. Счетоводните правила от САЩ и нетирането на вътрешнобанковите операции нарушиха прозрачността и застраховането срещу кредитно неизпълнение по-специално при държавните ценни книжа бе дискредитирано.
<P>
По отношение на Гърция също така няма доказателства, че кризата е причинена от суаповете за кредитно неизпълнение. Напротив, съвсем ясно е, че основната причина са не борсовите играчи, а дълговите проблеми на държавите-членки. Ето защо ние ще бъдем в състояние да решим проблема, ако решим дълговите проблеми.
<P>
От опита, натрупан в последните няколко години, идентифицирахме друг проблем и той се състои в това, че пазарната позиция на шестте най-големи института създава проблем. Тези шест най-големи института - от които три са от Европа и три от САЩ - обхващат 80% от пазара на деривати. Помним случая от 1992 г. с борсовите игри спрямо британската лира, когато от името на Сорос беше осуетено преминаването от британската лира към еврото, а също така и случаите с отделни участници, които подаваха предизвестия точно по времето, когато някои централни банки бяха изчерпали всички свои ресурси.
<P>
Пазарът се нуждае от правила. Той трябва да бъде стриктно регулиран и решенията на комисията по икономически и парични въпроси съдържат общо 48 отделни точки: стандартизиране на дериватите, депозитари, изграждане на клирингови къщи - централни контрагенти, използване на независими места за търговия, усъвършенстване на пазарния интегритет и на надзора върху пазара; дериватите за компании и за крайни потребители трябва да бъдат регулирани отделно и имаме нужда от вече споменатите правила относно собствеността.
<P>
И накрая, искам да Ви уверя, г-н член на Комисията, че Парламентът безусловно ще Ви подкрепи с голямо мнозинство. Не стойте в задните редици и не чакайте другите, а застанете начело и ние ще бъдем с Вас.
<SPEAKER ID="199" NAME="Kay Swinburne" AFFILIATION="ECR">
(EN) Г-жо председател, приветствам доклада на г-н Langen като част от трудния път към ефективно регулиране на деривативните продукти. Ясно бе показано, че липсата на прозрачност в тази област може да предизвика появата на неизвестни рискове за нашата финансова система. Докладът на г-н Langen обаче посочва също така, че деривативните продукти играят и противоположната роля да разсейват рисковете пред бизнеса - както пред малкия, така и пред големия - а той стои в основата на икономическото възстановяване на Европа.
<P>
Доволна съм, че Парламентът ясно огласи своето становище за това, че много крайни потребители ще бъдат освободени не само от клиринга, но и от обезпечаването и от капиталовите изисквания. И все пак аз не съм съгласна с всичко в окончателния доклад на г-н Langen, по-специално що се отнася до забраната на някои типове продукти, тъй като мисля, че този въпрос изисква по-задълбочено проучване, за да се избегне възможността новаторите във финансовата сфера да намерят прост път за пускането под нова форма или за създаването на още по-сложни продукти, за да заобикалят прекалено строгите правила. Аз обаче съм уверена, че процесът на законотворчество в Европа и в света продължава и че ще достигнем до работещо и ефективно решение за деривативните инструменти.
<SPEAKER ID="200" NAME="Elena Băsescu" AFFILIATION="PPE">
(RO) Преди всичко искам да поздравя г-н Langen за неговата работа върху доклада. Смята се, че дериватите са една от основните причини за разразяването на финансовата криза. Имайки за задача предотвратяването на нови кризи, проектопредложенията на Комисията за пазара на деривати ще намалят риска, който тези инструменти пораждат за икономиката на Европа.
<P>
С цел да се възстанови доверието във финансовите пазари е необходима правна рамка, която ще подпомогне засилването на прозрачността и ще позволи на пазарните играчи да правят точна оценка на включените рискове. В краткосрочен план важна цел е намаляването на риска, свързан с контрагента. Това може да бъде постигнато чрез по-честото използване на клирингови къщи - централни контрагенти. Необходимо е трансакциите да бъдат централизирани посредством централен контрагент с цел засилване на прозрачността. От тази гледна точка централните контрагенти подпомагат запазването на интегритета на фондовия пазар.
<SPEAKER ID="201" NAME="Мишел Барние" LANGUAGE="FR">
Г-жо председател, почитаеми членове, позволете ми първо да изкажа своите благодарности на г-н Langen за доклада, а също така и на комисията по икономически и парични въпроси. Това е навременен доклад, той е много качествен, освен това е важен и от икономическа, и от политическа гледна точка. Г-н Langen отговори на всички важни въпроси - и това не е изненада за мен, тъй като го познавам - той е приел и ни предлага една амбициозна гледна точка към проблема. Смятам, че това е наистина верният подход към проблема, имайки предвид неговата финансова и икономическа важност.
<P>
Почитаеми членове, всички вие осъзнавате, че когато обсъждаме пазара на деривати, ние говорим за една пазарна стойност от 600 трилиона щатски долара и за продукти, които ежедневно се използват от банките, а също и от стопанските субекти, за покриване на потенциални колебания в обменните курсове и в лихвените проценти или за покриване на колебания в цените на петрола.
<P>
Както каза г-жа Swinburne, тези продукти са полезни за нашите икономики, но същевременно те могат да бъдат източник на риск и понастоящем не подлежат на никаква форма на прозрачност и регистриране. Точно това трябва да променим и точно това предлагате Вие, г-н Langen, в своя доклад. Това е и подходът, който Комисията обяви в своето съобщение за пазарите на деривати през октомври 2009 г. и който лично аз подкрепих пред парламента на 13 януари 2010 г., както може би си спомняте. Това е доказателство, г-н Langen, че се стремя, както казах на 13 януари, да бъда на волана, а не на задната седалка.
<P>
А сега по-конкретно, искам да потвърдя своето намерение да представя законодателно предложение за извънборсовите деривати през това лято - по-точно в началото на септември. Целите са ясни: ние искаме да засилим прозрачността, да установим процес на обща стандартизация и да затегнем пазарите.
<P>
При това трябва да направим всичко това бързо, ефективно и без импровизации. Оценката на Парламента е на масата, моите служби работиха няколко месеца и поддържаха постоянен диалог с всички заинтересовани страни. В действителност ние днес инициирахме публична консултация, за да финализираме нашите предложения в някои специфични аспекти. Бих споменал например критерия, който трябва да бъде приет с цел да направи задължителен клиринга на дериватите; не всички деривати могат да бъдат стандартизирани.
<P>
Второ, типът и равнището на изискванията за благоразумие при управлението на риска, които трябва да имаме по отношение на клиринговите къщи; г-жа Băsescu правилно повдигна въпроса. Тези клирингови къщи трябва да ни позволяват да намалим системните рискове и ние трябва много грижливо да им осигурим тази възможност и да им предоставим всички изисквани условия, за да изпълняват тази роля.
<P>
Трето, условията, при които клирингови къщи в трети страни могат да предлагат тези услуги в Европа. Друг въпрос е потенциалната оперативна съвместимост между клиринговите къщи, а също и въпросът за депозитарите; те са основни инфраструктури, доколкото ще събират цялата информация за трансакциите. Как ще ги регулираме? Ще искаме ли от тях да са установени в Европейския съюз? На всички тези въпроси трябва да се обърне специално внимание и да имаме предвид отговорите, които ще ни бъдат дадени. Трябва да имаме предвид резултатите от консултацията както при оценката на въздействието, така и при законодателното предложение.
<P>
Искам да обърна внимание на няколко по-специфични пункта от доклада Langen. Първо, взех предвид опасенията на Парламента относно собствеността на клиринговите къщи и относно прекомерния контрол върху клиринговите къщи от страна на техните потребители. И аз като Вас, г-н Langen, искам да съм наясно с всеки потенциален конфликт на интереси, но в същото време трябва да имаме предвид основните правила на Европейския съюз в еврозоната за свободата на инвестициите, а тези правила не се схождат с регулациите за собствеността на клиринговите къщи. Но ние ще продължим да работим по въпроса.
<P>
Това е много деликатен проблем и аз не искам да го избягвам; повдигнах въпроса на консултацията, защото при всички случаи се нуждаем от стриктни механизми на управление с цел минимизиране на потенциалния конфликт на интереси.
<P>
Искам също да отбележа това, че Вие предпочитате клиринговите къщи и централните депозитари да са установени в Европа. Аз лично, г-н Langen, също съм привърженик на този подход. Ето защо представихме три различни опции по отношение на депозитарите в нашата консултация.
<P>
И все пак ако тези услуги са установени отчасти в Европа, отчасти другаде, ще бъде предизвикателство да направим така, че всички тези институти да се подчиняват на едни и същи правила и нашите компетентни органи да имат пряк, непосредствен и безусловен достъп до информацията, която им е необходима.
<P>
В доклада е изразено и предпочитанието да се даде на Европейския орган за ценни книжа и пазари (ЕОЦКП) важна роля в извършването на надзор на клирингови къщи и в регистрирането и наблюдението на депозитари. Това също е много важен въпрос, по който ще продължаваме да работим. Г-н Langen, отговорността в областта на надзора и пълномощията за това е свързана с данъчните задължения.
<P>
Да се предоставят надзорни отговорности на ЕОЦКП означава теоретично, че ЕОЦКП ще носи също така и бюджетна отговорност, която трудно може да бъде определена на този етап, но ние не сме взели окончателно решение по въпроса.
<P>
Аз също споделям Вашите опасения относно колебанията на пазарите на стокови деривати; понастоящем работя именно върху тези колебания, и както казах в Парламента, върху контрола относно всички рискове за спекулации и хиперспекулации, контрола относно тези според мен възмутителни трансакции в сферата на селскостопанските борсови стоки. Тук също трябва да се стремим към обща прозрачност на пазарите и да изработим средства за борба с прекомерните им колебания.
<P>
И накрая, Комисията иска да намери решение на проблемите, наблюдавани напоследък на пазарите на деривати, по-специално по отношение на държавния дълг. Госпожи и господа, днес инициирах и консултация за късите продажби, която засяга също и държавногарантираните суапове за кредитно неизпълнение (CDS). През септември ще представим и законодателно предложение по въпроса.
<P>
Ето защо искрено считам и съм доволен да ви кажа, че докладът Langen показва необходимото равнище на ангажираност с тези изключително сериозни въпроси и има за цел да подпомогне изграждането и прилагането на стратегия за пазарите на извънборсови деривати, така че те да бъдат по-сигурни, по-прозрачни и по-ефективни. И нещо повече, в много отношения докладът представлява един много полезен и много важен стимул за нашите правителства и за Комисията, за което ви благодаря.
<SPEAKER ID="202" NAME="Председател">
Разискването приключи.
<P>
Гласуването ще се проведе утре (четвъртък, 15 юни 2010 г.).
