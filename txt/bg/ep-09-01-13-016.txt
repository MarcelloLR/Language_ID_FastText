<CHAPTER ID="016">
Фармацевтични продукти (разискване) 
<SPEAKER ID="376" NAME="Председател">
Следващата точка е изявление на Комисията относно пакета за фармацевтичните продукти.
<SPEAKER ID="377" NAME="Günter Verheugen" LANGUAGE="DE">
Гжо Председател, госпожи и господа, предложенията за така наречения фармацевтичен пакет, които представям тази вечер по настояване на Парламента, са подчинени на обща тема. Намерението на тези мерки е да защити правата, потребностите и интересите на пациентите, обхванати от системите на здравеопазване на държавите-членки.
<P>
Според нашето виждане пациентите не са просто обект на услуги, предоставяни от здравните работници, нито обект на финансови интереси от страна на фармацевтичната индустрия. Пациентите са отговорни граждани, чието здраве е най-значимото притежание и които по право трябва да разполагат с най-добрите лекарства и безопасни начини за лечение. Пациентите са обект на здравната политика.
<P>
Здравето обаче или възстановяването му не е просто право. Тук се отнасят и задължението да се грижиш за себе си чрез здравословен начин на хранене, живот и активно участие в лечението при необходимост от провеждане на такова.
<P>
Нашето предложение за по-ефективен мониторинг върху действителните ефекти на одобрените лекарствени средства, например, предполага този вид активен ангажимент от страна на пациентите. Ако те не информират властите за аномалии, свързани с лекарствените продукти, които приемат, процесът на контрол ще бъде загуба на време.
<P>
Същото се отнася и до защитата срещу фалшиви лекарства. Пациентите могат и трябва в бъдеще да са сигурни, че не приемат фалшиви лекарства, като се уверят, че всички характеристики на безопасността, които занапред ще фигурират върху опаковките, са налице. Ако вярваме че активните, информирани пациенти имат съществена роля в здравеопазването, контрола на лекарствените средства и предотвратяването на разпространението на фалшиви лекарства, трудно може да се разбере защо на пациентите се отказва достъп до информация относно най-важните лекарства. Поради тази причина фармацевтичният пакет се състои от четири части: политическо съобщение и три законодателни предложения, свързани с контрола върху безопасността на лекарствените средства, фалшивите лекарства и информацията за пациентите.
<P>
Бързо нарастващия брой фалшиви лекарства ни принуждава да действаме. Броят на иззетите на външните граници на Европейския съюз фалшиви лекарства е нараснал почти четири пъти в периода 2005-2007 г. Ако сега не предприемем нещо, рано или късно ще настъпят и първите смъртни случаи. Проблемът се е пренесъл вече и върху законната мрежа за доставки на лекарствени средства. Открихме фалшиви лекарства на различни звена от веригата на доставки. Всеки от тези случаи е свързан с хиляди опаковки и, следователно, представлява риск за хиляди пациенти. В бъдеще европейските пациенти трябва да могат да имат пълно доверие в качеството на лекарствените средства, с които се снабдяват от законните доставчици, като аптеките, например.
<P>
В този смисъл ние предлагаме следното: първо, ясни регламенти за всички, свързани в законната верига за доставки; второ, по-стриктен надзор над лекарствата, превозвани транзитно или предназначени за износ; трето, отбелязване на най-новите характеристики за безопасност на лекарствата върху най-застрашените от фалшифициране, в това число и печат, идентификационен знак и баркод с цел гарантиране на проследяването на всяка опаковка; и четвърто, регламенти за контрол върху безопасността на активните вещества.
<P>
Докато предложението беше в етап на разработване, възникна недоразумение, което бих искал да изясня веднъж завинаги. Единствената цел на това предложение е повишаването на безопасността на пациентите. То няма за цел да предотврати определена форма на дистрибуция на лекарства, като паралелната търговия, например. Въпросният сектор е отговорен за провеждането на много агресивна информационна кампания. Няма да сгрешите много, ако я наречете кампания за дезинформиране. Все пак обаче, бих искал отново да поясня, че паралелната търговия с лекарствени продукти е дейност, разрешена от Договора за създаване на Европейския съюз и ще остане такава. Практикуващите я обаче ще трябва да спазват новите изисквания за безопасност, както всички други участници във веригата за доставки. Спрямо никого не се прилага преференциално отношение, нито пък някой е поставен в неизгодно положение.
<P>
Законодателното предложение относно надзора над лекарствените средства, с други думи, контролът върху одобрените лекарствени продукти, ще подобри безопасността на пациентите и ще намали ненужния административен товар. Това е добър пример как с по-малко бюрокрация може да се постигне по-голяма безопасност. Това ще се реализира чрез по-ясни отговорности и по-ефективни задължения за съобщаване. Нещо повече, производителите са длъжни да въведат ефективна система за контрол. Достъпът до информация навсякъде в Общността относно нежеланите или неизвестни до момента лекарствени реакции ще улесни в значителна степен управлението на риска в Общността.
<P>
Последният елемент на фармацевтичния пакет е предложение за по-добра информация за пациентите. Знам, че този въпрос предизвиква особено противоречиви мнения и ние многократно сме го разисквали тук, в Парламента, но се надявам, че ще сполучим да обсъдим проблема спокойно и обективно, без да прибягваме до полемика.
<P>
Пациентите имат право да бъдат информирани и това особено се отнася до лекарствата. Здравето е едно от най-големите ни богатства, а може би дори най-голямото. Значението на здравето ще продължи да нараства в условията на застаряващото ни общество. В демократичните общества, следователно, се разбира от само себе си, че пациентите трябва да притежават подробна информация по въпросите, които имат отношение към тяхното здраве.
<P>
Трябва да заявя много ясно, и това наистина е основополагащ принцип на демократичното общество, че не е необходимо да обясняваме и оправдаваме факта, че на хората трябва да се предоставя информация. Вместо това трябва да обясняваме и оправдаваме случаите, когато тази информация не е осигурена на гражданите.
<P>
Пациентите вече активно търсят достъп до информация. Всеки от нас се е сблъсквал със ситуация, когато приятели, познати или дори членове на семейството разказват за сериозно болни хора или техни роднини и приятели, които отчаяно търсят информация за по-добро лекарство или по-добра терапия, като в много от тези случаи хората наистина са отчаяни.
<P>
Първото място, където тези хора търсят, е интернет. Така попадат на информация от други части на света и не са в състояние да преценят дали става дума за рекламна стратегия или фактически достоверна информация. Според мен това положение е ужасно и непоносимо.
<P>
Затова бих искал да отбележа пределно ясно, че настоящата ситуация не отговаря на изискванията на пациентите за високо качество на информацията. Освен това води до дискриминация. Хората, които разбират английски език и знаят как да ползват интернет, имат достъп до информация, от която в същото време онези, които не владеят английски и не могат да ползват интернет, са лишени. Обикновено това са по-възрастните хора, а именно те в най-голяма степен се нуждаят от фактически достоверна информация.
<P>
Така както стоят нещата в Европа в момента, ако дадено лекарство е американско, информация за него има, ако обаче е европейско, такава липсва. Съображенията ни се основават на факта, че забраната за реклама само на лекарствени продукти по лекарско предписание по никакъв начин не трябва да бъде смекчавана, и че съществува съществена разлика между информация и реклама. Следователно предложението ни е част от тази информация да бъде публикувана, и в частност информацията, която е преминала през одобрението на съответните органи, като бъде отпечатана върху листовката за пациента на лекарствените продукти. Второ, тази информация трябва да се публикува в интернет само под формата на писмени отговори на конкретни въпроси или в специализирани здравни издания, посочени от държавите-членки.
<P>
Трето, трябва да се спазват строги критерии за качество, и четвърто, държавите-членки трябва да приложат ефективни механизми за контрол. Информацията трябва да бъде прегледана преди публикуване. Изключения ще се позволяват единствено в контекста на ефективните системи.
<P>
Бих искал да поясня, че съществуват, разбира се, много бели полета относно информацията за пациентите и рекламирането на лекарствените продукти. Отделните пациенти не са в състояние да се ориентират в заливащата ги от всички медии информация, затова пресяващата отговорност се пада на самите медии. Много често тази информация се контролира от заинтересовани, меко казано, страни и хората, които четат тази информация, не са в състояние да определят нейния източник или чии интереси защитава.
<P>
Ще работя с медиите и фармацевтичната промишленост за съставяне на етичен кодекс като гаранция за премахването на тази много съмнителна практика. За да сполучим в това, обаче, ние трябва да намерим по-добро и много по-новаторско решение на проблема с информацията за пациентите.
<P>
Настоящият пакет съдържа силно актуални и конструктивни предложения. Той извежда очевидните изводи от нарастващото значение, което гражданите придават на свързаните със здравето им въпроси. Надявам се да получа подкрепата на Европейския парламент за него. Много ви благодаря.
<SPEAKER ID="378" NAME="John Bowis" LANGUAGE="EN">
Гжо Председател, горещо приветствам изявлението на Комисаря и особено тона на встъпителните му думи, които се отнасяха до това, че пациентите са в основата на този въпрос. В момента подготвям за Парламента доклад относно трансграничното здраве, а безопасността на пациентите е основополагаща за него. Ако ми разрешите, бих казал така: искаше ми се това да се беше случило по-рано, за да сме приели вече вашия пакет от предложения заедно с другите здравни мерки в рамките на този Парламент. Това няма да бъде възможно, но поне сме на прав път.
<P>
Вие, предполагам, бихте могли да споменете пред вашите колеги желанието ни да видим като част от пакета за безопасност и някакво мнение относно злополуките с убождания с игла от спринцовка.
<P>
В момента сме насочили вниманието си към трите точки, за които говорихте. Съвсем основателно обсъдихте информацията за пациентите, при това твърде подробно. Вярвам, че пациентите и особено тези с диагнози като невродегенеративни заболявания, например, с нетърпение очакват тази информация да достигне до тях по начин, който със сигурност не представлява рекламна дейност, но им дава увереност, че това, което четат, независимо дали в интернет или в листовката, или в рекламите и съобщенията, е - ще го кажа в прав текст - добронамерено спрямо тях и достоверно. Към момента те нямат достъп до такава информация и са изложени на риск, както сам казахте.
<P>
Другото нещо е фалшифицирането на лекарствени средства. Това е един от бичовете на нашата епоха. Едно е да притежаваш фалшив ръчен часовник или дизайнерска дреха, съвсем друго, и далеч по-сериозно е, когато става дума за фалшиво лекарство. Когато имаме налице фалшиво лекарство, пациентите са изложени на риск и могат да умрат от фалшивия медикамент. Както чухме, статистиката е за два и половина милиона опаковки, изземани годишно по границите на ЕС, и тя сочи значително нарастване на броя им за последните две години, 2005 и 2007. Страшното обаче е, че нараства броят на конфискувани от законни аптеки лекарства, а не само на такива, закупени по интернет.
<P>
Накрая, споменахте лекарствения надзор. Според нас пет процента от всички хоспитализации се дължат на нежелани лекарствени реакции, а те, от своя страна, са причина за около една пета от нелепите смъртни случаи в болничните заведения. Затова е жизнено важно да имаме опростен и много по-надежден пакет, свързан с лекарствения надзор.
<P>
Ако успеем да приложим всичко изброено дотук, смятам, че моят доклад и безопасността на пациентите могат да вървят "ръка за ръка", и че това трябва да бъде водещата точка в дневния ред довечера, в оставащия мандат на настоящия Парламент, както и за започващия работа в края на лятото следващ Парламент.
<SPEAKER ID="379" NAME="Dorette Corbey" LANGUAGE="NL">
Г-жо Председател, гн Комисар, госпожи и господа, похвално е, че тази вечер обсъждаме нов закон, свързан с фармацевтичното законодателство. Освен това бих искала да благодаря на комисар Verheugen за предоставената възможност.
<P>
Комисарят Verheugen съвсем уместно изтъкна факта, че са нужни поредица от законодателни изменения. Нуждаем се в по-голяма степен да се съсредоточим върху безопасността, от по-добри правила относно информацията за пациентите и ефективни мерки срещу фалшивите лекарства. Бих искала също така да подчертая необходимостта пациентът да заеме централно място в този процес.
<P>
Лекарствените продукти подлежат на строг надзор, затова е невъзможно на пазара да се продават лекарства с изтекъл срок на годност. Преди да стигнат до пазара, лекарствата се подлагат на строги тестове, но веднъж постъпили за продажба, е много трудно отново да бъдат проверявани. Надзорът над лекарствения продукт е ограничен след излизането му на пазара. Съобщават се нежелани реакции, но са налице малко проучвания върху ефективността на лекарствата. Предлаганото законодателство ни предоставя възможност да направим така необходимите подобрения на този фронт.
<P>
Например, холестерол-понижаващите лекарства се прилагат много широко, въпреки че се знае много малко за ефективността на различните продукти, както и действително много малко се знае относно това кой от продуктите е с най-добър ефект. Същото се отнася и до антидепресантите и други лекарствени продукти, които оказват влияние върху психичното здраве на хората. Би било добре, ако съществуваше изискване фармацевтичната промишленост да предприеме по-разгърнати научни изследвания върху ефективността и нежеланите реакции на произвежданите от нея продукти. В този смисъл се нуждаем от независимо тестуване.
<P>
Знаем, че информацията на пациентите за лекарствените средства е противоречива тема. Всеки, който гледа телевизия в най-гледаното време в Съединените щати може да разбере до какви проблеми може да доведе това. "Попитайте вашия лекар за лекарството "хикс" за рак на гърдата или лекарството "игрек" за цистит." Досега съществуваше забрана за рекламиране на лекарствени продукти в Европа и, ако питате за моето мнение, тази забрана трябва да остане в сила. Не можем да си позволим да ни приклещват с диагнози или да ни уговарят да вземем едно или друго лекарство.
<P>
Фармацевтичната индустрия желае да информира пациентите относно своите продукти и смята, че е най-подходяща за целта. Предполагам, че може и да е така, но според мен независимото тестуване е от съществено значение. Законодателното предложение смекчава правилата за разпространяване на информацията чрез интернет и печатните медии. Както каза комисарят Verheugen, става дума за новаторски и модерни предложения. Трябва да се прокара много ясна разграничителна линия между информацията и рекламата, за да имат пациентите право на надеждна информация. Поради тази причина смятам за добра идеята да се събира информация в европейска база данни, заедно със сравнителните данни за ефектите и нежеланите лекарствени реакции.
<P>
Третото предложение в пакета е насочено към по-голяма строгост на правилата, чиято цел е предотвратяване на достигането на фалшиви лекарства до пазара. И това е много правилно, защото както отбеляза моят колега, гн Bowis, предлагането на фалшиви лекарства на пазара е сериозно престъпление. Г-н Verheugen също е прав, като казва, че това явление е последствие не толкова от съществуването на паралелна търговия, колкото на съвсем различни механизми, с които трябва да се справим. В идните месеци ще трябва да задълбочим разискванията си за предимствата и недостатъците на информацията за пациентите, фалшивите лекарства и безопасността на пациентите, защото е сигурно, че става дума за известен брой обществени задължения. Индустрията носи своята отговорност, пациентите също в някаква степен са отговорни, но и съответните органи трябва да понесат отговорността си.
<SPEAKER ID="380" NAME="Carl Schlyter" LANGUAGE="SV">
Гжо Председател, позволете ми да благодаря на Комисията за нейното изявление. Смятам, че е добре да се обърне внимание на екологичните аспекти на проблема, например. Замърсяването от фармацевтични продукти е нарастващ проблем в заводите за преработка.
<P>
Колкото до рекламирането на лекарствени продукти, бих искал да видя най-строгите възможни ограничения. Да ви призная, доста се поуморих от този въпрос. Една вечер, докато гледах телевизия, забелязах, че една четвърт от всички реклами са за лекарствени продукти без рецепта. Бих искал Комисията да извърши оценка на въздействието, за да се види доколко е голям ефектът от рекламите върху продажбите на тези лекарствени продукти. Разумно ли е да има толкова много телевизионни реклами на лекарствени продукти, дори и когато става дума за такива, които се продават без рецепта?
<P>
В Швеция имахме случай с една ваксина, Gardasil, която едва ли може да се отнесе към категорията на лекарствени продукти без рецепта или епидемиологични ваксини. Затова много силно желая да направим по-строго законодателството в тази област.
<P>
Въпросът за фалшифицирането на лекарства вероятно е свързан и със съществуващата система за патентите. Налице е прекалено голяма разлика в цените. Вярвам, че едно от решенията на проблема за по-добро насочване на научните изследвания в посока на обществения интерес би било, вероятно, по-широкото прилагане на наградни фондове за фармацевтичните продукти. Например, пренебрегнатите тропически заболявания, или с други думи области, в които не могат да се очакват големи продажби, ще могат да се възползват от наличието на нови лекарства. Това ще позволи повече от провежданите научни изследвания да стават с цел произвеждане на лекарства за социални групи, които не притежават голяма покупателна способност.
<P>
Бих искал Комисията да разгледа по-внимателно възможностите за по-добро оползотворяване на наградните фондове, когато личността, създала нов фармацевтичен продукт, получава еднократно възнаграждение. При това положение производството ще бъде свободно от разрешителни. Смятам, че в някои случаи това може да бъде по-добра система за подобряване на научните изследвания и преди всичко за премахване на фалшифицирането на лекарства. Виждам много предимства и възможности от позицията ни на политици да насочим научните изследвания към разрешаване на проблема на дадено заболяване, вместо да лекуваме симптомите в продължение на 30 години с твърде изгодни, за предприеманите от нас действия, медикаменти.
<P>
Накрая бих искал да кажа нещо за нанотехнологиите. В лекарствата има наночастици, но ние знаем твърде малко за токсичните им ефекти. Бих искал да бъдат въведени по-добри методи за изследване на токсикологията на наночастиците.
<SPEAKER ID="381" NAME="Irena Belohorská" AFFILIATION="NI">
(SK) Мнозина от нас вероятно ще говорят за принципа на субсидиарност на здравната система във връзка с фармацевтичния пакет. Независимо от това обаче, ситуацията на фармацевтичния пазар сочи, че ако Европа желае да бъде конкурентоспособна в областта на научноизследователската и развойна дейност, както и на разпространението и продажбата на нови лекарства, е необходимо по-тясно или по-добро сътрудничество в тази област между държавите-членки.
<P>
Пациентите трябва да бъдат по-добре информирани относно лекарствата и, разбира се, за нежеланите лекарствени реакции, за да могат по-активно да участват в терапията. Поради ограниченото финансиране за научно изследователска и развойна дейност в областта на фармацията в Европа, европейската фармацевтична индустрия не е в състояние да се конкурира с Америка, Япония или Канада. Ето защо цените на лекарствата на европейския пазар нарастват непропорционално.
<P>
В Европейския парламент сме разисквали многократно недостатъчния достъп до някои лекарства, например тези за лечение на ракови заболявания или така наречените редки заболявания. Ние поставяме пациентите, които и без друго са в тежко положение, в положението на просяци, които трябва да намират спонсори, за да получат лечение. Високата цена на много лекарства принуждава здравния сектор да търси по-евтини алтернативи, с други думи генерични лекарства. За съжаление именно последните твърде често са обект на фалшификации и често пъти не съдържат активно вещество, а само захар и помощно вещество за направата на таблетката.
<P>
Гореизложените факти ни показват колко важно е да се разменят мнения, да се дискутира и впоследствие да се приеме цялостен фармацевтичен пакет, който да гарантира, че всички пациенти се лекуват с висококачествени и достъпни лекарства. В този смисъл очаквам с нетърпение ефективното сътрудничество с докладчиците по отделните части на пакета в Комисията по околна среда, обществено здраве и безопасност на храните. Трябва да се съглася с Комисаря, че именно продаваните по интернет лекарства в най-голяма степен застрашават безопасността на фармацевтичната политика.
<SPEAKER ID="382" NAME="Anne Ferreira" AFFILIATION="PSE">
(FR) Г-жо Председател, гн Комисар, госпожи и господа, не преставам да се изненадвам, когато здравни въпроси се обсъждат от Главна дирекция "Предприятия и промишленост". При изчитането на предложенията за информацията за пациентите обаче бързо става ясно, че с изключение на един-два нюанса, те третират лекарствените продукти като всеки друг вид продукт за потребление.
<P>
Поради тази причина аз считам, че предоставяната от фармацевтичната индустрия информация, различна от тази, която се отбелязва върху етикетите и задължителните предупреждения, се нарича реклама, и че посредством нейното повторение се превръща в конкурентоспособно търговско благо.
<P>
Комисията може да предприеме мерки за формулиране на предложенията си, а може и да продължи да ни убеждава, че именно асоциациите на пациентите очакват с нетърпение тези мерки. Много от нас обаче не могат да бъдат заблудени от въздействието на директивата за "информацията за пациентите" и са наясно, че тя няма да допринесе по никакъв начин за действителното подобряване на здравето на европейците.
<P>
Вече можем да сме сигурни, че ако този текст трябваше да бъде приет, бюджетът на фармацевтичната индустрия за маркетинг щеше да удари тавана, за сметка на научните изследвания, несъмнено,. Свидетели сме как 23 % от оборота се отделят за реклама, а само 17 % - за научни изследвания, а ако погледнем Съединените щати и Нова Зеландия, където тази рекламна информация вече е разрешена, ще видим, че това води до увеличаване на броя на рецептите и размера на разходите за здравеопазване, без видимо подобряване на качеството на предоставяните грижи или здравето на самите граждани. Нека си вземем поука от тези факти.
<P>
В заключение искам да кажа, че съвременното решение е в това да имаме повече доверие на здравните работници или да се подобри тяхното обучение, за да бъдат те в състояние да предоставят информация относно съществуващите терапии и лекарства по лекарско предписание.
<SPEAKER ID="383" NAME="Åsa Westlund" AFFILIATION="PSE">
(SV) Гжо Председател, гн Verheugen, както отбелязахте, пакетът с предложения беше широко дискутиран, преди още да бъде предложен на вниманието ни. Това вероятно никак не е учудващо, тъй като фармацевтичните продукти засягат всеки един от нас. Освен това обаче, те засягат и мощните компании със силни интереси, както и използването на приходите от данъци.
<P>
Лично аз помолих Комисията да включи ефекта от фармацевтичните продукти върху околната среда в предоставената информация. Много се радвам, че Комисията е направила това и го е включила в предложението като нещо, което може да бъде добавено към наличната информация. Продължавам да смятам все пак, че в действителност тази информация би могла да бъде задължителна при предоставянето на информация за фармацевтичния продукт.
<P>
Не желая да виждам реклами за фармацевтични продукти, отпускани с рецепта. Затова се радвам, че Комисията изглежда споделя моя възглед. Също като Комисията обаче и аз вярвам, че пациентите и широката общественост трябва да имат правото на надеждна и точна информация относно фармацевтичните продукти. В няколко случая това вече е факт. В Швеция, например, имаме система, наречена FASS. Отличителната й черта е, че предоставя възможност на обикновения гражданин да открие надеждна информация бързо, и особено предвид факта, че сме залети от информация, която, откровено казано, е подвеждаща и най-вече в различните чатове и форуми в интернет, до които човек в уязвима ситуация се добира много лесно. Независимо от това обаче, както предлага Комисията, необходимо е информацията да бъде обективно контролирана, за да бъде надеждна. И именно за тази част от предложението на Комисията са основните ми съмнения. Би било твърде важно да се регламентира как тези информационни канали могат и трябва да бъдат създадени, за да бъдат лесно достъпни и в същото време достъпни единствено за онези, които се нуждаят от тази информация, така че хората, които не са потърсили тази информация, да не достигат до нея, както правят рекламите.
<P>
Също така имам известни съмнения дали наистина се нуждаем от цялостно регламентиране на този въпрос на ниво ЕС. Когато приключим с разискванията, ще се върнем към факта, че този проблем е от сферата на предоставяне на здравни услуги и медицински грижи и, следователно, би трябвало да е изключително от компетенцията на държавите-членки. Затова ми се иска да съм убедена в по-голяма степен, че законодателното регламентиране на този проблем на ниво ЕС е наистина необходимо.
<SPEAKER ID="384" NAME="Erna Hennicot-Schoepges" AFFILIATION="PPE-DE">
(FR) Гжо Председател, имам два въпроса, които бих искала да задам на Комисаря. Смятате ли да откриете начин да попречите на едно списание, разпространявано безплатно в аптеките в Германия, което скрито се финансира от фармацевтичната индустрия, да попадне под ударите на въпросната директива?
<P>
Вторият ми въпрос се отнася до наименованията на лекарствата в трансграничните райони. Често пъти са различни, независимо от факта, че лекарствените продукти съдържат идентични вещества. Дали няма начин да се улеснят нещата за живеещите в трансграничните райони?
<SPEAKER ID="385" NAME="Avril Doyle" AFFILIATION="PPE-DE">
(EN) Г-жо Председател, приветствам направеното тази вечер изявление на Комисията и очаквам с нетърпение да се запозная по-подробно с текста на предложения пакет от мерки.
<P>
Преди години в тази зала обсъждахме фармацевтичния преглед. Тогава към него се отнасяха както лекарствата за ветеринарната медицина, така и лекарствените продукти за хуманната медицина. Питам се защо двете насоки са били разделени на този етап от процедурата. Комисията вероятно е запозната с интереса ми към изработване на законодателство за регулиране на максималните остатъчни вещества, които постъпват в хранителната верига чрез фармацевтичните препарати за ветеринарната практика. От доста време критикувам сериозните недостатъци на директивата относно лекарствените продукти, използвани във ветеринарната медицина.
<P>
Мога ли да помоля уважаемия член на ЕК да направи коментар относно лекарственото взаимодействие и множествената лекарствена терапия, както и по проблемите на лекарствената резистентност във връзка с разискванията тази вечер? Аз, както много други, смятам, че понастоящем трябва да разполагаме с много по-голяма по обем информация за пациентите. Пациентите не би трябвало да се "конкурират", ако мога така да се изразя, с това, което се публикува в интернет, където информацията често пъти всъщност е дезинформация. Те трябва да получават заедно със своите лекарства надлежно прегледана научна информация от първа ръка.
<P>
Накрая искам да отбележа, че и аз имам опасения относно ролята на фармацевтичните компании за повлияване навиците на лекарите по изписване на рецепти. Мога ли да помоля члена на ЕК за коментар?
<SPEAKER ID="386" NAME="Günter Verheugen" LANGUAGE="DE">
Г-жо Председател, госпожи и господа, в отговор на коментарите на г-жа Corbey бих искал да отбележа най-напред, че именно аз дадох зелена светлина за изграждането на европейска база данни за лекарства, отпускани с рецепта, преди няколко години. Работата по съставянето на базата данни върви добре и в близко бъдеще системата ще бъде на разположение.
<P>
Не само г-жа Corbey, но и други членове на този Парламент зададоха въпроса възможно ли е да се прокара ясно разграничение между информация и реклама? Нека заявя ясно още веднъж, че Комисията се противопоставя изцяло на допускането на рекламиране или популяризиране, или както искате го наричайте, на лекарства, отпускани само с рецепта, в Европа. При никакви обстоятелства няма да позволим това да се случи. Обаче не мога да се съглася с вас, когато твърдите, че не съществува разлика между информация и реклама. Всеки, който твърди, че не е възможно да се направи разграничение между информация и реклама, обижда стотици хиляди журналисти, които всеки ден ясно демонстрират в работата си във вестниците, по радиото или телевизията, че съществува разлика между информация и реклама. Създадените от нас регламенти са толкова точни и прецизни, че изобщо не става дума за размиване на границата между информация и реклама. Информацията трябва да се основава на данни, които вече са били разрешени от одобряващия орган. Разрешението трябва да бъде получено преди публикуването и подлежи на строг контрол на качеството. Наистина не мога да си обясня как някой може да смята, че това е реклама.
<P>
Г-н Schlyter повдигна въпроса за ваксините. Длъжен съм при това положение да заявя ясно, че ваксините, съвсем естествено, не се разпространяват свободно. Обичайно те се предоставят на обикновените граждани от органите на общественото здраве в контекста на информационни кампании, които имат за цел осигуряване на максимално възможна ваксинационна плътност. И това следва да бъде точно така, но разликата между информация и реклама трябва, разбира се, също да бъде отчетена в случая с ваксините. По този въпрос споделям напълно вашето мнение. Проблемът с фалшивите лекарства няма отношение към интелектуалната собственост. Фалшивите лекарства не се произвеждат, защото някой води спор за интелектуална собственост. Лекарствата, подлежащи на фалшифициране, са били вече одобрени, което означава, че ако е имало проблем с интелектуалната собственост, той е бил разрешен. Лекарства се фалшифицират от чиста алчност. Изобщо не става дума за нарушаване правата на интелектуалната собственост. Това е откровено престъпно деяние. Защото фалшифицирането на лекарства може да се подведе като телесна повреда, ако не и опит за убийство, но няма нищо общо с въпросите на интелектуалната собственост.
<P>
Бих искал да представя на вашето внимание статистически данни, предоставени от Европейската агенция по лекарствата, която изследва възможните ефекти от подобрената информация за пациентите. Във Великобритания 5 % от случаите на приемане в болница се дължат на вземане на погрешно лекарство, с други думи, лекарство, към което въпросните пациенти са алергични или което не би следвало да получат. От всички пациенти в болничните заведения на Великобритания 5 % се дължат на факта, че пациентите са взели неправилното лекарство. Знаем, че в 50 % от случаите това е можело да се избегне, ако пациентът е бил информиран за естеството на приеманото от тях лекарство. Но те не са разполагали с такава информация. Използвам този пример в отговор на здравните органи в държавите-членки, които не споделят с възторг идеята за добре информирани пациенти, защото се страхуват, че добре информираният пациент става по-взискателен и ще поиска по-скъпи лекарства. А статистиката, за която ви говорих, показва, че информацията за пациента може да доведе до икономия на средства.
<P>
В отговор на въпроса на г-жа HennicotSchoepges относно брошурите и списанията, които се разпространяват безплатно, не мисля, че европейският законодател е в състояние да спре някого да разпространява безплатно брошури. Това е практика в редица държави-членки. Забраната за реклама се отнася и до тези списания и брошури. Сещам се в момента за така популярното в моята родина издание "Apothekenumschau". Но на тези издания не им се разрешава да съдържат реклами за лекарствени продукти, отпускани само по рецепта.
<P>
Споменах нещо за бели полета, с други думи това е скритата реклама, за която вие също говорихте. Да, действително тя съществува. Запознати сме с тези практики и предложенията ни са насочени към предотвратяване на скритата реклама, която може да се открие в много области на живота.
<P>
Що се отнася до трансграничните райони, описаните обстоятелства имат общо с факта, че по принцип одобрението на лекарствата става на национално ниво. Одобрение на европейско ниво е по-скоро изключение от правилото. Това означава, че производителите получават одобрение за техните лекарства на различните пазари в държавитечленки и никой не може да им забрани да ги регистрират под различни имена. Именно там се корени проблемът. Ако лекарството има европейско одобрение, тогава ще бъде на разположение навсякъде в Европа, включително и в трансграничните райони под едно и също търговско име.
<P>
Г-жо Doyle, не смятам, че областите на ветеринарната и хуманната медицина се покриват едно към едно в обсъжданите от нас области. В двата случая става дума за съвсем различни структури. Например животните не са в състояние да потърсят информация за лекарствата. Връзката между търсене и предлагане е твърде различна. Все пак, ще се радвам да разгледам този проблем в бъдеще. Също така бих искал да отбележа, че както знаете, преди много време внесохме предложение по въпроса за остатъчните количества.
<SPEAKER ID="387" NAME="Председател">
Разискването приключи.
