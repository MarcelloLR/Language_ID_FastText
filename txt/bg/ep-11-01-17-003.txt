<CHAPTER ID="003">
Изявление на председателството
<SPEAKER ID="007" NAME="Председател">
В началото искам да кажа няколко неща. Това са пет кратки точки.
<P>
В четвъртък, 27 януари, се отбелязва 66-ата годишнина от освобождаването на германския нацистки концентрационен лагер Аушвиц-Биркенау. Всяка година на този ден ние почитаме паметта на повече от 1 милион души, убити там. Това ни дава сила да работим заедно за изграждане на мирно бъдеще за обединена Европа, Европа, която няма да преживее отново такива кошмари.
<P>
Второ, на 13 януари народът на Литва отбелязва 20-ата годишнина от "кървавата неделя", когато съветската армия се опитва да свали демократично избраното правителство на независима Литва. Литовците защитиха своята свобода и днес се ползват с равни права като членове на евро-атлантическата общност. Като си припомняме тази годишнина, която е важна за Европа, днес ние изразяваме солидарност с народа на Беларус, който е наш съсед, и който още очаква свободата и демокрацията да дойдат в неговата страна.
<P>
Трето, на 23 декември 2010 г. Европейският съюз ратифицира Конвенцията на Организацията на обединените нации за правата на хората с увреждания. Конвенцията, заедно със стратегията на Европейската комисия за хората с увреждания, ще позволи да се гарантират равни граждански, политически и икономически права до 2020 г. за почти 80 милиона граждани на Съюза, които са засегнати от някакъв вид увреждане.
<P>
Четвърто, бих искал да отново да заявя, че сме сериозно загрижени от изчезването на китайския юрист Gao Zhisheng. Според последните съобщения той е малтретиран и подложен на изтезания. Европейският парламент вече неколкократно се занимава със случая на г-н Zhisheng. Днес бих искал да призова китайските органи да разкрият мястото на задържането му и да дадат информация за здравословното му състояние.
<P>
Накрая, след последното ни заседание преди Коледа белгийското председателство приключи и ръководството на Съвета на Европейския съюз беше поето от Унгария. Ще говорим и за двете председателства по време на тази месечна сесия на Парламента. От последното ни заседание насам се случиха важни политически събития. Имам предвид изборите в Беларус и неотдавнашните сблъсъци в Тунис. И двете събития са в реда на работа на нашата пленарна месечна сесия. Бих искал също така да напомня на всички, че няколко сериозни природни бедствия се случиха през последните седмици на коледния период. Ние съчувстваме на семействата на жертвите и бихме искали да изразим нашите съболезнования към тях и на правителствата на засегнатите държави.
