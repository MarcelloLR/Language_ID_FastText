<CHAPTER ID="011-03">
3. Иран и по-специално случая Nasrin Sotoudeh
<SPEAKER ID="373" NAME="Председател">
Следващата точка е разискването относно седем предложения за резолюция относно Иран, и по-специално случая Nasrin Sotoudeh.
<SPEAKER ID="374" NAME="Bastiaan Belder" LANGUAGE="NL">
Г-н председател, точно преди една седмица носителката на Нобелова награда Shirin Ebadi публикува в "Уолстрийт джърнъл" проникновена статия относно нейната приятелка Nasrin Sotoudeh, ирански адвокат за защита на правата на човека, която съвсем наскоро е била осъдена на единадесет години лишаване от свобода. Ebadi призова Запада да обърне по-голямо внимание на случая Sotoudeh и на всички смели защитници на правата на човека на територията на Ислямска република Иран.
<P>
Настоящото разискване е част от отговора на настоятелния призив на Ebadi. Ние не можем и не трябва да забравяме Nasrin Sotoudeh, нито нейните съмишленици в борбата за основните права на човека в Иран. Г-н председател, госпожи и господа, това също ще бъде и посланието на доклада, който се надяваме да представим от името на комисията по външни работи на пленарното заседание през март, и аз разчитам на всички вас да гласувате в негова подкрепа - силна и единодушна европейска подкрепа за правата на иранския народ.
<SPEAKER ID="375" NAME="Marietje Schaake" LANGUAGE="EN">
Г-н председател, отново сме принудени да говорим за правата на човека в Иран, след като Nasrin Sotoudeh беше осъдена на 11 години затвор. На нея й е забранено да практикува право, но нека ние да раздадем справедливост.
<P>
Принципите на правовата държава не се прилагат или не съществуват повече в Иран, а съдебната система е силно политизирана. Защитаването на правата на човека се счита за дейност срещу националната сигурност. Nasrin Sotoudeh, адвокат и майка на две деца, е обвинена в дейност срещу националната сигурност. Сред другите, които тя е защитавала, е и Zahra Bahrami - иранско-нидерландска гражданка, която, преди нидерландски дипломати да разговарят с нея, беше осъдена на смърт, и при сериозни съмнения относно провеждането на справедлив процес.
<P>
Независимо че Nasrin Sotoudeh е силна жена и е била силна, като е подкрепяла справедливостта, ние сме свидетели на един слаб режим, който репресира своите граждани, вместо да им осигурява благополучие. Върховният представител на Съюза по въпросите на външните работи и политиката на сигурност Аштън ще замине за Истанбул по-късно този месец, в опит да накара иранския режим да сътрудничи с международната общност относно ядрения въпрос. Същата цел се преследва и с икономическите санкции. Съмнявам се дали те ще доведат до желания резултат, преди да навредят прекомерно на народа на Иран, който вследствие на това ще става все по-зависим от безкомпромисното правителство.
<P>
Въпреки това, независимо че съм скептично настроена относно въздействието на икономическите санкции, аз съм убедена, че санкциите срещу лицата отговорни за нарушаване на правата на човека чрез например налагане на цензура, извършване на изнасилвания, изтезания и екзекуции, ще бъдат ефективна и необходима мярка за преустановяване на безнаказаността и за зачитане на справедливостта, за която се бореше Nasrin Sotoudeh. Правата на човека очевидно са ахилесовата пета на иранския режим.
<P>
Г-н председател, докато имам думата, мога ли да Ви помоля да накарате италианските колеги да пазят тишина, защото човек наистина се разсейва, когато започнат да говорят, след като техният въпрос е бил разгледан.
<SPEAKER ID="376" NAME="Председател">
Колеги, чухте молбата на г-жа Schaake. Други колеги също ви помолиха да запазите тишина. Ако имате да обсъждате някакъв личен въпрос, можете да го направите навън.
<SPEAKER ID="377" NAME="Struan Stevenson" LANGUAGE="EN">
Г-н председател, моето намерение днес беше да сравня Ислямска република Иран с нацистка Германия, но трябва да кажа, че считам, че в много отношения тя може би е дори по-лоша. Досега през тази година моллите са обесили 65 души. Десетима бяха обесени вчера. Първо им бяха наложени тежки глоби и домовете им бяха конфискувани, а след това всеки от тях беше безмилостно бит с камшик, преди да бъде заведен до бесилката. През последните четири седмици са били обесени 87 души.
<P>
Г-н Ахмадинеджад отрича холокоста и мрази евреите - казва, че иска да заличи Израел от картата и сега произвежда ядрени оръжия, които да му позволят да извърши това. Той и г-н Khamenei контролират безмилостното потъпкване на гражданите на Иран, при което обесването, изтезанията, убиването с камъни, ампутацията на крайници и бичуването са често срещано явление, а екзекуциите на деца и дори на бременни жени са ежедневна практика. Тази седмица на двама затворници в Mashhad са били ампутирани ръцете, други двама са осъдени на ампутация на крайници и присъдите скоро ще бъдат изпълнени.
<P>
Всеки, който се опита да разобличи това зло, незабавно се превръща в мишена. Пример за това е Nasrin Sotoudeh - смел адвокат за защита на правата на човека, която е била защитник на много невинни хора, осъдени несправедливо и екзекутирани от този фашистки режим. Нейната жестока присъда от 11 години затвор за това, че е вършела работата си, е обида за човечеството. Истинските престъпници са тираните в Техеран и от тях ще се търси отговорност. Те считат, че техните критици от Запада са част от международна конспирация за събаряне на режима им. Колкото до мен, аз ще се подпиша днес на проекта. На злото никога не трябва да се разрешава да побеждава и колкото по-скоро станем свидетели на възстановяването на свободата, демокрацията, човечността и правата на жените в Иран, толкова по-добре ще бъде за целия свят.
<SPEAKER ID="378" NAME="Rosario Crocetta" LANGUAGE="IT">
Г-н председател, госпожи и господа, като изискваме незабавното освобождаване на Nasrin Sotoudeh, ние настоятелно призоваваме Съюза и неговите държави-членки да правят повече за освобождаването на иранските граждани и на света от един от най-жестоките и авторитарни режими в историята.
<P>
Ислямска република Иран се характеризира не само със заплахата, която създава за световния мир с ядрения си проект, даващ възможност за пробуждане на ужаса от ядрена война, но също така и с незаконно произвеждани избори, масови арести на хора, които искат свободни избори, убиване на възроптаващите се, изнасилване и физическа разправа с неподкрепящите режима, несправедливи съдебни процеси, при които решенията могат да бъдат предречени веднага след повдигане на обвиненията, сериозни случаи на дискриминация срещу жени и хомосексуалисти и липса на свобода на изразяване на мнения и на сдруженията. Условията, в които се намират иранските затворници в лагера Ашраф, където са подлагани на насилие, дори на пребиване с камъни, са немислими.
<P>
Всеки ден най-малко двама души, включително деца, получават смъртна присъда в Иран и те не са виновни за нищо друго, освен че не се харесват на режима. Правните доказателства често се създават чрез жестоко и перфидно използване на брутални методи на изтезание. Критиките определено не са насочени към исляма, който се основава на мира, а към иранския режим. Арестът и осъждането на Nasrin Sotoudeh изкарват наяве едно ново равнище на съдебна измама, тъй като в този случай нападението и обвинението са насочени срещу защитник на народа, което означава, че гражданите на Иран не могат дори да се защитават.
<SPEAKER ID="379" NAME="Cristian Dan Preda" LANGUAGE="RO">
Г-н председател, независимо че Иран вероятно започва да се открива в областта на ядрената енергия, жалко е че трябва да направим заключението, че страната очевидно е невъзприемчива, когато става въпрос за права на човека.
<P>
Случаят Nasrin Sotoudeh напълно демонстрира това. За нейната работа в подкрепа на правата на човека тя беше наказана с изключително сурова присъда - 11 години лишаване от свобода, забрана да упражнява професията си на адвокат и да напуска страната в продължение на 20 години. Присъдата беше издадена след съдебен фарс.
<P>
Този случай далеч не е изолиран инцидент, а е част от обмислена от иранския режим стратегия за системно заглушаване на гласа на активистите за правата на човека. Цяла серия от много сурови присъди е насочена към адвокати, работещи активно в областта на правата на човека, и ние трябва да покажем солидарност с тези смели хора, които подкрепят правата на човека и предприемат действия в тази насока, независимо от заплахите, изтезанията и лишаването от свобода.
<SPEAKER ID="380" NAME="Raül Romeva i Rueda" LANGUAGE="EN">
Г-н председател, трябва да кажа, че дълбоко съжалявам за факта, че още веднъж се налага да разговаряме за Иран, но трябва да го направим. Наистина трябва, защото положението в Иран е много проблематично и напрегнато.
<P>
Затова е важно Парламентът да повтори отново своя призив за освобождаване на всички лица, лишени от свобода поради убежденията си, включително тези, които са били задържани през последната година във връзка с техните мирни, повтарям отново, мирни политически дейности и дейности в областта на правата на човека. Парламентът трябва още веднъж да призове иранските органи да зачитат международно признатите права на свобода на изразяването на мнение и на сдруженията и решително да осъди изключително суровата присъда срещу Nasrin Sotoudeh, както и да я поздрави за нейната смелост и ангажираност.
<P>
По същата тази причина Парламентът трябва да помисли относно г-жа Sotoudeh, както и относно нейните съмишленици активисти за правата на човека и лица, лишени от свобода поради убежденията си, и да изиска незабавното й освобождаване. Ние трябва да изразим нашата тревога относно все по-често налаганата присъда за забрана за напускане на Иран, което може да доведе до логическия извод, че органите на власт считат оставането в Иран за наказание.
<P>
Ние трябва да призовем органите да се борят с безнаказаността на нарушителите на правата на човека сред силите за сигурност и също така да повторим искането си за независимо проучване на твърденията за извънсъдебни екзекуции след оспорваните президентски избори през юни и за даване под съд на предполагаемите престъпници. Очевидно трябва също така да осъдим решително бомбеното нападение в Chabahar и да изразим съболезнованията и съчувствието си към семействата на жертвите и на ранените.
<P>
Накрая искам да кажа, че сме сериозно загрижени относно преследването на някои религиозни и етнически групи в Иран. Ние трябва да изразим нашето убеждение, подкрепено от съвременната история на Европа, че мирно и балансирано социално и политическо развитие може да бъде постигнато само като се вземат предвид културните и социалните стремежи на различните религии.
<SPEAKER ID="381" NAME="Bogusław Sonik" LANGUAGE="PL">
Г-н председател, Nasrin Sotoudeh ни даде основания да разговаряме за нея на предишно разискване на Европейския парламент относно липсата на защита на правата на човека в Иран, когато на 4 септември 2010 г. тя беше арестувана по обвинения в пропаганда срещу държавата, конспирация и сдружаване с цел извършване на дейност срещу националната сигурност. Тя е задържана в продължение на четири месеца. Сега след процеса тази видна защитничка на правата на човека и всеотдайна съратничка на носителката на Нобелова награда Shirin Ebadi е осъдена на 11 години лишаване от свобода, последвано от 20-годишна забрана за упражняване на професията й и за напускане на Иран. Нека не забравяме, че дългогодишни присъди за лишаване от свобода са получили и други политически затворници. Двадесет и шест годишната активистка за права на жените Shiva Nazar Ahari е осъдена на четири години затвор и 74 удара с камшик за същото престъпление.
<P>
Ние трябва ясно да подчертаем нашето противопоставяне на скандалните нарушения на основни права на човека като свободата на сдруженията, свободата на изразяване на мнение, правото на свобода на мисълта и правото на справедлив съдебен процес. Nasrin Sotoudeh, която е посветила живота си на борбата за защита на правата на човека - защитавайки осъдени на смърт непълнолетни и малолетни, както и лица обвинени в подстрекаване към мирни протести, а така също работейки в тясно сътрудничество с опозицията - се е превърнала в живо доказателство за нарушенията на правата на човека в Иран. Европейският съюз не може да бъде пасивен наблюдател на тази неравна борба срещу режима, водена от иранското общество.
<SPEAKER ID="382" NAME="Corina Creţu" LANGUAGE="RO">
Г-н председател, ние също подкрепяме исканията за незабавно и безусловно освобождаване на Nasrin Sotoudeh и на всички лица, лишени от свобода поради убежденията си в Иран. След изборната измама, която задържа режима на г-н Ахмадинеджад на власт, хиляди иранци платиха цената на свободата за смелия им протест срещу засилващите се репресии на режима. След месеци на изолация и изтезания Nasrin Sotoudeh беше осъдена на 11 години затвор, защото като адвокат и борец за права на човека тя защитаваше противниците на правителството в Техеран, включително и лауреат на Нобелова награда.
<P>
Наред с многобройните дисиденти, в иранските затвори понасят малтретиране и десетки журналисти и блогъри, които са се осмелили да упражнят тяхното основно право на свобода на изразяване на мнение. Считам, че ангажиментът на Европейския съюз за освобождаването на тези борци за демокрация следва не само да бъде под формата на публичен протест, но също и на конкретни мерки от страна на Европейската служба за външна дейност с оглед на мобилизиране на международната общност за засилване на общия натиск за преустановяване на нарушенията на правата на човека в Иран.
<SPEAKER ID="383" NAME="Charles Tannock" LANGUAGE="EN">
Г-н председател, ние в Парламента никога не трябва да забравяме, че свободата да спорим и да сме на различно мнение, на която толкова много се радваме в Европа, е рядко срещана и несъществуваща в много части на света. Това никъде не се вижда по-добре, отколкото в Иран.
<P>
Оказва се все пак, че в Парламента отново обсъждаме ужасяващото положение с правата на човека в тази ислямска република. Като адвокат Nasrin Sotoudeh е помогнала на много поддръжници на опозицията, които са били задържани и сплашвани след манипулираните президентски избори преди 18 месеца. Тя също така е представяла непълнолетни и малолетни, очакващи изпълнение на смъртната им присъда - истински героична работа в държава, която с готовност екзекутира деца. Тя беше задържана през септември миналата година по обвинения в разпространяване на пропаганда и заговорничене с цел навреждане на националната сигурност. Сега е осъдена на 11 години затвор и й е забранено да упражнява професията си в продължение на 20 години.
<P>
Тя трябва да бъде незабавно и безусловно освободена. Аз призовавам заместник-председателя на Комисията/върховен представител на Съюза по въпросите на външните работи и политиката на сигурност да настоява за това.
<P>
Парламентът и Комисията твърдо подчертават нарушенията на правата на човека от страна на бруталния, да не кажа отвратителен, режим на г-н Ахмадинеджад. Време е Съветът да постави общите ценности на ЕС пред отделните търговски интереси на държавите-членки в тази държава.
<SPEAKER ID="384" NAME="Marco Scurria" AFFILIATION="PPE">
(IT) Г-н председател, госпожи и господа, ние провеждаме още едно разискване относно нарушенията на правата на човека и демокрацията в Иран. Този път случая на адвокат, защитаващ активисти за правата на човека в Иран.
<P>
Намерението е наистина проблемът да бъде решен при източника, като не само се преустанови с хвърлянето в затвора на хора, които се борят за техните права, но и с пряката разправа с техните защитници, само за да се покаже накъде духа вятърът за онези, които искат да се противопоставят на режима Ахмадинеджад.
<P>
Г-н председател, днес ще се обзаложа, че след няколко седмици ние отново ще бъдем в Парламента, за да разговаряме относно друг, различен случай на нарушаване на всички основни права на човека в Иран. Нарушението ще бъде прикрито с някакъв престъпен мотив, който би бил смешен, ако не беше толкова трагичен, като дейността срещу националната сигурност или пропагандата срещу режима, какъвто е разискваният днес случай.
<P>
Г-н председател, аз наистина се чудя дали Парламентът трябва да продължава да поддържа делегация за отношения с режим, който е точна противоположност на всичко, на което се основава Европейският съюз.
<SPEAKER ID="385" NAME="Seán Kelly" AFFILIATION="PPE">
(EN) Г-н председател, обстановката в Иран отново е ужасяваща. Преди Коледа разисквахме положението на Sakineh Ashtiani, която беше осъдена на смърт чрез убиване с камъни за предполагаема изневяра - присъда, която впоследствие беше заменена със смърт чрез обесване за предполагаемо убийство. Днес обсъждаме нещастието на Nasrin Sotoudeh, която е осъдена на 11 години затвор за това, че е вършела работата си. Нейните активи са замразени и й е отказан достъп до нейния собствен адвокат. Съпругът й беше арестуван през седмицата за, цитирам: "разпространяване на лъжи и подриване на общественото мнение." Представяте ли си!
<P>
Считам, че всичко, което можем да направим, е да използваме нашето влияние и по най-добър начин нашата възможност да се опитаме да сложим край на тази зла лудост, особено малтретирането на жени и проявата на неуважение към тях. Това са два уместни примера.
<SPEAKER ID="386" NAME="George Sabin Cutaş" AFFILIATION="S&amp;D">
(RO) Г-н председател, осъждането на активистката за права на човека Nasrin Sotoudeh показва колко слабо се зачитат правата на човека в Иран. След съмнителното преизбиране на президента Ахмадинеджад през юни 2009 г. всички протести са жестоко репресирани, хиляди граждани са задържани и няколкостотин вече са осъдени.
<P>
Суровото наказание от 11 години затвор беше наложено на Nasrin Sotoudeh затова, че е защитавала голям брой противници на режима, задържани по време на демонстрации след президентските избори. Освен това тя беше порицана за интервютата, които е давала за чуждестранната преса по време на този период. Тук виждаме типичен случай на нарушение на правото на свобода на изразяване на мнение, на правото на адвокатите да упражняват професията си без натиск или принуда и също така правото на подсъдимия на безпристрастен съдебен процес.
<P>
Във връзка с това бих напомнил на Комисията и Съвета, че всяко сътрудничество между Европейския съюз и Иран трябва да започва от предпоставката, че зачитането на правата на човека е абсолютно задължително.
<SPEAKER ID="387" NAME="Ryszard Czarnecki" AFFILIATION="ECR">
(PL) Г-н председател, това е още един въпрос, който изпълва с възмущение европейското обществено мнение, както и членовете на Европейския парламент. Ако продължаваме да бъдем свидетели на ситуации в тази страна, при които очевидно се извършва нарушение на правата на човека, ние трябва да помислим относно устройството и отговорността на държавата. Ясно е, че зачитането на собствените традиции и обичаи не съответства на приемането на определени заявени стандарти или европейски стандарти, като тук имам предвид правата на човека. Това е очевидно. Добре е, че Европейският парламент се е заел с този въпрос. Все още обаче съществува въпросът за политическия натиск, защото това е като че ли следващия въпрос, по който Европейският парламент говори, когато обсъждаме Иран, и не постига голям успех. Вероятно е необходимо да започне да прилага много по-силен натиск, отколкото в момента.
<SPEAKER ID="388" NAME="Jaroslav Paška" AFFILIATION="EFD">
(SK) Г-н председател, активистите и поддръжниците, борещи се за права на човека в Иран, са подлагани от дълго време на преследване и задържане, и присъдата срещу адвоката Nasrin Sotoudeh е тъжен пример за това преследване.
<P>
Иранският режим постъпи по същия начин с активистката Shiva Nazar Ahari, адвоката Mohammad Seifzadeh и бореца Mohammad Oliyafar. И други активисти са застрашени с подобна съдба.
<P>
Репресиите в Иран продължават да се засилват и нашите опити да подобрим положението не дават резултат. Действията на правителството срещу онези, които имат резерви по отношение на режима, са достигнали такава степен, че ние трябва сериозно да започнем да обмисляме промяна на политиката към тази държава, както и да обмислим други възможности за оказване на по-ефективен натиск върху иранската администрация, така че да можем да помогнем на иранския народ да диша по-свободно. Това със сигурност няма да бъде лесно, но аз считам, че е наша отговорност да се опитаме да променим положение в Иран.
<SPEAKER ID="389" NAME="Sari Essayah" AFFILIATION="PPE">
(FI) Г-н председател, Nasrin Sotoudeh е един от най-известните адвокати, защитаващи правата на човека в Иран, и сред тези, които е защитавала, е и носителката на Нобелова награда Shirin Ebadi. Сред нейните клиенти са също и малолетни лица, осъдени на смърт, и жертви на домашно насилие. Нейното единствено престъпление е, че е упражнявала професията си, която е да защитава хора, неспособни да се защитят срещу бруталния режим на Иран.
<P>
Вълненията след изборите през 2009 г. и последиците след тях доведоха до взимане на сурови мерки от страна на иранските органи срещу защитниците и активистите за правата на човека. Целта на иранското правителство е да заглуши веднъж завинаги цялата опозиция вътре в страната и извън нея.
<P>
Европейският парламент отправи призив от името на населението на Ахваз например и представи единодушно писмена декларация относно този въпрос. Странно е, че международната общност не може да направи нищо, за да се отърве от този варварски режим.
<SPEAKER ID="390" NAME="Lidia Joanna Geringer de Oedenberg" AFFILIATION="S&amp;D">
(PL) Г-н председател, по време на последното разискване относно нарушенията на правата на човека в Иран, което беше проведено в Парламента само преди четири месеца, аз казах в изказването си, че всеки ден на петима ирански граждани се казва, че скоро ще загубят живота си по силата на присъда смъртно наказание. Към тази трагична статистика трябва да бъдат добавени също и присъдите за дългогодишно лишаване от свобода за ирански адвокати, които защитават жертвите на правосъдната система на държавата. Двете предпоследни думи вероятно трябва да се поставят в кавички. Четиридесет и седем годишната Nasrin Sotoudeh, която беше арестувана на 4 септември, изтезавана, а сега и осъдена на 11 години затвор, е пример за това.
<P>
Други ирански адвокати също са подлагани на репресии. Shiva Nazar Ahari, съосновател на Комитета на репортерите по въпросите на правата на човека, е получила присъда от четири години затвор, Mohammad Seifzadeh е осъден на девет години затвор и десетгодишна забрана да упражнява професията си, а Mohammad Oliyafar излежава едногодишна присъда само за това, че е представял клиентите си в съда. Считам, че чрез използване на преговорната позиция на върховния представител на Съюза по въпросите на външните работи и политиката на сигурност, ние следва да настояваме за включване на въпроса относно защитниците на правата на човека в разговорите с Иран като неотложен въпрос.
<SPEAKER ID="391" NAME="Monica Luisa Macovei" AFFILIATION="PPE">
(RO) Г-н председател, случаят на адвоката Nasrin Sotoudeh е много сериозен. Тя е осъдена на 11 години затвор, забранено й е да упражнява професията си и да напуска страната в продължение на 20 години. Какво е направила тя? Защитавала е лауреата на Нобелова награда Shirin Ebadi, други политически дейци и активисти в областта на правата на човека, журналисти и непълнолетни лица с присъда смъртно наказание.
<P>
След 2009 г. най-малко 15 адвокати, защитаващи правата на човека, са осъдени на затвор в Иран. Чрез тези кланета Иран нарушава основните права на човека и основните принципи на ООН за ролята на адвокатите. Аз настоятелно призовавам Комисията и Съвета да се намесят за незабавното освобождаване на адвоката Nasrin Sotoudeh.
<SPEAKER ID="392" NAME="Щефан Фюле" LANGUAGE="EN">
Г-н председател, Европейският парламент продължава да бъде изключително разтревожен относно сериозното и влошаващо се положение с правата на човека и основните свободи в Ислямска република Иран. През последните две години условията се превърнаха от трудни в почти невъзможни за онези, които работят за защита на правата на човека.
<P>
За Nasrin Sotoudeh и много други като нея, които работят за защита на справедливата кауза за основните права и свободи, работата от затвора не е алтернатива. Въздействието на нейното арестуване е ясно - хора в Иран, които са достатъчно смели да се застъпят за онези, които самата държава се предполага да защитава, рискуват да бъдат сплашвани, хвърляни в затвора или още по-лошо.
<P>
Европейският съюз говори открито; през 2010 г. бяха публикувани над десет изявления на заместник-председателя на Комисията/върховен представител на Съюза по въпросите на външните работи и политика за сигурност Аштън както относно общото положение, така и относно индивидуални случаи. Едновременно с това, Европейският съюз предприе дискретни демарши с иранските органи в търсене на изясняване и обяснения, като предаде ясни послания относно необходимостта от подобряване на положението в Иран. Заместник-председателят на Комисията/върховен представител на Съюза по въпросите на външните работи и политика за сигурност Аштън направи изявление относно случая Nasrin Sotoudeh, в което спомена както за г-жа Sotoudeh, така и за г-жа Shiva Nazar Ahari - адвокат и журналист, осъдени, съответно, на единадесет и четири години затвор.
<P>
Ислямска република Иран неотдавна беше избрана за член на Комисията на ООН за статута на жените. Г-жа Sotoudeh и г-жа Nazar Ahari са две жени, лишени точно от правата, които се борят да защитават. Европейският съюз ще продължи да напомня на иранските органи, че те преди всичко трябва да спазват международните задължения, произтичащи от многостранните споразумения и конвенции, които са подписали и ратифицирали. Ние ще продължим да търсим начини да направим действията си в защита на правата на човека по-ефективни, като използваме всички средства, които имаме на разположение. Иранският народ заслужава това.
<SPEAKER ID="393" NAME="Bernd Posselt" AFFILIATION="PPE">
(DE) Г-н председател, ние имаме абсолютно излишна работна група тук в Парламента, чиято работа е да следи как да прави пленарните заседания по-интересни. Щеше да бъде добре, ако въпросната група беше погледнала по-внимателно днешното заседание. Всичко, от което се нуждаем, е достатъчно време, поради което и трябва да ни бъде дадено време в следобедите в четвъртък. На нас също ни трябва подходящ председател на председателското място, който да прилага разумна мярка за строгост и гъвкавост. Това ще произведе живо и интересно пленарно заседание.
<P>
(Ръкопляскания)
<SPEAKER ID="394" NAME="Председател">
Разискването приключи.
<P>
Гласуването ще се проведе скоро.
<P>
Писмени изявления (член 149)
<SPEAKER ID="395" NAME="Eija-Riitta Korhola" LANGUAGE="FI">
Положението на активистите, защитаващи правата на човека в Иран, става все по-трудно. Освен това четем за нарастващия брой на смъртните присъди. Нидерландската гражданка Zahra Bahrami, за която се споменаваше в набързо приетата ни предишна резолюция, беше осъдена на смърт, а нейният адвокат Nasrin Sotoudeh получи присъда от 11 години затвор по обвинения в дейност "срещу националната сигурност".
<P>
Както знаем, отличителен белег на правната система на Иран е сериозната липса на справедливост и прозрачност. Ето защо е важно върховният представител на Съюза по въпросите на външните работи и политиката на сигурност да не остави страната да се измъкне от задълженията си, а да продължи да повдига въпросите за правата на човека в отношенията с Иран. Нека да изброя минималните изисквания: незабавно и безусловно освобождаване на адвоката Nasrin Sotoudeh, защитаваща правата на човека и други лица, лишени от свобода заради убежденията си, смъртната присъда на г-жа Bahrami да бъде преразгледана и нидерландските органи да участват в решаването на случая, на представители на Червения кръст да бъде позволено да се срещат със затворниците и да бъде разрешен достъп в страната на организации за защита на правата на човека, за да направят оценка на положението.
<SPEAKER ID="396" NAME="Róża Gräfin von Thun und Hohenstein" LANGUAGE="PL">
Европейският парламент трябва да реагира в случаите на нарушения на правата на човека. Ние следва да помним, че чрез разгласяването на конкретни случаи международната общност може да упражни по-голям натиск върху държавите, които не зачитат общо приетите демократични стандарти. Nasrin Sotoudeh представяше ирански активисти в областта на гражданските и човешките права на съдебните процеси срещу тях и защитаваше непълнолетни лица с присъда смъртно наказание. Иранските органи считаха нейната дейност за "разпространяване на вражеска пропаганда" и я осъдиха на 11 години затвор. Добре е, че нейният случай се появи в дневния ред на пленарното заседание на Европейския парламент. Не трябва да се пренебрегва призивът на Европейския парламент за освобождаването на Nasrin Sotoudeh и други лица, лишени от свобода заради убежденията си, както и за създаване на независима комисия, която да проучи преследването на защитниците на правата на човека.
