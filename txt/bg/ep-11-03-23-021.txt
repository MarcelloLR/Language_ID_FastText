<CHAPTER ID="021">
Прилагане на директивата за качеството на горивата, включително стойностите по подразбиране на ЕС за битуминозния пясък и битуминозните шисти (разискване) 
<SPEAKER ID="269" NAME="Председател">
Следващата точка е разискването относно въпроса, изискващ устен отговор, към Комисията относно прилагането на директивата за качеството на горивата, включително стойностите по подразбиране на ЕС за битуминозния пясък и битуминозните шисти, зададен от г-жа McAvan, от името на комисията по околна среда, обществено здраве и безопасност на храните - B7-0209/2011).
<SPEAKER ID="270" NAME="Linda McAvan">
автор. - (EN) Г-н председател, първо, бих искала да благодаря на Председателския съвет, че в много кратък срок отдели време за разискването тази седмица. Също така бих искала да благодаря на члена на Комисията, че дойде тук в толкова късен час, за да обсъдим въпроса, който е много важен за Парламента.
<P>
На пръв поглед това изглежда като много технически въпрос. Става дума за прилагането на мерки за Директивата за качеството на горивата и задаване на стандарт или стойности по подразбиране за емисиите на парникови газове за транспортните горива. Истинският, много сериозен въпрос е: колко сериозни сме в Европейския съюз по отношение на справянето с емисиите от транспорта? Знаем, че близо 20 % от емисиите на парникови газове идват от транспорта. Знаем, че тази цифра се увеличава, за разлика от жилищния и енергийния сектор, където тя намалява. Изчистването на транспортните ни горива е основен елемент от борбата срещу изменението на климата и поради това Директивата за качеството на горивата е толкова важна.
<P>
Това ме довежда до въпроса за битуминозния пясък и битуминозните шисти. Парламентът очакваше предложенията на Комисията за прилагане на директивата в края на миналата година. Имаше забавяне и знаем, че причината за него беше вътрешното разискване в Комисията за това дали да има отделна стойност за битуминозния пясък. Беше ни казано, че причината да няма мерки е липсата на научно изследване, което да подкрепи предложението на Комисията. В по-ранни проекти на Комисията обаче видяхме, че има отделна стойност за битуминозния пясък в консултативните документи, но впоследствие тази стойност беше изчезнала.
<P>
Благодарение на Вас, г-жо член на Комисията, вече разполагаме с изследване относно битуминозния пясък. Това изследване, което излезе преди два месеца, показва нещо, което другите изследвания също показаха, а именно, че емисиите от парникови газове от канадските битуминозни пясъци са средно 107,3 грама въглероден диоксид на мегаджаул в сравнение с 87,1 грама за конвенционалните горива. За битуминозните шисти показва степен от 122 и 139 грама въглероден диоксид на мегаджаул. С други думи, то показва, че тези горива са по-мръсни от обикновения нефт. След като вече разполагаме с тези изследвания, се надявам, че тази вечер ще разберем от члена на Комисията, че ще има предложение за прилагането на Директивата за качеството на горивата.
<P>
В началото казах, че това не е технически въпрос. Миналата седмица много членове на Европейския парламент, които са тук тази вечер, получиха петиция от хиляди европейски граждани, които са много загрижени по този въпрос. Те искат това, което искам и аз, а именно подходящо, вярно етикетиране на битуминозния пясък и битуминозните шисти. Често чуваме, че Европейският съюз е начело на борбата срещу изменението на климата, но Калифорния вече приложи стандарт за нисковъглеродни горива, който оценява, че битуминозният пясък има високо съдържание на въглероден диоксид.
<P>
Знам, че имаше много лобиране по този въпрос, всички чухме за него, срещнахме се с различни лобисти и дори сега, когато знаем, че битуминозният пясък и битуминозните шисти са по-мръсни от обикновения нефт, ни се казва "не, нека се направят още изследвания, дайте ни повече време".Сега обаче ние разполагаме с фактите за битуминозния пясък и затова не виждам причина за отлагане. Битуминозният пясък е един от най-замърсяващите начини за производство на транспортни горива, познати на човечеството. Следователно те трябва да бъдат класифицирани по различен начин в Директивата за качеството на горивата или в противен случай няма какво да спре транспортните горива да стават все по-мръсни в рамките на Директивата за качеството на горивата, вместо по-чисти.
<P>
Г-жо Хедегор, знам, че след малко ще чуете как много от колегите ни от всички групи в целия Парламент споделят опасенията ни. Вие сте известна с ангажимента си за борба с изменението на климата и затова Ви уважават в Парламента. Искаме да работим с Вас за изготвяне на Вашата пътна карта за ниски въглеродни емисии за действително намаляване на емисиите от транспорта с 60 %, както обявихте миналата седмица, така че се надявам, че тази вечер ще излезете с добри новини и ще ни съобщите, че през следващите няколко седмици ще разполагаме с този стандарт за прилагането и ще имаме по-висока стойност за битуминозния пясък и битуминозните шисти.
<SPEAKER ID="271" NAME="Кони Хедегор">
член на Комисията. - (EN) Г-н председател, току-що чухме от Linda McAvan, че тя споделя мнението на Комисията за това колко е важно да се справим с емисиите от транспорта - това е отразено и в Бялата книга за транспорта, която ще бъде представена днес. За съжаление, развитието на мярката по прилагането, свързана с целта за намаляването на парниковите газове, която се съдържа в Директивата за качеството на горивата, отне повече време от очакваното. Забавянето обаче няма да засегне способността на доставчиците да отговорят на изискванията на директивата, защото никоя държава-членка не е определила междинна цел за 2014 г.
<P>
При изготвянето на предложението си Комисията счете, че съответният законодателен подход трябва да балансира точността и сложността на метода за отчитане със степента на променливост на интензивността на емисиите на парникови газове на различните горива. През миналата есен и първите седмици на тази година в Комисията се проведоха обширни обсъждания, които са към своя край, така че през следващите няколко месеца може да се обсъди предложение с държавите-членки.
<P>
По отношение на стойностите по подразбиране на битуминозния пясък и битуминозните шисти, имам удоволствието да съобщя, че Комисията неотдавна публикува доклади, в които се посочва средна стойност по подразбиране за битуминозния пясък и набор от индикативни стойности по подразбиране за битуминозните шисти. Тези доклади са достъпни на уебсайта на Комисията. Като се има предвид широкия интерес по въпроса, Комисията счита, че би било полезно тези доклади да бъдат подложени на ограничена партньорска проверка. При работата си по този въпрос аз влязох в тясна връзка с моя колега по въпросите на търговията, за да се гарантира, че подходът ни е стабилен по отношение на задълженията ни съгласно международното право и аз ще продължа да работя в тази насока.
<P>
Така че, без да се предрешава изходът на партньорската проверка и последващите консултации в Комисията, на този етап Комисията възнамерява да представи проект на мярка за прилагане на съответната регулаторна комисия, който ще включва стойности по подразбиране както за битуминозния пясък, така и за битуминозните шисти, а също и за други нестандартни горива, като течни въглища и втечнен природен газ.
<P>
Също така се предвижда в проекта за мярка за прилагане да се посочва, че Комисията ще разгледа интензивността на парниковите газове на други категории суровини с високи емисии на парникови газове и, ако е научно обосновано, мярката за прилагане ще бъде изменена чрез добавянето на нови категории суровини.
<P>
Това ще направи мярката недискриминационна, като покаже, че списъкът с категории суровини е отворен и че Комисията активно разглежда други категории и е готова да разшири списъка, когато се съберат достатъчно доказателства и данни за други категории.
<P>
Така че, като се има предвид, че са необходими няколко седмици за партньорската проверка и впоследствие финализирането на обсъжданията в Комисията, ще има известно забавяне преди проектът на мярка за прилагане на целия пакет да може да бъде обсъден с държавите-членки. Веднага щом бъде одобрена от регулаторната комисията обаче, мярката ще бъде предадена на Европейския парламент за анализ.
<SPEAKER ID="272" NAME="Horst Schnellhardt" LANGUAGE="DE">
Г-н председател, бих искал да благодаря на г-жа McAvan, че внесе този въпрос. Преразглеждането на Директивата за качеството на горивата не само ще задължи доставчиците на горива да намалят емисиите на парникови газове, произведени през целия жизнен цикъл на горивата, например по време на транспорт и по време на процеса на рафиниране, и да измерят намалението, но също и да намалят емисиите на енергийна единица с 1 % всяка година от 2011 г. и с общо 10 % до 2020 г. Аз обаче считам, че е възможно да се измери намаляването на емисиите по време на жизнения цикъл на горивото само ако са въведени съответните стандартни стойности. Те трябва най-накрая да бъдат определени и оповестени.
<P>
Когато г-жа McAvan внесе въпроса си обаче, имах чувството, че тя би предпочела да се спре производството в този енергиен сектор. Бих искал да се изкажа против предприемането на един такъв подход, защото има голяма разлика в цифрите и резултатите за емисиите, произведени от извличането на суров нефт или нефт от битуминозен пясък и битуминозни шисти. Само преди един час говорих с представител на химическата промишленост, който каза, че има толкова много потенциал за техническо развитие, че ще е възможно да се постигнат много по-добри резултати в тази област. Бих искал да напомня на Парламента, че постоянно говорим за независимост от енергийните източници извън Европейския съюз. Тази суровина е достъпна тук в Европейския съюз и затова трябва да включим въпроса в нашите обсъждания. Всичко това е възможно само ако съществуват стандартни стойности, които трябва да бъдат проверени. Ето защо призовавам Комисията да действа бързо.
<SPEAKER ID="273" NAME="Kriton Arsenis" LANGUAGE="EL">
Г-н председател, г-жо член на Комисията, ние наистина обсъждаме един въпрос от наистина решаващо значение: емисиите от производството на нефт от битуминозен пясък са три до пет пъти по-големи, отколкото от другите производствени методи, и този особено желан показател, който искаме да бъде включен в директивата, ще гарантира, че няма да се субсидира този катастрофален метод на производство.
<P>
Заявихте, че проучването е било завършено. Въпреки че вече разполагаме с изследване, защото казахме, че е необходимо изследване за да продължим, сега искаме изследването да бъде подложено на партньорска проверка. Въпросът, г-жо член на Комисията, е кога процедурата ще бъде завършена? Какви са сроковете? Колко дълго трябва да чакаме, за да бъде разгледан този показател, посредством тази методология, така че да можем, най-накрая, да го включим в законодателството си?
<P>
В действителност проблемът с битуминозния пясък не са само емисиите. Проблемът е унищожаването на уникални гори, канадските арктически гори, нашите жизненоважни съюзници в борбата ни срещу изменението на климата. В същото време унищожаваме местните земи, в които се извършва това колосално унищожение, и ако не включим показателя в законодателството си, това унищожение ще се разпространи и в други държави.
<SPEAKER ID="274" NAME="Fiona Hall">
от името на групата ALDE. - (EN) Г-н председател, искам да благодаря на г-жа Хедегор за дългогодишните й усилия по този въпрос и за положителното съобщение тази вечер. Г-жо член на Комисията, Вие се срещнахте с членове на Европейския парламент много пъти и ние оценяваме факта, че не сте отговорна за тази пречка. Въпреки това липсата на напредък е дълбоко разочароваща.
<P>
Първо ни беше казано, че не е достатъчно, че има дузина изследвания, всички от които показват, че битуминозният пясък има по-високи емисии на парникови газове от обикновения нефт. Беше ни казано, че трябва да има изследване, използващо точно същата методология. След като вече имаме това изследване от Съвместния изследователски център - и то показва стойност от 107 грама на мегаджаул, което е много над средната стойност от 87,1 грама за суров нефт - противниците заявяват, че е необходима партньорска проверка. Това наистина прилича на голяма загуба на време.
<P>
Жалко е, че лобирането срещу отделната стойност за битуминозния пясък е толкова силно от една страна, защото тук в никакъв случай не става въпрос за дискриминация срещу Канада. Има много други потенциални обекти за добив на битуминозен пясък, които, както чухме току-що, са на територията на самия Европейски съюз. Фактът, че тези алтернативни източници на нефт привличат инвестиции от цял свят е именно причината, поради която трябва да искаме отделна стойност на парниковите газове за тях. В противен случай, като се има предвид, че битуминозният пясък постепенно се превръща във все по-голяма част от енергийния микс, ще се озовем в положение, в което на теория се съобразяваме с целта за намаляване от 6 % в Директивата за качеството на горивата, но в действителност произвеждаме гориво с дори по-високи емисии от днешните.
<P>
Би било много полезно, г-жо член на Комисията, ако можете да обясните на ГД "Търговия", както съм сигурен, че вече сте направили, че това не е акция срещу Канада и че освен всичко останало Парламентът би искал въпросът за стойността по подразбиране за битуминозния пясък да бъде решен, за да се гарантира плавен преход за търговското споразумение между Европейския съюз и Канада.
<SPEAKER ID="275" NAME="Satu Hassi">
от името на групата Verts/ALE. - (FI) Г-н председател, г-жо член на Комисията, госпожи и господа, като част от пакета за климата решихме, че въглеродният отпечатък на транспортните горива трябва да бъде намален с 6 % до 2020 г. Би било напълно непоследователно и безсмислено, ако си затворим очите за най-мръсните горива от всички, като нефта от битуминозен пясък, като същевременно насърчаваме производството им в цял свят, като например в Канада и Африка. Очевидно е, че трябва да имаме собствени стойности по подразбиране за въглеродния отпечатък на нефта от битуминозен пясък и битуминозни шисти. Ние също така трябва да разграничим другите източници на суров нефт възможно най-скоро.
<P>
Според мен канадското правителство неуместно оказа натиск върху Европейския съюз и ние не трябва да се поддаваме. Ако отпечатъкът на Канада от нефта от битуминозен пясък е по-нисък от референтната стойност, Канада може да докаже това. Не следва ли да се придържаме към същия принцип с изкопаемия нефт, както правим с биогоривата, а именно, че стойностите по подразбиране са диференцирани според източника на суровини?
<SPEAKER ID="276" NAME="Bogusław Sonik" AFFILIATION="PPE">
(PL) Г-н председател, г-жо член на Комисията, световните запаси от битуминозен пясък са много големи. Смята се, че запасите от битуминозен нефт са над два пъти по-големи от запасите от суров нефт, добиван по конвенционален метод. Съвременните технологии дават възможност да се експлоатират находища на суровини на места, където преди никой не е предполагал, че е възможно. В същото време обаче изискванията за опазване на околната среда са станали по-строги и затова има сблъсък между екологичните стандарти и търсенето на суровини и желанието за добива им на всяка цена. Това води до влошаване на качеството на земите, обезлесяване и експлоатация на водните ресурси.
<P>
Добивните дружества трябва да бъдат принудени да рекултивират използваните от тях земи, за да направят възможно някой ден там отново да растат гори. Дружествата, които печелят от обработването на битуминозен пясък, трябва да отделят част от тези печалби за опазване на околната среда, например под формата на депозит. Европейската комисия следва да подкрепи подобни изисквания и технологии за намаляване на емисиите на въглероден диоксид. В крайна сметка Европа и Канада имат такива силни икономически връзки, че канадската промишленост, независимо дали иска или не, трябва да се приспособи към европейските изисквания за опазване на околната среда, за да развива дейност на европейския пазар, например в тази област.
<SPEAKER ID="277" NAME="Peter Liese" AFFILIATION="PPE">
(DE) Г-н председател, госпожи и господа, бих искал да благодаря на г-жа McAvan, че пое инициативата в този случай и на г-жа Хедегор, че обърна внимание на проблема. Не сме доволни от скоростта, с която се работи, но знаем, че въпросът е в добри ръце с г-жа Хедегор. Бихме искали да я подкрепим по време на обсъжданията в Комисията и с всички останали участници.
<P>
Въздействието на битуминозния пясък върху околната среда е ясно. Пред Парламента се състои изложба, която дава да се разбере, че въпреки че може да се съмняваме в някои от твърденията и някои от цифрите, сме изправени пред сериозен екологичен проблем. Това е безспорно. Като се има предвид, че обсъдихме последиците от биогоривата в големи подробности и дори планирахме да се извършат преки разследвания на тенденциите в култивирането на храни, трябва да обърнем много по-голямо внимание на един толкова очевиден проблем. Поради тази причина, това е една важна инициатива.
<P>
По време на разискването и по време на подготовката в главата ми се въртеше едно изречение, което неколкократно беше казано от германския министър на околната среда Норберт Рьотген: Вече преминахме етапа на бързия и лесен добив по отношение на изкопаемите горива. Това става ясно в контекста на тази тема и с оглед на изложбата пред Парламента. Извличането на всичките ни допълнителни находища от изкопаеми горива налага много работа и води до нови проблеми. Ето защо бих искал отново да посоча тази вечер, че всички имаме причина да разглеждаме по-внимателно енергийната ефективност, особено като се има предвид случилото се през последните дни. Бих искал да окажем по-голям натиск върху Комисията и върху г-н Йотингер по отношение на целта от 20 % за енергийна ефективност. Надявам се, че Генералната дирекция "Mобилност и транспорт" и членът на Комисията, отговарящ за транспорта, ще бъдат в състояние да излязат с конкретни мерки, а не само с празни приказки, през следващите няколко години, както и че няма да чакат до следващия парламентарен мандат, за да го направят.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Г-н председател, на площада пред Парламента има фотографска изложба за битуминозния пясък в Канада. Една от фотографиите наистина смразява кръвта. Вижда се красива девствена гора и след това рязка линия отбелязва началото на замърсено с нефт черно езеро от около 170 кв. метра. Това наистина смразява кръвта и аз бих препоръчал на всички да отидат да разгледат изложбата тази вечер.
<P>
Освен че води до огромна загуба на биологично разнообразие, нефтът от битуминозни пясъци отделя изключително високи нива на въглероден диоксид. Според мен биологичното разнообразие и емисиите на въглероден диоксид са достатъчна причина да се противопоставим категорично на използването на битуминозния пясък в Канада, както и в други държави. Най-малкото, което можем да направим, обаче е да включим стойността на замърсяване на нефта от битуминозен пясък в Директивата за качеството на горивата.
<P>
След като изслушах казаното от г-жа Хедегор, предполагам, че това ще се случи, но се надявам, че тя ще се противопостави по-активно на използването на битуминозния пясък в Канада и в други части на света.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Г-н председател, могат да се постигнат значителни резултати по отношение на намаляването на емисиите на парникови газове с 20 % до 2020 г., ако се направят инвестиции за увеличаване на енергийната ефективност на сградите и в транспортния сектор.
<P>
Водихме дълги разисквания по времето, когато Директивата за качеството на горивата беше приета. Според автомобилната промишленост тогава, за да се увеличи делът на горивата, произвеждани от биогорива, беше необходим по-дълъг срок за разработка и производство на нови двигатели, които са в състояние да се справят с увеличеното налягане на парите.
<P>
Окончателният текст на директивата обаче задължава както производителите на автомобили, така и производителите на горива, да инвестират за намаляване на вредните емисии и подобряване на качеството на горивата.
<P>
Смятам, че за да се намалят вредните емисии, произвеждани от транспортния сектор, Европейският съюз следва да инвестира приоритетно за развитието на общоевропейска интелигентна електрическа мрежа, която е в състояние да използва енергията, генерирана на местно и регионално равнище от възобновяеми източници на енергия, и ще бъде интегрирана в необходимата инфраструктура за използване на електрически превозни средства.
<SPEAKER ID="280" NAME="Alajos Mészáros" AFFILIATION="PPE">
(HU) Г-н председател, г-жо член на Комисията, трябва да кажа, че директивата поражда сериозни опасения сред петролните дружества в Централна и Източна Европа. Това дори не е защото все още не е влязла в сила, а защото сме любопитни по отношение на методите, по които ще се изчисляват емисиите. Дали ще се използва "фиксирания" метод, който се основава на средната стойност за Европейския съюз, или "хибридния" метод, който ще изчислява емисиите от времето и мястото на добива? Ако е последното, производителите, които работят с руски нефт, в действителност ще трябва да намалят емисиите си от парникови газове с 12 %, защото замърсяването е вече високо на мястото на добива.
<P>
Г-жо член на Комисията, изпратих Ви писмо във връзка с това през януари, заедно с четирима мои колеги, и получихме отговора Ви, но този отговор не разсея напълно нашите съмнения. Ето защо бих искал да ме уверите, ако е възможно, че този закон няма да постави преработвателните дружества, които обработват руски петрол, в неблагоприятно положение и че следователно държавите-членки от Централна и Източна Европа няма да се окажат в дискриминационно положение.
<SPEAKER ID="281" NAME="Seán Kelly" AFFILIATION="PPE">
(GA) Г-н председател, аз не съм член на комисията по промишленост, изследвания и енергетика (ITRE); следва да бъда, бих искал да бъда и се надявам да бъда неин член. Ако някой я напусне или ако обмислят да изключат някого, уведомете ми и аз ще заема поста.
<P>
(EN) Комисията излезе с много добър документ за енергийната ефективност преди няколко седмици. В него се посочваше необходимостта да се свърши повече работа по отношение на сградите и транспорта и аз съм напълно съгласен с това.
<P>
По отношение на транспорта, трябва да се направи повече за стимулиране на производителите на автомобили за разработване на по-разходоефективни превозни средства. Това е много важен въпрос, по който не е направено много. Аз съм член на делегацията за връзки с Канада и канадците ни представиха презентация по този въпрос вчера. Те са склонни да ни заведат, за да ни покажат как се работи и до разработването на такива технологии следва да бъдем по-непредубедени по отношение на битуминозния пясък и шистите.
<SPEAKER ID="283" NAME="Кони Хедегор">
член на Комисията. - (EN) Г-н председател, първо бих искала да благодаря на Парламента за много ясното послание, изразено тук тази вечер. Смятам, че то е много ясно - включително нетърпението и чувството за неотложност. Г-н Schnellhardt заяви, че трябва да се действа бързо, а г-н Arsenis зададе въпрос специално по отношение на сроковете: кога ще приключи това? Със задоволство мога да кажа, че вече става въпрос за доста кратък срок. Партньорската проверка ще отнеме няколко седмици, след което документът ще бъде върнат на Комисията и ще последва вътрешният процес. Въпросът няма да приключи с това, но поне ще започнем да преминаваме към следващия етап, който включва държавите-членки.
<P>
Така че има напредък, но, както заяви г-жа Hall, тук в никакъв случай не става въпрос за дискриминационна инициатива и аз смятам, че разбирате защо трябва да се погрижим документацията да е солидна. Това сме осигурили и всички знаем какви са причините. Една от причините е, че тя не беше включена от самото начало, когато случаят започна преди няколко години. Сега работим по въпроса, за да можем да приключим с него.
<P>
Позволете ми да завърша с това, че когато става въпрос за тази стойност по подразбиране за битуминозния пясък, цялостното забавяне при прилагането на директивата означава, че вече можем да включим стойността по подразбиране в същия кръг, както когато прилагаме директивата като такава. В този смисъл, когато става въпрос за стойността по подразбиране за битуминозния пясък, ще можем да го направим малко по-бързо, отколкото някои от нас мислеха за възможно, когато започнахме преди няколко месеца. Благодаря ви за много ясното послание. Както се надявам и че осъзнавате, че ние работим много усилено, за да приключим с въпроса.
<SPEAKER ID="284" NAME="Председател">
Разискването приключи.
<P>
Писмени изявления (член 149)
<SPEAKER ID="285" NAME="Ioan Enciu" AFFILIATION="S&amp;D">
в писмена форма. - (EN) След като посетих битуминозните пясъци в Канада миналата година, аз съм свидетел на това явление. Имах възможност да проведа обширни консултации с правителството на Албърта и федералното правителство в Канада по този въпрос. Преди да отида в Канада, "Приятели на Земята Европа", Световният фонд за дивата природа и комисията по транспорт и околна среда ми дадоха въпроси, които да задам на правителството на Албърта по отношение на битуминозните пясъци. Получих отговори на всички тези въпроси от министъра по международни отношения на Албърта.
<P>
Беше ми казано, че Канада е поела сериозен ангажимент за намаляване на глобалните емисии на парникови газове и за намаляване на въглерода в изкопаемите горива, както и че изследванията показват, че интензивността на парниковите газове от нефт от битуминозен пясък може да бъде равна или по-малка в сравнение с някои други горива. От друга страна, все още има опасения за общественото здраве, биологичното разнообразие и местните диви животни.
<P>
Бих насърчил Комисията да изпрати експертна група да посети битуминозните пясъци в Канада, за да извърши независим анализ на битуминозните пясъци, защото ще предложи изменения на Директивата за качеството на горивата преди декември 2012 г., с възможност за въвеждане на допълнителни мерки за доставчиците за намаляване с 2 % на жизнения цикъл на парниковите газове на единица енергия.
<SPEAKER ID="286" NAME="Pavel Poc" AFFILIATION="S&amp;D">
в писмена форма. - (CS) От много години в Канада се води борба между природозащитниците и инвеститорите, които, за съжаление, показват все по-малък интерес към опазването на природата с покачването на глобалните цени и търсенето на нефт. Наднационалните петролни дружества считат опазването на околната среда просто за разход, който трябва да бъде намален. Пренебрежението дори не спира с де факто геноцида на местното население, което разчита на околната среда за препитанието си. Тревожното покачване на броя на онкоболните сред местното население е пряк резултат от безразсъдния добив. Свикнали сме да оценяваме всичко от гледна точка на парите. В глобалния вариант на играта "Монопол", който наричаме икономика, виждаме единствено краткосрочните печалби. Не вземаме под внимание това, което в крайна сметка ще трябва да платим за по-нататъшното обезлесяване на умерения пояс и озеленяването на цели екосистеми в много по-дългата и по-сериозна игра на оцеляване. При настоящите икономически и политически условия, ресурсите просто ще бъдат изчерпани, а очакваните щети на околната среда ще станат факт. Печалбите са твърде примамливи и жаждата за енергия е прекалено голяма. Кой ще реши? Хората и демократично избраните им представители или финансистите и управителите на петролни дружества? Ако Европа не заеме твърда позиция срещу неустойчивия добив на битуминозен пясък и битуминозни шисти, тогава ние просто участваме в политически театър, който показва, че се интересуваме от даден въпрос, а в действителност нямаме нито волята, нито силата да променим положението.
