<CHAPTER ID="015">
Положението в Литва след приемането на закона за защита на малолетните и непълнолетните (разискване) 
<SPEAKER ID="222" NAME="Председател">
Следващата точка е разискването по:
<P>
въпрос, изискващ устен отговор, внесен от Sophia in 't Veld, Jeanine Hennis-Plasschaert, Leonidas Donskis, Gianni Vattimo, Sarah Ludford, Ulrike Lunacek, Raül Romeva i Rueda, Jean Lambert и Judith Sargentini, от името на групата на Алианса на либералите и демократите за Европа (ALDE) и групата на Зелените/Европейски свободен алианс (Verts/ALE), към Съвета относно закона на Литва за защита на непълнолетни лица от вредното въздействие на обществената информация - B7-0201/2009),
<P>
въпрос, изискващ устен отговор, внесен от Sophia in 't Veld, Jeanine Hennis-Plasschaert, Leonidas Donskis, Gianni Vattimo, Sarah Ludford, Ulrike Lunacek, Raül Romeva i Rueda, Jean Lambert и Judith Sargentini, от името на групата ALDE и групата Verts/ALE, към Комисията относно закона на Литва за защита на непълнолетни лица от вредното въздействие на обществената информация - B7-0202/2009),
<P>
въпрос, изискващ устен отговор, внесен от Rui Tavares, Cornelia Ernst, Cornelis de Jong, Marie-Christine Vergiat, Willy Meyer и Kyriacos Triantaphyllides, от името на групата GUE/NGL, към Съвета относно закона на Литва за защита на непълнолетни лица от вредното въздействие на обществена информация - B7-0204/2009),
<P>
въпрос, изискващ устен отговор, внесен от Rui Tavares, Cornelia Ernst, Cornelis de Jong, Marie-Christine Vergiat, Willy Meyer и Kyriacos Triantaphyllides, от името на групата GUE/NGL, към Комисията относно закона на Литва за защита на непълнолетни лица от вредното въздействие на обществена информация - B7-0205/2009),
<P>
въпрос, изискващ устен отговор, внесен от Michael Cashman, Claude Moraes и Emine Bozkurt, от името на групата S&D, към Съвета относно закона на Литва за защита на непълнолетни лица от вредното въздействие на обществена информация - B7-0206/2009), и
<P>
въпрос, изискващ устен отговор, внесен от Michael Cashman, Claude Moraes и Emine Bozkurt, от името на групата S&D, към Комисията относно закона на Литва за защита на непълнолетни лица от вредното въздействие на обществена информация - B7-0207/2009).
<SPEAKER ID="223" NAME="Sophia in 't Veld" LANGUAGE="EN">
Г-жо председател, считам, че въпросът, който се разисква тук днес, е изключително важен. Той засяга европейските ценности. Внесохме въпрос с искане за устен отговор и освен това сме изготвили проект за съвместна резолюция относно литовския закон, който, както се твърди, се отнася до защитата на непълнолетни лица. В действителност обаче той прави точно обратното, тъй като може да поощри актове на невежество, налагане на забрани и опозоряване. Ще изложи непълнолетни и уязвими лица с хомосексуална и транссексуална ориентация на малтретиране и изолация. С това ще причини неизмеримо страдание и болка у младите хора, същите онези млади хора, за чиято закрила е всъщност предназначен. Вместо закрила той им нанася вреда.
<P>
Тази е причината да се занимаем с този въпрос и аз съм много доволна, че през лятото получихме писмо от члена на Комисията Баро, изразяващо загрижеността на ЕК относно този закон, като заявява, че ЕК ще го следи много отблизо и ще се увери, че националните закони са съвместими с европейското право и принципи. Считам това за особено важно, защото намесата на ЕК е необходима не само в случаите на нарушаване на пазарните правила, но и тогава, когато в частност се рушат европейските ценности. Не можем да толерираме дискриминация. Европа е общност на ценности - ценности, които зная, че се споделят от мнозинството от нашите литовски съграждани. Ние всички сме европейци.
<P>
Относно резолюцията, колеги, моля за категоричната ви подкрепа за същата, и по-конкретно за подкрепата ви на изменението, чиято цел е да внесе отпратка към съществуващите антидискриминационни директиви, тъй като според мен това е възможно най-малкото, което може да се направи. Моля също така за вашата подкрепа за искането в резолюцията да се изиска юридическо становище от Агенцията на ЕС за основните права относно този закон.
<P>
Накрая, мисля, че като Европейски парламент можем да сме горди - ако резолюцията бъде приета утре - да станем изразител на общите европейски ценности.
<SPEAKER ID="224" NAME="Ulrike Lunacek" LANGUAGE="DE">
Г-жо председател, както заяви предишният говорител, законът, приет в Литва, излага на опасност европейските ценности, европейското право, както и свободата на хората, по-специално свободата на младежите с хомосексуална, бисексуална или евентуално транссексуална ориентация да живеят без страх. Според този закон информацията, съдържаща факти по въпроса, по общо мнение има вредно въздействие върху тези непълнолетни лица. Мога да ви кажа какво означава това: това означава тези млади хора да живеят в страх и вероятно да страдат от депресия. Знаем, че има увеличаване на опитите за самоубийство сред младите хора с хомосексуална ориентация или сред тези, които са обявили сексуалната си ориентация и са объркани за това как ще протече животът им.
<P>
Законът е в разрез с европейските ценности и поради тази причина изпитах голямо задоволство, когато членът на Комисията Баро се отзова по проблема през юли. Вие също казахте на Европейския регион на Международната асоциация на лесбийките и гейовете (ИЛГА), че Комисията ще анализира този текст и ще обясни какви ще бъдат следващите й стъпки. Това, което ме интересува днес, е какво възнамерявате да правите. Какво вече сте обещали - Вие и Съветът - на литовския парламент? Знаем, че бившият и новият президент на Литва, някогашен член на Комисията, не одобряват този закон, но парламентът държи на него. Доволна съм, че днес предложението е на дневен ред, в това число и предложение за резолюция.
<P>
Искрено се надявам, че утре всички ще приемем резолюцията и ще отправим искане до Агенцията на ЕС за основните права да вземе становище по този закон, защото нейното предназначение е точно това. Междувременно трябва да бъде съвсем ясно в нашата обща Европа, че хомосексуалните мъже и жени няма да изчезнат от семействата и училищата, само защото един закон забранява информацията за тях. Да бъдеш различен е нормално - включително и по този начин - в нашата обща Европа.
<SPEAKER ID="225" NAME="Rui Tavares" LANGUAGE="PT">
Госпожи и господа, първоначалното твърдение на този закон е, че закриля непълнолетни лица от пропагандирането на хомосексуализъм в обществената информация. Какво точно означава това? Дали означава, че ако аз имам киносалон във Вилнюс и искам да окача афиш за филма "Планината Броукбек" няма да мога да направя това? Означава ли, че ако на публично място, театър или университет в Литва изнеса лекция на тема хомосексуализъм, няма да имам право на това? Означава ли - както беше вече обсъдено в литовския парламент - че ще трябва да платя глоба в размер до 1 500 евро или ще бъда осъден на едномесечен общественополезен труд съгласно промените в Наказателния кодекс, обсъждани в момента в Литва? Допустимо ли е например дадено телевизионно предаване да показва щастлива хомосексуална двойка или е длъжно да показва само нещастна такава?
<P>
Госпожи и господа, една конкретна дата породи у мен изненада в деня, в който бяха приети поправките в Закона за защита на непълнолетни лица в Литва: датата беше 14 юли 2009 г. Четиринадесети юли, разбира се, е денят, когато се събрахме тук за първи път през настоящия седми парламентарен мандат, а също и денят, бележещ 220-ата годишнина на нашите европейски ценности, в това число правото на стремеж към щастие, свобода на изразяване и свобода на събранията. Сега, когато тече поредното обсъждане в литовския парламент за възможността да бъдат забранени събития от рода на гей прайд парадите, свободата на събранията е изложена на риск
<P>
Събрахме се тук за първи път на 14 юли 2009 г., защото имахме дълг - бих казал свещения дълг - да защитим тези ценности, същите ценности, които днес са заложени на карта. Знаем как започват тези неща и също така знаем докъде винаги водят. Как ще постъпим по-нататък? Ще назначим комисия, която да следи кое е и кое не е пропагандиране на хомосексуализъм? И на кои места - в книги, пиеси, филми, реклами?
<P>
Напълно заслужено и за голяма радост на всички европейци Вилнюс е една от тазгодишните културни столици на Европа. Но титлата "културна столица на Европа" води със себе си и задължения: задължението възможно най-добре да популяризира европейската култура, а не да привлича вниманието по най-неподходящия начин.
<P>
Затова се обръщам към вас да гласувате в подкрепа на нашата резолюция и призовавам Агенцията за основните права да излезе с мнение по този много сериозен въпрос. Това е най-малкото, което членовете на Парламента могат да изискат.
<SPEAKER ID="226" NAME="Michael Cashman" LANGUAGE="EN">
Г-жо председател, позволете ми да кажа, че като хомосексуален мъж се гордея, че членовете на Парламента, както и други лица се изказват открито против този законопроект. Без съмнение той ще наруши конвенциите на ЕС за правата на човека, по-специално член 6, както и Директивата за равно третиране в областта на заетостта и общите политики за недискриминация. Интересен е и фактът, че той нарушава Конвенцията на ООН за правата на детето в частта, поощряваща дискриминацията срещу млади хора с хомосексуална ориентация. Така че, кого защитава той и от какво?
<P>
Британските консерватори въведоха подобен закон във Великобритания през 1988 г. И тогава, и сега се признава, че подобни закони водят до появата на цензура и поощряването на дискриминация и хомофобия: дискриминация и хомофобия, които съсипват живота на хората и опустошават душите на онези, които ги практикуват. Проектозаконът беше заклеймен от неправителствени организации, в това число Международната асоциация на лесбийките и гейовете, Съвета на Европа и Амнести Интернешънъл, а също и от други. Той засяга млади хора с хомосексуална ориентация - учители, длъжностни лица - и може да им попречи да получат достъп до различни творби - филми, книги, пиеси, произведения на изкуството - създадени от творци-хомосексуалисти. Ще се опитат ли да попречат на младите хора да изучават произведенията на Платон, Шекспир, Оскар Уайлд, Уолт Уитман, Тенеси Уилямс, Чайковски и други, музиката на Елтън Джон или на преклонението пред големите играчи в тениса като Мартина Навратилова? Той ще се отрази на самия начин на говорене, мислене и действия на младите хора и останалите. А защо? Младите хора имат нужда от образование, не от изолация; те трябва да разбират света в цялото му разнообразие и да бъдат приучени на уважение към онези, които са различни. Любовта на едно човешко същество към друго никога не отслабва поради половата принадлежност или сексуалната ориентация: тя просто е любов.
<P>
Хомосексуалните хора са обикновени жени и мъже, станали необикновени поради прекалено големия интерес на някои екстремисти към нашия любовен живот и от клеветническото твърдение, че хомосексуалистите са заплаха за обществото. Това е отвратително изопачаване на нещата. За всяко цивилизовано общество се съди не по начина, по който се отнася към мнозинството, а по отношението му към малцинствата. Затова казвам на литовците и на хората в цяла Европа: изхвърлете тази опасна мярка в миналото.
<P>
(Аплодисменти)
<SPEAKER ID="227" NAME="Сесилия Малмстрьом" LANGUAGE="SV">
Г-жо председател, позволете ми да започна като подчертая, че свободата на изразяване и правото човек да не бъде подлаган на дискриминация поради сексуална ориентация и полова идентичност са крайъгълен камък на нашите демократични общества. Нашият Съюз се основава на различни принципи и ценности, които се предполага, че се подкрепят от всички държави-членки. Не можем да настояваме и да отстояваме зачитането на правата на човека в други държави, ако ние самите не сме в състояние да спазваме тези основни принципи в ЕС.
<P>
Основните права, и по-специално свободата на изразяване и правото на човек да не бъде подлаган на дискриминация са признати в член 6 от Договора за ЕС и се съдържат в членове 10 и 14 на Европейската конвенция за защита правата на човека. Тези принципи освен това са заложени в Хартата на основните права на ЕС. На ниво Общност съществува нормативна уредба в защита на въпросната област. Директива 2000/78/EC забранява дискриминацията при наемането на работа, която се основава на религия или убеждения, увреждане, възраст или сексуална ориентация. Миналата година Комисията внесе предложение за прилагане на тази защитна мярка и в други области.
<P>
Предложението се обсъжда в момента в Съвета, а Парламентът е дал положително становище. Приветстваме инициативата, като се надяваме скоро да бъде приета.
<P>
Това е по отношение на нормативната уредба на европейско ниво. На национално ниво държавите-членки могат да приемат закони в областта на основните свободи и права при условие - повтарям - при условие, че тези закони изцяло зачитат първичното и вторично законодателство на Съюза и Общността, попадат в област, в която Общността няма изключителна компетентност и са оправдани от факта, че липсва нормативна уредба на ниво Съюз или Общност.
<P>
Въпросният закон, приет от литовския парламент през юли, и предложеното изменение в Наказателния кодекс, както и обсъждания административен закон, са повод за голяма загриженост за шведското председателство. Но нека не забравяме, че законът все още не е влязъл в сила.
<P>
От наша гледна точка, един закон, целящ забраната да се афишира определена сексуална ориентация, нарушава основни ценности като свободата на изразяване и факта, че всички хора са равни. Председателството е разяснило тази своя позиция при неколкократните си контакти с литовското правителство.
<P>
Що се отнася до по-тясно правно ориентираните въпроси, повдигнати от членове на ЕП в техните изказвания, важно е да се посочи, че тук Съветът няма официална роля. Съгласуваността между националното законодателство и Договорите не е въпрос от областта на Съвета, нито на Агенцията на ЕС за основните права. Комисията е тази, която ще прецени дали дадена държава-членка спазва задълженията си по Договорите. Това включва не само следене за правилното пренасяне и прилагане на законодателството на Съюза и Общността на национално ниво, но и гарантиране на пълното зачитане на първичното право на европейско ниво. Сигурна съм, г-н Баро ще каже, че Комисията може да инициира подходяща процедура, ако счете, че дадена държава-членка не спазва първичното и вторично законодателство.
<P>
По отношение на член 13 от Договора за ЕО, Съветът ще бъде дълбоко загрижен, ако установи случаи на дискриминация, основана на пола, на расовия или етнически произход, на религията, на увреждане, възрастта или сексуалната ориентация. Комисията обаче трябва да излезе с предложение към Съвета за започване на обсъждане дали има акт на дискриминация, както и за мерките, които следва да се предприемат, ако това е така. По същия начин съгласно член 7 от Договора Съветът може да предприеме действия, ако една трета от държавите-членки или Комисията излязат с такова предложение със съответната обосновка. Тъй като законът още не е влязъл в сила, такова предложение не е внесено.
<P>
Мога да уверя членовете на Парламента, че въпросът за дискриминацията срещу хората с хомосексуална, бисексуална и транссексуална ориентация е част от дневния ред на шведското председателство. Той ще бъде обсъден на срещата на върха за равенството в Стокхолм на 16-17 ноември.
<P>
Ние, естествено, се отнасяме към загрижеността на ЕП много сериозно. Става въпрос за зачитането на основните права и на правата на човека. Казано с терминологичен език, този въпрос трябва да се уреди в правната и институционална рамка. Като представител на Съвета се опитах да отговоря на въпросите възможно най-точно, както и да разясня ограниченията. Очаквам с нетърпение да чуя мненията на представителите на Комисията по този въпрос.
<SPEAKER ID="228" NAME="Жак Баро" LANGUAGE="FR">
Г-жо председател, министърът много добре разясни правните страни на проблема.
<P>
Искам да кажа, че Комисията многократно твърдо е изразявала своето неодобрение на всякакви форми на хомофобия. Като явление то представлява отявлено потъпкване на човешкото достойнство. Комисията отново категорично повтори позицията си пред ЕП на 23 април 2007 г. по време на пленарната сесия, когато се прие резолюцията относно хомофобията в Европа.
<P>
В области от компетентността на Общността, ЕС и държавите-членки, прилагащи правото на Съюза, са длъжни да зачитат основните права. Това са обвързващи принципи на правото на Общността.
<P>
Литовският закон за защита на непълнолетни лица от вредното въздействие на обществена информация в голяма степен попада в обхвата на компетенциите на Общността, тъй като съдържанието му засяга прилагането на Директивите за аудиовизуалните медийни услуги и електронната търговия.
<P>
Поради тази причина Комисията информира литовските органи още преди приемането на проектозакона, че някои мерки, предвидени в закона, ще породят сериозна загриженост по отношение на съвместимостта им с основните права и правото на Общността. Въпреки отправеното предупреждение, в настоящия си вариант законът, приет на 14 юли, както изглежда няма да разсее безпокойството, изразено по-рано от Комисията.
<P>
В този смисъл Комисията може само да изрази своите резерви, сериозни резерви при това, относно съвместимостта на закона с принципите на свобода на изразяване, принципа на недискриминация и с правата на децата, в това число правото им на достъп до информация, необходима за тяхното развитие.
<P>
Комисията няма да се поколебае да предприеме всички необходими мерки, гарантиращи зачитане на правото на Общността, в това число, разбира се, на основните права.
<P>
Според информацията, предоставена на Комисията, по инициатива на президента в Литва, г-жа Грибаускайте, е създадена работна група, която да внесе допълнителни поправки в закона. Поправките трябва да бъдат внесени за разглеждане в края на октомври. Комисията, разбира се, ще изчака резултата от работата на групата и съдържанието на поправките, преди да даде окончателното си мнение относно закона във вида, в който ще влезе в сила. Аз мога само да подкрепя много ясната позиция на г-жа Малмстрьом, че Комисията е тази, която трябва да следи ситуацията, и накрая да предложи наказателни мерки, които да санкционират нарушаването на регулациите на ЕС и преди всичко на основните права.
<P>
Това е информацията, с която исках да ви запозная и да ви покажа, че позицията ни по този въпрос е крайно ясна.
<SPEAKER ID="229" NAME="Vytautas Landsbergis" LANGUAGE="EN">
Г-жо председател, законът, който сега е подложен на критика и обсъждане, независимо от факта, че няма да влезе в сила преди март, съдържа един единствен ред, забраняващ пропагандирането на хомосексуализъм сред непълнолетни лица; това е частта, будеща силното безпокойство.
<P>
Президентът на Република Литва пое инициативата, внасяйки незабавно пояснителни допълнения. Така на практика нашата резолюция чука на отворена врата. Това, върху което трябва да се съсредоточим, е намерението на Парламента.
<P>
Ключовите думи в проблемния ред относно пропагандирането на хомосексуализъм сред непълнолетни лица са "пропагандиране" и "непълнолетни лица" - а не "хомосексуализъм", както някои са предположили. Възможността за пряко пропагандиране сред непълнолетни лица е уредена с приемането на закон. "Пропагандирането" е преднамерено действие отвъд обикновената и необходима информация, присъстваща днес в сексуалното възпитание, което трябва да включва клауза за толерантност към хомосексуалното привличане и любов.
<P>
Погледнато по-широко, пропагандирането на хомосексуализъм сред непълнолетни лица твърде често може да означава много повече - от насърчаване да се опита до прелъстяване на непълнолетни лица, дори и за хомосексуална проституция. Медиите вероятно ще се облагодетелстват от разпространяването на подобна пропаганда сред непълнолетните.
<P>
Скъпи колеги, родители, баби и дядовци, моля ви, вслушайте се в сърцата си. Ще подкрепите ли отварянето на пътя към всички тези заплахи, грозящи вашето дете?
<P>
(Възклицание от местата на депутатите)
<P>
Добре, това е Вашето мнение.
<P>
Ами ако бъдат излагани на подобна специална "промоция" редовно и без ограничение? Изглежда така, сякаш се мъчим да се проврем между две дървета: едното - ако на някой му допадат съмнителни доктрини - е правото на злоупотреба с душевността на децата, второто е правото на децата да бъдат закриляни от злоупотреби. Нека те се самоопределят, когато съзреят.
<P>
Моето предложение е да подкрепим позициите, позоваващи се както на Конвенцията, така и на Декларацията за правата на детето и да се заличи параграф 1, който в настоящия момент няма отношение и следователно е неподходящ за най-висшия законодателен орган на Европа.
<SPEAKER ID="230" NAME="Claude Moraes" AFFILIATION="S&amp;D">
(EN) Г-жо председател, г-н Landsbergis предложи една дълбоко неубедителна обосновка на този закон. Останах изненадан; очаквах той да го мотивира по-добре. Съветът и Комисията изразиха дълбоката си загриженост и това е правилната линия на поведение. Антидискриминацията и свободата на изразяване са абсолютно основни принципи в европейското право.
<P>
В моята собствена държава-членка, както каза г-н Cashman преди това, ние имахме такъв закон през 1988 г., но сега той остана в историята, както ще остане в историята и този закон, защото като Общност на ценности една от най-силните страни на ЕС се основава на общото ни усилие да повишим изискванията по отношение на правата на човека и защитата на нашите основни свободи. Трудно е, когато една държава-членка е във фокуса на прожектора заради нарушаване на този закон, но именно защото сме Общност на ценности можем да анализираме въпросните закони и да кажем, както казаха Комисията и Съвета, че те будят дълбока загриженост у нас.
<P>
Агенцията на ЕС за основните права трябва да свърши своята работата и да даде становище, тъй като, както заявиха Комисията и Съветът, има проблеми в така съществуващото право, антидискриминационното право на ЕС. Нека защитим това, което имаме; нека гарантираме, че групата на социалистите, редом с нашата сродна партия в Литва, ще отхвърли този закон; и да се надяваме, че това, което ще се случи, е въпросният закон да остане в историята.
<P>
(Аплодисменти)
<SPEAKER ID="231" NAME="Leonidas Donskis" LANGUAGE="EN">
Г-жо председател, литовският закон за защита на непълнолетни лица от вредното въздействие на обществената информация направи силно впечатление на защитниците на правата на човека и на хората от медиите в Литва като прекалено хомофобен и дълбоко недемократичен.
<P>
Моля да ми позволите да спра вниманието ви върху факта, че бившият президент на Литва Валдас Адамкус наложи вето върху този закон, което беше отхвърлено от литовския парламент. Нещо повече, този закон е остро критикуван от настоящия президент на Литва Далия Грибаускайте. Законът беше подложен на яростна оценка от литовските медии, коментатори и защитниците на гражданските свободи и правата на човека, които подчертаха хомофобната му същност наред с крайно опасните политически последствия като цензура и автоцензура.
<P>
Този закон има много малко общо, ако изобщо има нещо общо, със закрилата на децата. Вместо това той е насочен срещу хомосексуалните граждани на страната. Във всеки случай уеднаквяването на хомосексуалността с физическо насилие и некрофилия е несъвместимо с морала и е изключително позорно. От друга страна, трудно е да се повярва, че е възможно приемането на подобен закон в държава от ЕС в началото на 21-и век. Лично аз приемам този закон като несполучлив ход и като дълбоко недоразумение, най-меко казано.
<P>
В литовския парламент сега се обсъждат промени в член 310 от Наказателния кодекс и член 214 от Административния кодекс, които ще криминализират под заплахата от глоба, общественополезен труд или затвор всяко лице, замесено в пропагандирането на хомосексуализъм на публично място. Ако това не е залитане към държавно-спонсорирана хомофобия и криминализиране на публичното изразяване на нашите хомосексуални граждани, какво е тогава?
<P>
И не на последно място, този закон е позорен, но в много по-голяма степен той би представлявал опит да бъде завоалиран, обезсмислен и в крайна сметка оправдан. С това искам да кажа, че твърдо подкрепям резолюцията.
<SPEAKER ID="232" NAME="Raül Romeva i Rueda" LANGUAGE="ES">
Госпожи и господа, това е критичен момент в процеса на европейска интеграция, защото до съвсем неотдавна със сигурност нямаше да провеждаме подобно разискване, поради простата причина, че никой парламент не би помислил да приеме закон от такова естество.
<P>
Това означава, че тук не става въпрос за вътрешен проблем на литовската политика. Казано по-просто, трябва да направим извода, че сме изправени пред проблем, пряко засягащ стабилността на доверието в европейските ценности. Никоя институция на ЕС - разполагаме с три такива - не може да остане безучастна, когато държава-членка приема закони, преследващи и криминализиращи нещо толкова универсално, каквото е правото да избереш човека, с когото да имаш емоционални и сексуални отношения, независимо от половата му принадлежност или възраст.
<P>
Г-н Landsbergis, нормалното говорене за хомосексуализма, бисексуализма и транссексуализма е най-сигурната гаранция, че едно дете ще се справи в живота със своята сексуалност както по отношение на себе си, така и по отношение на останалите в обществото.
<P>
Това е важно, защото онова, към което конкретно се обръщаме днес, е гаранция за здравословно израстване без принуда, отрицателни стереотипи или криминализиране на детството. Можем да го постигнем именно като водим нормално разискване по ситуацията, така както правим в момента, а не като я забраняваме или криминализираме.
<SPEAKER ID="233" NAME="Konrad Szymański" LANGUAGE="PL">
Законът за защита на непълнолетните лица в Литва беше изготвен поради загриженост за емоционалното и психологично развитие на най-младите потребители на медиите, чието присъствие в живота на децата непрекъснато нараства. Друга загриженост на литовските законодатели беше, че децата трябва да се възпитават според убежденията на своите родители. Считам, че няма човек в Парламента, който да не се съгласи, че това са важни и разгорещено обсъждани въпроси. Подобни намерения заслужават признание, а не критика, въпреки че това не е същественият момент.
<P>
В закона няма клауза, която да се конфронтира с европейското право, а в повечето случаи дори нямат и допирни точки. Проблемите, повдигнати в писмения въпрос, категорично спадат към компетенциите на националното законодателство на държавите-членки. ЕС не е упълномощен да действа в тези области. Това е основната причина, поради която се противопоставяме проблемът да се разглежда на европейско ниво и поради която никога няма да приемем идеология, оправдаваща превишаването на пълномощията на европейското право.
<P>
Поради същата причина не можем да подкрепим нито една от внесените резолюциите по въпроса.
<SPEAKER ID="234" NAME="Eva-Britt Svensson" LANGUAGE="SV">
Г-жо председател, тук не става въпрос за идеология. Искам да кажа, че става въпрос за равностойност на всички хора. Благодаря както на Комисията, така и на Съвета за тяхната извънредно ясна позиция. Убедена съм, че Парламентът, Комисията и Съветът действат в съгласие по отношение нарушаването на основните ценности.
<P>
Обсъждаме ЕС и зачитането от страна на ЕС на основните права на човека. Същото трябва да важи и за отделните държави-членки. На практика съществува риск предложеният закон да превърне в нелегитимна всяка информация за хомосексуализъм, бисексуализъм и транссексуализъм. Само си представете, че на хората изведнъж им се забрани да се борят за равенство между всички, независимо от сексуалната им ориентация.
<P>
Няма никакво съмнение, че предложеният закон е насочен срещу правата на човека. Няма да изброявам колко права на човека нарушава той. Само ще кажа накратко: напълно подкрепям резолюцията. Надявам се, че Парламентът ще бъде максимално обединен в подкрепата си за резолюцията при гласуването утре.
<SPEAKER ID="235" NAME="Véronique Mathieu" AFFILIATION="PPE">
(FR) Г-жо председател, преди всичко искам да изтъкна важността на борбата срещу всяка форма на дискриминация, особено дискриминацията, основана на сексуална ориентация, за ЕС, Парламента и за всички наши колеги.
<P>
За какво говорим днес? Говорим за един проектозакон в Литва, който създава проблем - създава такъв проблем, че се наложи намесата на г-жа Грибаускайте. Тя упражни правото си на вето и дори сформира работна група, която ще ни предложи изменения. Поради това аз й имам пълно доверие и съм сигурна, че проблемът ще бъде решен и че въпросната държава-членка ще намери отговор на същия, който представлява дискриминация, основана на сексуална ориентация. Ние се консултирахме помежду си, някои групи предложиха резолюция и радостното е, че постигнахме обща резолюция. Затова съм убедена, госпожи и господа, че общата резолюция ще бъде приета утре и че проблемът ще намери своето решение.
<P>
Разбира се, че е важно да се опази интелектуалното и психично здраве на нашите деца, но все пак искам да ви напомня, че борбата срещу всяка форма на сексуална дискриминация е важна. Работили сме за тази кауза в продължение на много години. Разполагаме с Агенцията за основните права. Тя има своето предназначение. Ние сме се борили за нейното създаване и днес не става дума за това да се откажем от нея или да я отхвърлим.
<P>
Затова искам да благодаря за вашата готовност да приемете общата резолюция. Благодаря на всички колеги, които вложиха толкова много в преговорите. Изготвянето на общата резолюция буди голямо задоволство и се надявам да бъде приета от Парламента утре.
<SPEAKER ID="236" NAME="Vilija Blinkevičiūt" AFFILIATION="S&amp;D">
(LT) Приветствам инициативата на ЕП за започване на разискване относно Закона за защита на непълнолетните лица от вредното въздействие на обществената информация, приет с усилията на десните партии в литовския парламент. За съжаление законът беше приет без достатъчно обсъждане и оценка доколко е съгласуван с международното право и правото на ЕС. Гласът на неправителствените организации също не беше чут. Под маската на благородната цел, че се защитават правата на децата, в действителност се създаде правна основа за разделяне на обществото, ограничаване на информацията и дискриминиране на отделни обществени групи. Бившият президент на Литва упражни вето върху проектозакона, а новият президент създаде работна група, която ще предложи нов проектозакон на Парламента на есенната му сесия.
<P>
Надявам се, че в Литва ще има достатъчна политическа воля за подобряване на закона, още повече че разполагаме с опит в приемането и прилагането на прогресивни закони в тази област. Преди шест години Законът за равните възможности беше приет благодарение на усилията на литовските социалдемократи и с това се забрани всякаква пряка и косвена дискриминация, основана на възраст, сексуална ориентация, увреждане, на расовия или етнически произход във всички области на живота. В момента подобна проектодиректива се разисква в Министерски съвет. Резолюцията на ЕП трябва да насърчи литовския парламент да приеме закон, който да зачита правата и свободите на човека и в който да няма място за каквато и да било форма на дискриминация, включително основаваща се на сексуална ориентация.
<SPEAKER ID="237" NAME="Emine Bozkurt" AFFILIATION="S&amp;D">
(NL) Г-жо председател, г-н член на ЕК, г-жо министър, госпожи и господа, като всички вас и аз съм шокирана от факта, че в Европа има парламент, способен не само да предложи подобни закони, но и да ги приеме. Този закон представлява недопустимо нарушаване на правата на хомосексуалистите в Литва и освен това сериозно вреди на положението на тези хора в цяла Европа. Литовският парламент им казва, че тяхната сексуална ориентация е нещо, от което те трябва да се срамуват и от която децата трябва да бъдат предпазени.
<P>
Очаквам Комисията и шведското председателство да заявят пределно ясно на литовския парламент, че основните права като равенство в третирането и недискриминация не подлежат на оспорване от никого в Европа - нито сега, нито в бъдеще. Поради тази причина искам членът на Комисията да обещае конкретно, тук и сега, че Комисията нито за миг няма да се поколебае да заведе дело срещу Литва пред Европейския съд, ако този закон влезе в сила.
<SPEAKER ID="238" NAME="Miroslav Mikolášik" AFFILIATION="PPE">
(SK) Литва прие закон, който осигурява важна защита на децата и младите хора срещу външното въздействие на информацията, която може сериозно да увреди бъдещето им развитие. Ясно е, че обществената и семейна политика попадат в компетенциите на отделните държави-членки на ЕС и следователно никоя европейска инициатива не може да осъди Литва за това.
<P>
Въпросният закон не противоречи на никой международен стандарт в сферата на правата на човека. Запознат съм подробно с въпроса и случаят стои точно така. Твърдо считам тъкмо обратното, че законът укрепва процесите за защита на децата от излагане на информация или изображения, от които - подчертавам това - техните собствени родители желаят да ги предпазят.
<P>
Искам да призова за последователно прилагане на принципа на субсидиарност, който Ирландия гарантира в протокола към Договора от Лисабон. Все пак предупрежденията към държавите-членки и държавите създават сериозен прецедент в една явно чувствителна област, каквато е семейството.
<SPEAKER ID="239" NAME="Justas Vincas Paleckis" AFFILIATION="S&amp;D">
(LT) За първи път в историята на ЕП, в този уважаван Парламент, действията на литовския парламент се разискват в негативен контекст. Независимо от това колко доброжелателни и добронамерени са авторите и поддръжниците на разглежданите закони, те със сигурност не ни водят към Европа на 21-и век. Считам, че свръхувереността на мнозинството в Сейма относно чувството им на справедливост изигра своята роля - с никого не се съобразяваме, правим каквото искаме и не ни интересуват международните ангажименти. Това разискване е много сериозна реакция от страна на Съвета и Комисията; то е предупредителен знак към литовските законодатели, че не трябва да правим стъпка назад към Средновековието, а да действаме с поглед в бъдещето, като се възползваме от опита и традициите на страните от ЕС. Затова тези обсъждания са необходими, така както е необходима и резолюцията.
<SPEAKER ID="240" NAME="Cecilia Wikström" AFFILIATION="ALDE">
(SV) Г-жо председател, всички хора се раждат равни и имат неприкосновено достойнство. Затова Парламентът трябва много ясно да заяви днес, че става въпрос за гражданите на Европа, без връзка с въпросната държава-членка. Поради това, че основните ценности на ЕС са толерантност, откритост и свобода, аз съм доволна, че новоизбраният председател на Комисията ясно изрази намерението си да назначи член на Комисията, чието портфолио ще включва точно тези въпроси - правата на човека и основните свободи.
<P>
Особено неприятно е, че Литва - страна, изпитала репресии и диктатура в миналото - сега като свободна и независима държава създава такъв жалък закон, представляващ цензура, липса на свобода и нетолерантност. Всички ние, които подкрепяме демократичните принципи и притежаваме здрав разум, трябва категорично да осъдим литовския закон и утре да гласуваме. Нека колегите да си напомнят един на друг, че най-великото нещо е любовта.
<SPEAKER ID="241" NAME="Anna Záborská" AFFILIATION="PPE">
(SK) През 2006 г. Словакия беше порицана заради това, че поиска свобода на съвестта. Днес Литва се озовава пред същата тази общност заради желанието си да защити децата от сексуализацията на обществото. Считам, че с обсъждането се манипулира Хартата на основните права на човека - един юридически обвързващ документ.
<P>
Европейският парламент пренебрегва легитимността на един национален парламент, двукратно гласувал закона без критика. Парламентът иска мнение от Агенцията по правата на човека. Агенцията обаче няма пълномощия да разглежда въздействието на националните закони. Имам следния въпрос: какво ли си мислят ирландците преди предстоящия референдум? Сигурно си мислят, че в скоро време ще бъдат критикувани в Парламента за собствените им закони, закрилящи семейството и обществото.
<P>
Съжалявам, че в този уважаван Парламент не съумяваме да зачитаме европейските ценности; не съумяваме да зачитаме разнообразието и националните култури; не съумяваме да зачитаме закрилата на детето и правото на родителите да възпитават децата си.
<SPEAKER ID="242" NAME="Сесилия Малмстрьом" LANGUAGE="SV">
Г-жо председател, считам, че трите институции съвсем ясно заявиха позициите си във въпросното разискване. Зачитането на правата на човека, толерантност, неприкосновеност на човешката личност и забраната на дискриминацията, основаваща се, освен на други причини, на сексуалната ориентация, са основни ценности на европейския проект и трябва да останат такива. Държавите-членки са длъжни да зачитат както тези ценности, така и законите, действащи в съответните области в рамките на ЕС.
<P>
Председателството е силно загрижено относно въпросния закон, но ние знаем, че той е подложен на разискване и критика и в Литва. Както беше споменато, президентът, г-жа Грибаускайте, която като бивш член на ЕК е добре запозната с ценностите и законите на ЕС, пое инициатива за преразглеждане на закона и привеждането му в съответствие със законодателството на ЕС. Особено съм доволна, че Комисията много ясно заяви какво ще се случи, ако противно на очакванията, законът влезе в сила в първоначалния си вид.
<SPEAKER ID="243" NAME="Жак Баро" LANGUAGE="FR">
Г-жо председател, напълно съм съгласен със заключенията на министъра. Мога само да се надявам, че работната група, сформирана от г-жа Грибаускайте, ще съумее да предотврати въвеждането на закон, който в някои отношения е в противоречие с европейското право.
<P>
Искам да наблегна на следния момент: ние се опасявахме, че някои от клаузите на закона ще противоречат на Директивите за аудиовизуалните услуги и електронната търговия. Наистина не е наша работа да определяме семейния закон, представляващ една от компетенциите на държавите-членки. Поради този факт всичко казано по-рано и в процеса на разискването показва, че нещата трябва да бъдат по-добре преценени на национално ниво, в този случай в Литва.
<SPEAKER ID="244" NAME="Председател">
До приключването на настоящото разискване при мен постъпиха пет предложения за резолюции, внесени в съответствие с член 115 от Правилника за дейността.
<P>
Разискването приключи.
<P>
Гласуването ще се проведе утре, четвъртък, 17 септември 2009 г.
<P>
Писмени изявления (член 149)
<SPEAKER ID="245" NAME="Carlo Casini  " LANGUAGE="IT">
Мнението ми за предложението за резолюция относно защитата на непълнолетните лица в Литва има за цел да покаже много сериозна институционална загриженост. Често пъти членове на ЕП или политически групи желаят да разглеждат въпроси, касаещи вътрешната политика на отделните държави-членки: това не е правилно. В конкретния случай, както изглежда, планът е ЕП да бъде заставен да изрази по същество негативно мнение относно литовския закон - чийто пълен текст е неизвестен - имащ похвалната цел да защити непълнолетните лица, като същевременно скришом налага позиция, която отделните държави-членки могат да въведат по собствено усмотрение. Това - искам да добавя - е нещо, което Европейският съд по правата на човека е предвидил в много случаи. Принципът на равенство е извън всякакво съмнение и никой не се опитва да постави под въпрос достойнството на хора с определена сексуална ориентация. Моето възражение има институционален характер, тъй като касае отношенията между ЕС и отделните държави-членки.
<SPEAKER ID="246" NAME="Joanna Senyszyn  " LANGUAGE="PL">
Дискриминацията е забранена съгласно европейското и международно право. Клаузи в този смисъл присъстват в Договорите, Европейската конвенция за правата на човека и в Хартата на основните права. Никоя държава-членка не може да постановява закони, противоречащи на тези документи.
<P>
Литовският закон е недопустим, тъй като по своята същност е абсурден и хомофобен. Хомофобията е болест. Хората, страдащи от омраза към хомосексуалистите, не заслужават разбиране. Те не са толкова хомофоби, колкото шовинисти по отношение на сексуалната ориентация. И като всички останали шовинисти заслужават да бъдат спрени и да се прилагат съответни закони срещу тях.
<P>
През 1990 г. Световната здравна организация извади хомосексуализма от Международната статистическа класификация на болестите и проблемите, свързани със здравето. Освен това тя потвърди, че никой вид сексуална ориентация не представлява медицинско смущение.
<P>
Във всяко общество, включително литовското, има хомосексуалисти и лица с бисексуална ориентация. Те съставляват около 4 до 7% от населението и са малцинство с пълни права. Причината за организирането на парадите на равенството, които предизвикват у някои такава загриженост - наред с други причини - е да се напомни на хората за този основен принцип на равенство.
<P>
Ето защо призовавам Съвета и председателството да предприемат подходящи стъпки, които да предотвратят прилагането на дискриминационно законодателство от държавите-членки. Трябва да покажем, че ЕС казва твърдо НЕ на всяка дискриминация и нетърпимост.
