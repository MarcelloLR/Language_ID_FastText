<CHAPTER ID="014">
Общи разпоредби за Европейския фонд за регионално развитие, Европейския социален фонд и Кохезионния фонд по отношение на опростяването на някои изисквания и някои разпоредби относно финансовото управление (разискване) 
<SPEAKER ID="371" NAME="Председател">
Следващата точка е докладът на Евгени Кирилов от името на комисията по регионално развитие относно предложение за регламент на Европейския парламент и на Съвета за изменение на Регламент (ЕО) № 1083/2006 във връзка с общите разпоредби за Европейския фонд за регионално развитие, Европейския социален фонд и Кохезионния фонд по отношение на опростяването на някои изисквания и по отношение на някои разпоредби относно финансовото управление - C7-0003/2010-.
<P>
Докладчикът г-н Кирилов не можа да дойде поради ситуацията с въздушния транспорт. Има думата г-жа Krehl в качеството на заместник на докладчика.
<SPEAKER ID="372" NAME="Constanze Angela Krehl" LANGUAGE="DE">
Г-н председател, много съжалявам, че г-н Кирилов не можа лично да представи доклада си. Той работи много упорито, за да изготви за Парламента доклад по въпрос, който е от голямо значение за регионите и за гражданите на Европейския съюз. Ето защо бих искала да прочета пояснителните му бележки. Те са на английски, което е много изненадващо за един член от България. Все пак добре е, че не трябва да говоря на български. Много се радвам, че мога да го представя тук в Парламента, въпреки че той не можа да излети от София.
<P>
(EN) Г-н председател, радвам се, че тази вечер имаме възможност да обсъдим важни изменения на основния регламент за структурните фондове. Тези изменения са значим елемент от общите усилия на европейско и национално ниво за преодоляване на последиците от икономическата криза. Те са логично продължение на документите, които приехме миналата година.
<P>
Тогава в качеството си на докладчик относно ролята на политиката на сближаване за инвестиции в реалната икономика призовах Съвета и Комисията да работят за опростяване на правилата на структурните фондове, като по този начин се улесни достъпът до тези средства, когато те са по-необходими за държавите-членки.
<P>
Радвам се, че основните препоръки на Парламента за по-нататъшно опростяване са взети предвид. Убедена съм, че новите промени в основния регламент, опростяващи някои от съществуващите процедури, заслужават нашата подкрепа. Намаляването на ненужната администрация, бюрокрацията и неясните правила ще допринесат за по-голяма прозрачност, по-добър контрол и по-малко нередности.
<P>
Това означава и подобрено изпълнение и правилно разходване на парите на ЕС. Ето само един пример. Чрез изменението на член 88 държавите-членки са допълнително стимулирани да откриват и коригират нередности, преди те да бъдат установени от контролните органи на ЕС. В този случай държавата-членка няма да загуби въпросните средства, а ще може да ги използва отново за други проекти в рамките на съответната програма.
<P>
Втората група изменения се отнася до правилата за финансовото управление. Авансовите плащания за страните, най-силно засегнати от кризата, през 2010 г. ще бъдат увеличени. Всички държави-членки ще получат повече време, за да усвоят предназначените за 2007 г. средства за проекти, които не са били одобрени или изпълнени преди крайния срок.
<P>
И двете групи мерки са важни поради посланието им към бенефициерите и практическата им полезност. Антикризисните мерки са ярка демонстрация на солидарност. Те ще донесат свежи пари на държавите-членки, за да излязат от кризата.
<P>
Всички мерки ще доведат до реализирането на повече проекти, особено в настоящия момент. Това е изключително важно с оглед на създаването на работни места, инвестиции и инфраструктура, както и с оглед на приспособяването на работниците и дружествата към икономическите промени.
<P>
И двата вида мерки са полезни и по-ценни, ако са приложени навреме, но те все още не са окончателно одобрени. За съжаление Съветът се забави много с постигането на споразумение, а той е ръководен орган при приемането на изменения регламент.
<P>
Твърдо вярвам, че сега, когато Парламентът има същите права като Съвета, няма повече да отлагаме одобрението и влизането в сила на тези дългоочаквани и необходими мерки.
<SPEAKER ID="374" NAME="Йоханес Хаан" LANGUAGE="DE">
Г-н председател, госпожи и господа, г-жо Krehl, много Ви благодаря за доклада. Бих искал също така да Ви помоля да предадете благодарностите ми на г-н Кирилов. Той работи много упорито и днес можем да разискваме предложените изменения на общия регламент, след като те така бързо преминаха през всички институционални етапи. Надявам се скоро да ги приемем в Парламента с голямо мнозинство, така че съответните точки бързо да бъдат приложени. Това е един добър показател за положителен диалог между Съвета, Парламента и Комисията и добър пример за това, че институциите си взаимодействат ефективно.
<P>
Каква е целта на тези изменения? В дългосрочен план целим опростяване на правилата, а в краткосрочен план искаме да помогнем на тези държави-членки, които са най-силно засегнати от настоящата икономическа криза. Приемаме компромисното предложение на Съвета, по което в Парламента беше постигнато широко съгласие, защото за нас е важно да предоставим бърза и целенасочена помощ и да започнем да осъществяваме програмата.
<P>
Общата цел на въпросната инициатива е да се ускори изпълнението на програмите. Неотдавна представихме първия доклад за стратегията и определихме онези неща, които не работят особено добре, и областите, в които през първите няколко години на настоящия програмен период имаше положително развитие. Трябва да бъдем самокритични и да погледнем правилата, които на някои места са сложни. Според мен настоящата трета серия от изменения в действащата програма успя да разреши този проблем. Освен това ние искаме да помогнем за преодоляването на кризата.
<P>
Какво може да се направи? Ще ви дам няколко изолирани примера: стандартизиране на праговете на големи проекти на 50 милиона евро, опростени правила за изменение на оперативните програми, ако - и това е един много важен момент - това е необходимо за преодоляване на кризата, което дава възможност да се субсидира енергийната ефективност при строителството и ремонта на жилища и ще доведе не само до спестяване на енергия, но и ще окаже положително въздействие върху отраслите, свързани със строителната промишленост.
<P>
Настоящият регламент е насочен в частност към съществуващите проблеми с ликвидността на петте засегнати страни - Румъния, Унгария и трите балтийски държави - и има за цел, както вече беше казано, да ускори усвояването на средствата в резултат на увеличена гъвкавост. Възможно е много проекти да бъдат осъществени по-рано като се използва обещаното финансиране от 775 милиона евро, което може да бъде предоставено по-рано от планираното.
<P>
Накрая, в този контекст бих искал да спомена за 6,2 милиарда евро, които вече бяха изплатени авансово през 2009 г. Това показва, че макар структурните фондове първоначално да не бяха предназначени за спешно финансиране, а и в бъдеще не бива да се използват за това, ако е необходимо те могат да бъдат достатъчно гъвкави, за да окажат съответната помощ по време на криза.
<P>
Бих искал да благодаря на всички и очаквам дискусията.
<SPEAKER ID="375" NAME="Regina Bastos" LANGUAGE="PT">
Г-н председател, г-н член на Комисията, госпожи и господа, като докладчик по становището на комисията по заетост и социални въпроси първо бих искала да поздравя г-н Кирилов, макар че той отсъства принудително, и да подчертая начина, по който той изготви този важен доклад и представи главната му цел. Искам да благодаря и на г-жа Krehl за представянето, което направи.
<P>
Основната цел, за да се обърнем точно към въпроса, е да се опростят процедурите и да се ускори изпълнението на програмите, финансирани от Кохезионния фонд, структурните фондове и Европейския фонд за регионално развитие.
<P>
При настоящата финансова, икономическа и социална криза натискът върху националните финансови ресурси нараства. Този натиск ще бъде намален чрез по-добро използване на финансирането от Общността и чрез по-бързо доставяне на средствата на тези бенефициери, които най-тежко са засегнати от икономическата криза.
<P>
Над 20 милиона европейци са безработни, което е с 4 милиона повече от миналата година, и за съжаление прогнозите са, че тази цифра ще се увеличава. Ситуацията изисква да гарантираме, че програмите за сближаване се изпълняват правилно, тъй като те са важно, мощно средство за подпомагане на реалната икономика, особено що се отнася до малките и средните предприятия и до създаването на работни места. МСП са моторът на европейската икономика като осигуряват устойчив растеж и създават многобройни работни места.
<P>
По-нататъшното опростяване и изясняване на правилата, регулиращи политиката на сближаване, безспорно ще има положително влияние върху темпа на изпълнение на програмите, особено чрез предоставяне на националните, регионалните и местните органи на по-ясни и по-малко бюрократични правила, позволяващи по-голяма гъвкавост с цел адаптиране на програмите към новите предизвикателства.
<SPEAKER ID="376" NAME="Sophie Auconie" LANGUAGE="FR">
Г-н председател, г-н член на Комисията, госпожи и господа, искам да изразя сърдечната си благодарност към докладчика г-н Кирилов, с когото си сътрудничихме конструктивно в продължение на няколко месеца.
<P>
Искам да подчертая и качеството на работата, извършена от Съвета, по-специално от началото на испанското председателство. Това е особено важно, защото тази вечер разискваме един регламент, чиито мерки се очакват от хиляди участници при реални условия. Убедена съм, че за тези реални участници именно регионалната политика е най-осезаемия израз на Европейския съюз в техния район или регион.
<P>
Обаче, въпреки че по замисъл регионалната политика трябва да им помогне, често тя изглежда твърде сложна и рестриктивна. Време е представата за нея да се промени като сериозно се опростят правилата за нейното прилагане. Сумата от 350 милиарда евро от европейските фондове е в полза на европейските граждани. Днес, по време на икономическа и социална криза, която всички преживяваме, ние постъпваме така, както се очаква от нас.
<P>
Ако трябваше да посоча само някои страни от този важен текст, бих казала, че той ни дава по-голяма гъвкавост и солидарност в Европа. По-голяма гъвкавост, защото предложените мерки за опростяване дават възможност за намаляване на предоставяната информация, за по-малко проверки и за по-голяма гъвкавост по отношение на проектите, генериращи приходи.
<P>
Обаче този текст увеличава и солидарността, защото се предприемат извънредни мерки за борба с икономическата криза, като авансови плащания - както казаха членът на Комисията и г-жа Krehl - и нова система за изчисления. Следователно окончателното гласуване в началото на май ще ни позволи да бъдем много полезни на получателите на европейски средства, както и на службите за планиране, но нека не забравяме, че по отношение на опростяването има да се направи още много.
<SPEAKER ID="377" NAME="Karin Kadenbach" LANGUAGE="DE">
Г-н председател, г-н Хан, госпожи и господа, считам, че г-н Хаан си е направил изводи за целта на разискването ни тази вечер, а именно да се предостави бърза и целенасочена помощ. Необходимо е спешно да се ускори изпълнението на тези програми. Считам, че третото изменение на общия регламент на структурните фондове е в отговор на финансовата криза и следва, както вече беше казано, да позволи бърз и най-вече лесен достъп до тези фондове.
<P>
Опитът показва, че парите от структурните фондове значително допринесоха за подобряване на качеството на живот, създаването на работни места и дадоха бъдеще на хората в регионите. Считам, че във времена като днешните, солидарността на Европейския съюз е необходима, за да осигури извънредно финансиране. Както казахме гъвкавостта, както и солидарността са задължителни.
<P>
Мерките за борба с кризата са показатели на тази солидарност; нуждаем се от гъвкави авансови плащания, така че проектите, които подобряват качеството на живот и създават работни места, да могат да бъдат осъществявани. Както вече каза докладчикът - в дадения случай г-жа Krehl - закъсняхме почти непростимо с приемането на въпросния регламент. От тази гледна точка в частност бъдещата политика на сближаване трябва да бъде замислена по начин, който не поставя процедурни и технически пречки по пътя на бързото и ефективно прилагане на регионалната политика.
<P>
Ето защо подкрепям искането на докладчика изменението на регламента за структурните фондове бързо да влезе в сила. Трябва да осигурим много бърза и целенасочена помощ.
<SPEAKER ID="378" NAME="Elisabeth Schroedter" LANGUAGE="DE">
Г-н председател, госпожи и господа, г-н Хаан, нека говорим честно. Опростяването, което тук се подкрепя от всички, означава, че големи пречиствателни станции и огромни инсталации за изгаряне на отпадъци вече няма да бъдат одобрявани от Комисията, както е според сега действащия регламент, когато инвестицията е над 25 милиона евро, а само когато сумата надхвърля 50 милиона евро. За проекти на стойност под 50 милиона лева Комисията няма повече да оценява анализите за разходите и ползите и може да се окаже, че въпросните анализи няма да бъдат извършвани. За разлика от положението в момента вече няма да бъдат правени проверки с цел да се установи дали проектите отговарят на законодателството на ЕС за околната среда.
<P>
Поради факта, че тези проекти частично са финансирани от заеми няма да има и проучване, което да установи дали има смисъл гражданите на региона да се натоварват с тежки заеми и да определи дали кредитната тежест е пропорционална на ползите от проекта по отношение на гражданите. Тези сделки са привлекателни за банките, тъй като през първите години на проекта могат да начисляват високи такси. Ето защо в миналото предварителните оценки на големите проекти бяха много важни с оглед на гарантирането на ефективното използване на европейските фондове. Поради това ние в групата на Зелените/Европейски свободен алианс сме на мнение, че проверките на големите проекти трябва да бъдат увеличени, а не намалени, както е посочено в настоящото предложение. Затова ние сме против увеличаването на прага за оценка.
<P>
Освен това искаме анализите на разходите и ползите и съобразяването със законодателството на ЕС да бъдат прозрачни за обществото, а не да се скалъпват, както се правеше в миналото. Регламентът относно структурните фондове продължава да страда от факта, че големите проекти, които получават финансиране, могат да продължат пет години от момента, в който е извършена инвестицията. Затова ние Зелените вече поискахме срокът да бъде удължен на десет години, за да се гарантира истинска устойчивост на инвестициите и да се създадат постоянни работни места в регионите.
<P>
Ако проектите са базирани в регионите за един по-дълъг период, това ще попречи на тези, които отговарят за проектите, да присвояват европейски субсидии, а след пет години просто да изчезнат. Случаят с Nokia в Северен Рейн-Вестфалия показва каква вреда може да бъде причинена на регионите, когато скокообразното изменение на субсидията стане общоприето. Ето защо според нас клаузата за устойчивост следва да остане в сила за малките и средните предприятия за пет години, а не за три, както се предлага в изменението.
<P>
Ние Зелените сме против това и защото една комбинация от по-големи инвестиции без проверки и по-кратка продължителност на проектите с голяма вероятност ще доведе до това парите да бъдат изливани в канала. Считаме, че не можем да оправдаем това пред европейските данъкоплатци.
<P>
Ако нашите изменения не бъдат приети, няма да гласуваме в подкрепа на доклада. Също така ще поискаме поименно гласуване, така че, когато по-късно гражданите се оплачат, че парите са прахосани, да можем да им покажем как са гласували членовете на ЕП.
<P>
(Ораторът се съгласи да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="379" NAME="Lambert van Nistelrooij" AFFILIATION="PPE">
(NL) Г-н председател, имам въпрос към г-жа Schroedter. В анализа си тя прие един по-скоро отрицателен подход. Въпросът ми към нея е: не става ли дума за това, че благодарение на съвместното финансиране местните правителства, които изпълняват проекти в държавите-членки в стратегическите рамки, договорени за всяка страна в рамките на правилата, се задължават да изпълняват отговорностите си. Защо днес тя рисува такава песимистична картина? Няма причина този песимизъм да се внася в днешното предложение.
<SPEAKER ID="380" NAME="Elisabeth Schroedter" AFFILIATION="Verts/ALE">
(DE) Г-н председател, с удоволствие ще отговоря на този въпрос. Инвестирането в големи проекти се опростява. Това се отнася за инвестиции до 50 милиона евро, които до този момент са били оценявани от ЕС, защото сме отговорни за парите на данъкоплатците. Аз съм на мнение, че за големи проекти положението трябва да остане непроменено, тъй като нашият опит показва, че тези проекти често започват с прекомерни инвестиции и в крайна сметка тежестта се поема от гражданите.
<SPEAKER ID="381" NAME="Oldřich Vlasák" LANGUAGE="CS">
Г-н член на Комисията, госпожи и господа, разискваме едно компромисно предложение за изменение на регламента, предложение, насочено към опростяване и ускоряване на достъпа до европейските фондове. Ние определено имаме общ интерес от постигането на тази цел и не трябва да забравяме това по време на разискването за бъдещето на политика на сближаване след 2014 г. Предложеното споразумение се отнася преди всичко за големи проекти, свързани с околната среда и инфраструктурата, проекти, които генерират печалби и за подпомагане на енергийни проекти и възобновяеми енергийни източници в жилищния сектор. Ето защо компромисното предложение изключва всякаква радикална намеса в структурата на европейските фондове. Радикални изменения в момента не са възможни. Можем само да управляваме постепенното модернизиране на съществуващата система. Предложението е за компромис.
<P>
Искам да заявя, че на този етап подкрепям декларацията, подадена от Унгария, свързана с използването на инструменти за финансов инженеринг в рамките на Кохезионния фонд за интервенции в областта на енергийната ефективност и възобновяемите енергийни източници. От друга страна съм обезпокоен от обратната мярка по отношение на задълженията, защото тя няма да бъде одобрена до 2010 г., а средствата следва да бъдат върнати в хазната на ЕС в края на 2009 г. В този контекст следователно е изключително важно да бъдат изяснени всички технически подробности на законодателството. Все пак беше намерено компромисно решение и затова разискването следва да приключи. Смятам за изключително важно това, че опростяването на европейските фондове, което днес приемаме в Страсбург, се отразява в държавите-членки. В този контекст все още имаме много работа в нашите региони.
<P>
Трябва да приветстваме усилията на сегашното Министерство на местното развитие в Чешката република, което в средата на тази година одобри изменение на законодателството относно изтеглянето на индивидуални суми от структурните фондове и Кохезионния фонд. Това административно опростяване включва основно процедурите за одобрение и финансово планиране и управление, включително и контролни дейности, както и резолюцията на несъответствия.
<SPEAKER ID="382" NAME="Cornelia Ernst">
от името на групата GUE/NGL. - (DE) Г-н председател, говоря от името на моя колега, който не може да присъства. Бих искала на кажа няколко неща. Първо, ние приветстваме опростяването на структурните фондове. Със сигурност има неща, които ще критикуваме, и г-жа Schroedter ги спомена, но това не е причина да се бавим. Приветстваме опростяването и също сме на мнение, че регламентът трябва да бъде приложен незабавно. Беше загубено твърде много време.
<P>
Обаче трябва да говоря открито. Компромисът не е това, което си представяхме. Както всички са наясно Комисията представи друго предложение за еднократно 100% плащане на заявленията за междинни плащания за ограничен период от време и за целите на мерките на политиката на пазара на труда. То не беше прието по най-различни причини, които бяха обсъдени подробно в комисията по регионално развитие. Обаче трябва да се запитаме дали сме направили достатъчно, за да се въведе това, което Комисията в съобщението си от 3 юни 2009 г. посочи като общ ангажимент за трудова заетост, който може да бъде използван, за да се противодейства на кризата.
<P>
Целта е да се улесни използването на структурните фондове, за да преодолеем кризата и именно това обсъждаме сега. Както всеки знае Европейските структурни фондове са едни от основните инструменти за инвестиране в гражданите и за борба с кризата и за създаване на работни места. Ако погледнем към Европа, става ясно, че кризата дълбоко се отрази на трудовия пазар в държавите-членки и това действие наистина е необходимо. Налице е масово увеличаване на безработицата не само в петте страни, но във всички държави-членки, ако погледнем на ситуацията в детайли. Освен това безработицата също играе важна роля независимо от кризата. В Европа има много висока степен на безработица, която продължава да нараства и това не е свързано с кризата.
<P>
Алтернативното предложение, внесено от Комисията, със сигурност представлява стъпка напред, която приветстваме, защото най-малко пет държави-членки с БВП, който е паднал с 10% в сравнение с 2008 г., ще получат относително голяма субсидия. Тези държави-членки ще се възползват от това и от допълнителни авансови плащания от Кохезионния и Европейските структурните фондове. Всичко това е добре, но ни се иска да бъде направено нещо повече. Знаете каква е позицията ни от това, което казахме в комисията. От една страна сме доволни, но от друга страна не сме, но всяка стъпка ни води напред и към това трябва да се стремим.
<P>
(Ораторът се съгласи да отговори на въпрос, зададен чрез вдигане на синя карта, съгласно член 149, параграф 8)
<SPEAKER ID="383" NAME="Elisabeth Schroedter" AFFILIATION="Verts/ALE">
(DE) Г-н председател, единственият въпрос е защо Вашата група, г-жо Ernst, не внесе изменение в пленарната зала? Имаше възможност за внасяне на изменения, така че първоначалното предложение на Комисията да бъде използвано повторно. Също така беше възможно 100% финансиране от Европейските структурни фондове да бъде предоговорено със Съвета.
<SPEAKER ID="384" NAME="Cornelia Ernst" AFFILIATION="GUE/NGL">
(DE) Г-н председател, г-жо Schroedter, смятахме, че имаме само една ограничена възможност и затова гласувахме против нея. Предполагам, че колегата ми си мисли същото. Когато видях цялостната инициатива на Комисията, бях развълнувана. Обаче след дългите дискусии по тези въпроси през последните няколко дни аз научих няколко неща. Бих искала да видя нещо повече. Вярно е, че можехме да предложим изменение, права сте. Обаче, ако сме честни един към друг, знаем какво щеше да се случи и затова моята група гласува против измененията. Трябва да обърна внимание на това.
<SPEAKER ID="385" NAME="Lambert van Nistelrooij" AFFILIATION="PPE">
(NL) Г-н председател, извънредните обстоятелства изискват извънредни мерки. Днес заветната мечта на Парламента за опростена процедура и по-бързи резултати се сбъдна. В крайна сметка искаме запазване на работните места и създаването на нови. Тази седмица, както изтъкна г-н Хан, се появиха данни, разкриващи какво е успяла да постигне политиката на сближаване: 1,4 милиона работни места през предходния период. Сега европейските фондове могат да се предоставят по-бързо и по-лесно за всички случаи, не само за големите проекти, но и за малките, така че да продължим да насърчаваме иновациите, да подобряваме околната среда, градоустройството и т. н.
<P>
Има едно нещо, на което Парламентът се противопостави, и това е предложението за нищожното съфинансиране. Това ще застраши един от крайъгълните камъни на нашата система, в която националните администрации, местните власти и, когато е възможно, хората имат принос за съвместния проект на регионалното и градско развитие. И така, сега трябва да осигурим финансиране за един малко по-дълъг период, за три вместо за две години, което е още едно нещо, за което се договорихме. Това ще сложи пари на масата, съфинансирането ще бъде възможно и хубавото в случая е, че дори при закъснение ще можем да позволим на полезните проекти да продължат. Това не означава, че парите ще напуснат региона. Съвсем не, това означава, че парите се харчат. Това е схемата, която приложихме през 2007 г. Имам въпрос към г-н Хан: не искате ли този добър пример да бъде последван от друг? Защо да не повторим схемата през 2008 и 2009 г.? Това ще бъде една много положителна стъпка. Можете ли да отговорите на това?
<P>
В заключение, бихме могли да покажем малко солидарност. Има страни, които не използват до край предоставените им от ЕСФ средства, като оставят 30 или 40% неусвоени. Защо не са показали никаква солидарност и не са прехвърлили тези средства към други страни? Това е напълно допустимо и ще позволи на нуждаещите се страни да стъпят на краката си. Това би била истинска солидарност, но за съжаление не стана така. Затова аз съм настроен положително, най-малкото към докладчика. Тази процедура отне девет месеца и се чудя, както и г-жа Krehl, дали ще бъде възможно тя да бъде допълнена по време на съвместния кръг от преговори между Парламента, Съвета и Комисията?
<SPEAKER ID="386" NAME="Pat the Cope Gallagher" AFFILIATION="ALDE">
(GA) Г-н председател, от 1973 г. насам моята страна е получила около 18 милиарда евро от Структурните фондове и Кохезионния фонд на Европейския съюз. През годините политиката на сближаване играеше значителна роля в разработването и съживяването на ирландската икономика. Европейският социален фонд е особено важен, тъй като се опитваме да се преборим с безработицата в Ирландия и, разбира се, в цяла Европа.
<P>
Откакто Ирландия се присъедини към Европейския съюз през 1973 г., страната е получила финансова подкрепа от Европейския социален фонд в размер на над 7 милиарда евро.
<P>
Тези пари са били използвани преди всичко за подпомагане на борбата с безработицата сред младежите и с дългосрочната безработица. По оперативна програма "Развитие на човешките ресурси" за Ирландия за периода 2007-2013 г. Европейският съюз осигурява 375 милиона евро за Ирландия в рамките на Европейски социален фонд. Общият бюджет на програмата е в размер на 1,36 милиарда евро.
<P>
Тези пари се използват за осигуряване на курсове за обучение на безработни, на хора с увреждания, на ранно напускащите училище и на маргинализираните групи в нашето общество. Живеем в ерата на глобализацията. За да отговори на предизвикателствата и възможностите, които глобализацията създава за ирландската работна сила, Европейският социален фонд в Ирландия подкрепя и курсовете за учене през целия живот, които могат да бъдат адаптирани към реалностите на глобализирания пазар на труда. Така че настоящата икономическа и финансова криза доказа значението и стойността на този важен фонд - Европейския социален фонд.
<SPEAKER ID="388" NAME="Kay Swinburne" AFFILIATION="ECR">
(EN) Г-н председател, по принцип докладът има някои много добри цели като например да помогне на държавите-членки на ЕС, които са тежко засегнати от икономическата и финансовата криза, чрез европейско финансиране. Похвална е целта да се намали напрежението върху бюджетите на държавите-членки, когато към тях има изисквания от всички посоки. Намаляването на праговете по отношение на проектите и опростяването на процедурата ще помогнат, както и предварителното финансиране на одобрени проекти за бърз старт на икономиката.
<P>
Когато безработицата в Европа е над 10%, а в някои държави-членки и по-зле, а икономиката едва сега започва бавно да се съживява, има много неща, които държавите-членки трябва да направят за възстановяване на държавните си финанси. Обаче този доклад е доста ограничен и не посочва много от тях.
<P>
Обаче внимание: идеята, че държавите-членки не следва повече да съфинансират проекти със собствените си пари, е високорискова политика. Вече голяма част от европейските пари не са правилно отчетени в разходите на проекти, поради неправилни процедури за надзор. Премахването на прекия интерес на една държава-членка при проверката на собствените й пари е добре прокарано и не трябва да бъде стимул за злоупотреба с тях.
<P>
Трябва да гарантираме, че смекчаването на критериите за съфинансиране не намалява отговорността. Обаче сам по себе си този проблем едва ли ще е от значение за моите избиратели от Уелс, тъй като, ако Европейският съюз не намери някакъв начин, след 2013 г. няма да имаме повече пари за текущи проекти, които в момента така щедро са съфинансирани от европейските фондове. Добре е да се каже, че някои от новите държави-членки са по-бедни от старите и затова се нуждаят от специална помощ, но да се надяваме, че огромният дълг в Обединеното кралство и твърде ниския БВП на глава от населението в моя регион на Уелс, който наскоро съвсем ненужно беше сравнен с икономическите резултати на Руанда, няма да бъдат забравени. Разбрах, че се правят планове за дисквалифициране на региони като Уелс и наистина се надявам, че в бъдеще ще отговорим на изискванията за преходно финансиране.
<SPEAKER ID="389" NAME="Андрей Ковачев" AFFILIATION="PPE">
Уважаеми г-н Комисар, първо искам да поздравя г-н Кирилов с доклада. Поздравявам и подкрепям всяка стъпка, която гарантира и улеснява правомерното използване на солидарните европейски фондове. Европейският съюз не може да си позволи да бъде оприличаван от гражданите на ЕС на вулкан, бълващ бюрократична пепел, с която посипва желанието за намаляване на различията между регионите на Европа. И трудно, и невъзможно е използването на структурните фондове, чрез които искаме да постигнем нашите икономически, социални и политически цели. Според мен, промените в посока опростяване на процедурите не трябва да се разглеждат само в светлината на настоящата криза, а и дългосрочно да улесняват достъпа до солидарните инструменти на Европейския съюз.
<P>
Смятам, че въпреки забавянето, предложението, направено от Европейската комисия, както и измененията от този доклад, ще представят една по-добра възможност на държавите-членки и на крайните бенефициери за подобряване на тяхното състояние в условията на настоящата криза. Желая да подчертая значимостта на изменението, отнасящо се до разсроченото изразходване на средствата, предвидени за 2007 година. Това изменение ще даде втора възможност на всички държави-членки, включително и България, където усвояването на средствата все още е много ниско, да осъществят проекти със средства, които иначе биха били загубени. Трябва да се обърнем към регионалните и местните власти, към всички други заинтересовани страни, и да ги призовем да използват този втори шанс. Смятам, че гъвкавостта, която показва доклада, съобразявайки се с изпълнението на програмите за усвояването на средствата, е правилният подход при оформянето на приватизационната политика в бъдеще.
<P>
По отношение на опростяването на административните правила за използването на структурните фондове, докладът е стъпка в правилната посока към намиране на баланс между максималното улесняване на изпълнението на координацията на проектите от европейските фондове и контрола върху използването на тези средства. Реформирането на правилата трябва да бъде инструмент за осигуряване на повече прозрачност пред европейските граждани и данъкоплатците, както и да спомага за поставянето на изпълними условия пред държавите-членки. Нужно е по време на целия процес да не забравяме крайната цел, която е постигането на съпоставими условия за социален и икономически живот в целия Европейски съюз.
<SPEAKER ID="390" NAME="Csaba Sándor Tabajdi" AFFILIATION="S&amp;D">
(HU) От началото на икономическата криза Европейският съюз неколкократно беше критикуван, че не е в състояние да реагира по подходящ начин на кризисната ситуация. Моето мнение по този въпрос е, че настоящото разискване и отличният доклад на г-н Кирилов са ясно опровержение на това мнение и показват, че Европейският съюз можа да отговори на тези процеси. Не разбирам колегите, които се притесняват, че сегашните опростявания означават, че процесите няма да бъдат наблюдавани. Голямата ценност на политиката на сближаване е именно това, че тя има много точен механизъм за надзор. Ето защо никой не бива да се притеснява и ако моите колеги се притесняват, надявам се, че от тяхна страна това не е липса на солидарност с тези държави-членки - например с моята страна Унгария - които според тях няма да използват въпросните средства по подходящ начин. Ние наистина ще ги използваме много правилно. Това разискване е важно и за да потвърди, че политиката на сближаване е необходима. Доволен съм, че г-н Хаан и г-н Чолош са тук. Много съм притеснен, че в първия документ на г-н Барозу общата селскостопанска политика дори не се споменава, а политиката на сближаване се споменава много повърхностно, макар че те са изключително важни политики на Общността, които са необходими за зелен растеж, иновации и заетост, с други думи за да се осъществят новите цели на стратегия 2020. Ето защо политиката на сближаване не трябва да се отслабва, а да се засилва.
<SPEAKER ID="391" NAME="Iosif Matula" AFFILIATION="PPE">
(RO) Г-н председател, г-н член на Комисията, госпожи и господа, в резултат на всички изменения на законодателните рамки на общностно и национално ниво, насочени към справяне с последиците от кризата, нейното влияние върху реалната икономика и пазара на труда в момента се усеща силно и в широк мащаб. Високата безработица има жестоки последици за икономиките на държавите-членки, но все още има големи трудности в осигуряването на финанси.
<P>
Ефективното изпълнение на програмите на политиката на сближаване е от съществено значение, защото осигурява значително ускорение при разпределянето на помощите за реалната икономика под формата на 347 милиарда евро, определени за периода 2007-2013 г. Допълнителни усилия трябва да бъдат насочени към бенефициерите, които са най-тежко засегнати, за да се ускори финансовият поток за финансиране на инвестиции в регионите на държавите-членки. Мисля, че една важна промяна, която беше направена, е възможността един голям проект да бъде финансиран от различни програми, какъвто е случаят с проектите, обхващащи няколко региона.
<P>
Искам да поздравя докладчика за извършената работа. Обаче трябва да отбележа, че макар докладът да беше чакан много време, напредъкът по него беше бавен. Предполагам, че трябва да намерим решения и да дадем по-голям приоритет на целите, за да се избегнат случаи, когато отлични мерки се бавят твърде дълго. Като цяло опростяването на административните процедури ще спомогне за увеличаване на капацитета за усвояване на тези средства, включително и в страни, изправени пред този проблем, с други думи в собствената ми страна, Румъния. Изригването на един вулкан за пет дни преобърна света с главата надолу и може да доведе до нова криза. Колко време ни е нужно, за да реагираме? Едно нещо е много ясно за мен - че отсега нататък трябва да вземаме решения много по-бързо.
<P>
(Ръкопляскания)
<SPEAKER ID="392" NAME="Monika Smolková" AFFILIATION="S&amp;D">
(SK) Искам да започна с одобрение на работата на докладчика г-н Кирилов. Много е хубаво, че с цел да се отговори на икономическата криза европейските институции решиха да ускорят процеса на финансиране на проектите за регионално развитие, както и да опростят правилата относно използването на структурните фондове. Налице е и удължаване на срока за използване на средствата на ЕС, одобрени през 2007 г. с цел държавите-членки да получат повече време, за да се възползват от тях.
<P>
В Словакия казваме, че помощ, дадена навреме, е два пъти по-ефективна. Най-силно засегнатите от икономическата криза държави-членки очакват регламента, който днес обсъждаме. Комисията представи първия проект още през юли миналата година. Няма да вземем решение преди месец май. Досега целият законодателен процес трае девет месеца. Може би е време да започнем да мислим за по-опростен и по-къс законодателен процес в конкретни, изрично посочени случаи.
<P>
Кризата, безработицата, бедността и задълбочаването на регионалните разделения са случаите, когато е необходимо да се действа по-бързо и по-гъвкаво. Ще ни е трудно да обясним на безработните, че ни бяха необходими девет месеца, за да приемем законодателство, което е трябвало да им помогне, когато са имали нужда от него.
<SPEAKER ID="393" NAME="Pascale Gruny" AFFILIATION="PPE">
(FR) Г-н председател, г-н член на Комисията, госпожи и господа, днес всички ние сме съгласни и приветстваме мерките, предложени в доклада на г-н Кирилов, за опростяване на процедурите за отпускане на средства от Структурните фондове.
<P>
Въпреки това като председател на Работната група в ЕП за Европейския социален фонд аз съм възмутен от това колко време ни отне преразглеждането на въпросната процедура. Първоначалното предложение на Комисията е от юни 2009 г. Макар че целта на преразглеждането е да се помогне на държавите-членки в борбата им срещу икономическата и социалната криза, на Съвета бяха необходими шест месеца, за да постигне споразумение. Това е неприемливо. Вярно е, че междувременно законодателната процедура беше променена, така че Парламентът да има същите правомощия като Съвета. Обаче като избрани представители на Европейския съюз днес не можем да обясним на хората това забавяне.
<P>
Сега ще направя едно кратко отклонение, за да приветствам отговорността на Парламента, който прие доколкото е възможно позицията на Съвета процедурата да не се отлага повече. Въпреки това бих искал да изразя разочарованието си още веднъж. Нуждаем се от това Европейският съюз да може да взема бързи решения, които имат реално влияние.
<P>
Сега нека за малко се обърнем към бъдещето. Предложените днес мерки за опростяване, целящи преодоляването на икономическата криза, са положителни, но бих искал да добавя, че те можеха да бъдат още по-амбициозни, ако мерките, приложени за настоящия програмен период, 2007-2013 г., не бяха толкова тромави и сложни.
<P>
Ето защо, гледайки към преговорите за многогодишната законодателна рамка за периода 2014-2020 г., призовавам Европейския парламент да бъде смел в предложенията си за опростяване на администрацията и за прилагане на Структурните фондове и Кохезионния фонд.
<SPEAKER ID="394" NAME="Sergio Paolo Francesco Silvestris" AFFILIATION="PPE">
(IT) Г-н председател, госпожи и господа, аз също давам висока оценка на доклада на г-н Кирилов и съжалявам, че днес той не е сред нас.
<P>
По-нататъшното опростяване на механизмите, свързани с Фонда за регионално развитие, Европейския социален фонд и Кохезионния фонд, е добра идея, добра с оглед на разходите. Във време, когато въпросните фондове се използват и за борба с кризата, трябва да поставим разплащателните агенции в положение, в което да могат да харчат всичките си пари, но нашата мярка означа също и това, че има едно извинение по-малко.
<P>
Едно извинение по-малко за кого? За региони, които например харчат от Кохезионния фонд и които често не могат да похарчат всичките си пари, защото не са в състояние да ги похарчат, но все още говорят, че хаосът и прекомерната бюрокрация на европейските процедури са отговорни са липсата на разходи.
<P>
Днес това извинение вече не е валидно; днес всички органи, отговорни за разпределението на европейските средства, са поставени в положение, когато...
<P>
(Председателят отнема думата оратора)
<SPEAKER ID="395" NAME="Ioan Enciu" AFFILIATION="S&amp;D">
(RO) Последиците от икономическата криза се почувстваха още през 2008 г. Основните проблеми, пред които в момента сме изправени са безработицата, понижаването на жизнения стандарт и бедността. В рамките на политиките на Европейския съюз постоянно бяха правени усилия за разширяване и подобряване на наличните инструменти за справяне с посочените последици, което означава и насърчаване на икономическия растеж в Европа. Докладът на г-н Кирилов е един добър пример за това. Той е изготвен въз основа на някои отлични и очаквани предложения от страна на Комисията, насочени към опростяване на процедурата за кандидатстване, което дава на държавите-членки достъп до съответните фондове.
<P>
Приветствам и подкрепям доклада, изготвен от г-н Кирилов, както по отношение на обединяването на сумите, предложени за големи проекти, така и по отношение на приспособяването на специфичните технически критерии и условия с цел да се улесни управлението на наличните средства. Тези изменения са в съответствие с европейската Стратегия 2020, която насърчава създаването на работни места и подкрепя инвестициите, насочени към опазване на околната среда.
<SPEAKER ID="396" NAME="Sidonia Elżbieta Jędrzejewska" AFFILIATION="PPE">
(PL) Г-н председател, г-н Хан, изказалите се преди мен вече отбелязаха ползите от политиката на сближаване и не искам да ги повтарям. Искам само да подчертая, че моята страна Полша и моят регион Wielkopolska също се възползваха от политиката на сближаване. Това много ме радва и точно така разбирам измененията в регламента. Доволна съм от постоянните усилия за по-добро усвояване на средствата - по-добро усвояване на средствата като част от политиката на сближаване. За по-доброто изпълнение и усвояване е изключително важно постоянното опростяване и постоянното либерализиране на законодателството, което урежда изпълнението на въпросната политика. Ето защо гледам на регламента като на следваща стъпка към опростяване на изпълнението. Доволна съм от това. Бих искала също така да кажа, че усилията трябва да продължат. Трябва постоянно да се борим с прекомерната бюрокрация и постоянно да се опитваме да гарантираме, че законодателството е в полза на бенефициерите.
<SPEAKER ID="397" NAME="Othmar Karas" AFFILIATION="PPE">
(DE) Г-н председател, г-н Хаан, политиката на сближаване е важен политически инструмент. Тя ни дава възможност да съдействаме за преодоляване на кризата, за стимулиране на потребителското търсене в краткосрочен план и в същото време за инвестиране в дългосрочен растеж и конкурентоспособност. Важно е да стане много ясно, че през 2009 г. политиката на сближаване и в частност авансовите плащания и по-бързото изпълнение на местно ниво имаха съществен принос за повишаване на покупателната способност, което помогна на икономиката и ограничи спада на частното потребление. Освен това политиката на сближаване е много важна част от Стратегия 2020 на Европа. Ето защо не разбирам защо вашият колега г-н Рен свърза предвидените санкции при неспазване на правилата на единния финансов пазар с ограниченията за регионалната политика.
<P>
(Председателят отнема думата на оратора)
<SPEAKER ID="398" NAME="Marie-Thérèse Sanchez-Schmid" AFFILIATION="PPE">
(FR) Г-н председател, г-н член на Комисията, госпожи и господа, гласуването на доклада на г-н Кирилов ще се проведе през следващите няколко седмици и аз приветствам това, защото е крайно необходимо.
<P>
Почти една година обществеността и депутатите очакват конкретни и постоянни мерки от политиката на сближаване в отговор на кризата; националните и местните деятели цяла година призовават към по-голяма гъвкавост и адаптивност при отпускането на европейски средства.
<P>
Днес, когато Парламентът обмисля нови мерки, насочени към по-голяма прозрачност при използването на Кохезионния фонд, повече от всякога е необходимо да успеем да опростим изискванията. Докладът Кирилов е първата стъпка към това опростяване. Тя трябва да бъде последвана от други стъпки, защото доверието и прозрачността на европейските действия в ежедневието са под въпрос.
<P>
Настоящият доклад също така е доказателство за солидарността на Европа; по време, когато има съмнения относно нашето единство, той може да даде на някои членове мерки, адаптирани към тяхното положение. В тези мрачни и облачни времена докладът Кирилов е глътка свеж въздух. Надявам се, че този доклад е само една първа стъпка.
<SPEAKER ID="399" NAME="Йоханес Хаан" LANGUAGE="DE">
Г-н председател, госпожи и господа, преди всичко искам да благодаря на всички в пленарната зала, които по един или друг начин показаха, че са ангажирани с разискването. Искам да ви благодаря, защото изразихте широката си подкрепа за политиката на сближаване и за разбирането, че тя ни дава възможност да помогнем да нашите региони и на хората в тях. Нашият колега от Чехия спомена пословицата, че който дава бързо, дава два пъти. Бих казал, че точно това е европейското разбиране. Независимо от всички трудности и грешки в предложението сме се придържали към този принцип.
<P>
Краткият ми отговор на г-жа Schroedter е, че не е нужно да се притеснявате, че механизмите за контрол ще пострадат само защото стандартизирахме праговете, така че да можем да оценяваме проекти, които често обхващат и двете области, по еднакъв начин. Механизми за контрол има и на местно и национално ниво. Това е концепцията за съвместно управление. Освен това се ръководим и от други нормативни актове, например при обществените поръчки и в системата на държавните помощи. Също така те включват и определени крайни срокове, които ние като регионални политици не можем да игнорираме просто така.
<P>
Що се отнася до регламент N+3 считам, че ние следва да възприемем много ограничителен подход. Следва да гарантираме, че правилата не са намалени и че регионите не си мислят, че могат да седят и да не правят нищо. Вместо това те трябва да се ангажират с използването на средствата, които са на разположение.
<P>
Моля ви да предадете на г-жа Swinburne, че изобщо няма признаци това, от което тя се страхува, да се случи, стига само бюджетът да е достатъчно голям. Ще предоставяме наличните регионални средства на Уелс и на всички останали региони в бъдеще. Ето защо не одобрявам при използването на средства от Структурните фондове в трудни времена да се прилагат явни санкции, от които нямат ефект.
<P>
Още веднъж ви благодаря за широката подкрепа. Благодарността ми е и за служителите на Главна дирекция "Регионална политика", които работиха много усилено в тази област.
<SPEAKER ID="400" NAME="Karin Kadenbach" LANGUAGE="DE">
Г-н председател, ще се радвам да предам на г-н Кирилов всички похвали и положителни оценки от днешното обсъждане. Бих искала още веднъж да подчертая два момента.
<P>
Разполагаме с парите на данъкоплатците и затова трябва да направим достъпа до средствата колкото е възможно по-прост и по-прозрачен. Това е целта на настоящия доклад. Обаче според мен - и молбата е насочена към г-жа Schroedter - това не означава, че отделните държави-членки не правят всичко възможно, за да се съобразяват с европейското законодателство. Именно това разбирам днес от четене между редовете и не мисля, че трябва да намекваме за когото и да било. Смятам, че всички държави-членки и всички институции правят всичко възможно, за да гарантират, че европейските средства се използват ефикасно и правилно.
<P>
Бих искала да направя още една забележка към г-жа Swinburne, но не само към нея. Не става дума за раздаване на подаяния на бедните региони. Ние субсидираме регионите с цел повишаване на покупателната способност и създаване на работни места, защото покупателната способност в тези региони е част от общата гаранция, че Европа може да започне производство и продажба на продукти отново. Това ще укрепи вътрешния пазар. С други думи това не е просто акт на солидарност. Всеки, който знае нещо за икономиката и за производството ще разбере не само от социална гледна точка, но и от производствена и икономическа гледна точка защо се нуждаем от регионална политика и защо можем да я използваме като бърза и ефективна мярка, особено по време на криза, за стимулиране на европейската икономика във всички региони на Европа.
<SPEAKER ID="401" NAME="Председател">
Разискването приключи.
<P>
Гласуването ще се проведе по време на месечната сесия през първата седмица на месец май.
<P>
Писмени изявления (член 149)
<SPEAKER ID="402" NAME="Elena Băsescu  " LANGUAGE="RO">
Докладът за изменение на общия регламент за прилагане на Структурните фондове и Кохезионния фонд е от особено значение за гражданите на Европейския съюз. Редица държави-членки, включително Румъния, към днешна дата показаха слабо усвояване на европейските фондове. Много граждани, дружества и местни власти критикуват усложнените процедури, които им пречат, когато те се опитват да получат финансиране на проектите си.
<P>
Изготвяне на този доклад показва желанието на Европейския парламент да разреши проблемите в това отношение. Подкрепям предложенията, насочени към опростяване на процедурите за достъп до европейските фондове. Намаляването на размера на ненужните административни процедури и на бюрокрацията, както и създаването на по-ясни правила, ще допринесат за повишаване на нивото на усвояване на европейските фондове.
<P>
Приветствам предприетите мерки, особено в момента, когато държавите-членки за засегнати от икономическата криза. Пет европейски страни, включително Румъния, ще вземат участие в процеса за ускорено усвояване на европейските фондове. Прилагането на нова процедура за авансови плащания ще позволи повече проекти да бъдат завършени по-скоро. Освен това Румъния ще се възползва от изменението на правилата за намаляване на риска от загуба на средства, които не са използвани достатъчно бързо.
<SPEAKER ID="403" NAME="Alain Cadec  " LANGUAGE="FR">
Икономическата криза доказа необходимостта от публични действия в подкрепа на частни дейности, които изпитват затруднения. Политиката на Европейския съюз на сближаване играе важна роля в това отношение. Като предоставят финансова подкрепа на засегнатите от икономическата криза структурните фондове представляват лост за стимулиране на дейността.
<P>
Въпреки това достъпът до европейското финансиране остава труден за много потенциални бенефициери. Процедурите са сложни и закъснението е твърде дълго, въпреки че спешността на кризата изисква прости и бързи мерки.
<P>
Като част от тази загриженост за разясняване приветствам инициативата на Комисията, насочена към опростяване на финансовото управление на структурните фондове. Различните предложения са в съответствие с една по-ефективна политика на сближаване, но такава, която да не се отразява прекалено много на бюджета на Общността. Приветствам този прагматичен подход.
<P>
Обаче комисията не трябва да спира дотук. Реформата, предизвикана от кризисната ситуация, трябва да бъде първият етап на едно радикално опростяване на начина на управление на Европейските фондове. Политиката на сближаване трябва да се превърне в инструмент за по-ефективна публична интервенция с цел осигуряване на реална подкрепа за икономическата активност.
<SPEAKER ID="404" NAME="Ramona Nicole Mănescu  " LANGUAGE="RO">
Г-н председател, госпожи и господа, искам да поздравя докладчика за извършената работа. Приветствам и споразумението, което беше окончателно одобрено от Съвета и комисията по регионално развитие. Считам, че за нас е изключително важно да приемем този доклад възможно най-бързо, така че да можем да предложим на държавите-членки, които най-тежко са засегнати от кризата, финансова подкрепа, необходима за икономическото възстановяване. Един от основните аспекти, подчертани в настоящия доклад, е опростяването на процедурите за достъп и за прилагане на европейските фондове. Нуждаем се от мерки, които да улеснят бързото възстановяване, особено сега по време на икономическата криза.
<P>
Ето защо, аз мисля, че авансови плащания от 2% от Европейския социален фонд и от 4% от Кохезионния фонд е идеалното решение за държавите-членки, които са изправени пред значителни проблеми с ликвидността, като по този начин им се позволява да се възползват от постоянна помощ. Средствата от Европейския социален фонд следва активно да допринесат за икономическото възстановяване на държавите-членки, които са най-тежко засегнати от кризата, като подпомогнат усилията им за запазване на работните места, за подобряване на нивото на професионална квалификация, а оттам и за предотвратяване и борба с безработицата.
<SPEAKER ID="405" NAME="Georgios Stavrakakis" AFFILIATION="S&amp;D">
в писмена форма. - (EL) Бих искал да започна с поздравление към докладчика Евгени Кирилов и към всички членове на нашата комисия, защото благодарение на тяхната упоритост и решителност успяхме да проведем днешното разискване и направо да пристъпим към приемането на този изключително важен доклад, без да губим повече ценно време. Искам да подчертая решаващата роля на измененията за увеличаване на изплащането на държавните дългове, намаляване на бюрокрацията и сложността на правилата, максимално увеличаване на въздействието на финансирането върху икономиката като цяло, чрез което да се увеличат ползите за гражданите. В изказването си членът на Комисията г-н Хаан съвсем правилно отбеляза, че независимо от факта, че това може би е най-успешната европейска политика, политическото сближаване има врагове, както и приятели. Приемането на измененията, които разискваме днес, е важна стъпка, но за Европейската комисия е още по-важно незабавно да предприеме следващата стъпка, а именно да представи за обсъждане виждането си за бъдещото политическо сближаване, както идеите и предложенията си за необходимите промени в рамката, функционирането и компетенциите, новите инструменти и т. н.
<P>
(EN) Крайно време е тази следваща стъпка да бъде направена сега, преди документите да получат новия си вид.
