<CHAPTER ID="013-02">
2. Мадагаскар
<SPEAKER ID="265" NAME="Председател">
Следващата точка е разискването по шест предложения за резолюции относно Мадагаскар.
<SPEAKER ID="266" NAME="Mikel Irujo Amezaga" LANGUAGE="ES">
Г-жо председател, както може да се види от самата резолюция, след два месеца на ожесточени сблъсъци Андри Раджолина, бившият кмет на столицата на Мадагаскар, извърши държавен преврат на 17 март тази година; той беше подкрепен от армията и се самопровъзгласи за "Върховен орган на прехода", председателстван от него, и разпусна Националното събрание и Сената. Освен това, натиск от страна на бунтовниците принуди демократично избрания президент да напусне Мадагаскар.
<P>
Но миналия февруари г-н Раджолина, който беше избран за кмет на Антананариво през декември 2007 г., на свой ред беше принудително отстранен от длъжност от предишното правителство. Следва да добавя, че недоволството на населението беше засилено от плана на предишното правителство да отдаде под наем един милион хектара земя в южната част на страната на корейска фирма.
<P>
Разбира се, ние също осъждаме преврата и всеки опит за завземане на властта чрез недемократични средства. Също така считаме, че Съветът за сигурност на Организацията на обединените нации и международните организации, чиито член е Мадагаскар, не признават този режим de facto и ние настояваме за възстановяване на конституционния ред. Настояваме също за незабавно възстановяване на правния и конституционален ред в държавата и призоваваме всички малгашки партии напълно да спазват разпоредбите на конституцията на Мадагаскар, за да бъде преодоляна кризата.
<P>
Ние, обаче, считаме също така, че демокрацията не се състои просто от провеждане на избори и следва да съобщим за основни нередности в - a priori - легитимното правителство на Мадагаскар.
<P>
Въпреки това сме убедени, че когато конституционният ред бъде възстановен, той трябва да се основава на целите и принципите, които са изложени в съображение K от настоящата резолюция, а именно: ясен график за провеждане на свободни, честни и прозрачни избори; участие на всички политически групи и социални субекти в страната, включително легитимния президент Марк Раваломанана и други видни личности; трето, насърчаване на консенсус сред малгашките партии; четвърто, зачитане на конституцията на Мадагаскар; и последно, спазване на съответните актове на Африканския съюз и международните ангажименти на Мадагаскар.
<P>
Ясно е, че отново сме изправени пред ситуация, в която правата на човека систематично се нарушават. Докато водещите класи в Мадагаскар водят борба за власт чрез държавни преврати и борба за важни и изгодни търговски договори, 70 % от населението живее с по-малко от един долар на ден. Това, и само това, е необходимо да бъде решено. Да се надяваме, че Европейският съюз ще заеме правилна позиция по този въпрос.
<P>
Г-жо председател, като сменям изцяло темата и се възползвам от факта, че членът на Комисията г-н Орбан присъства на последната сесия от този мандат, искам да му благодаря лично за неговото управление на подчинената му Генерална дирекция.
<SPEAKER ID="267" NAME="Bernd Posselt" LANGUAGE="DE">
Г-жо председател, Бавария и нейните общини имат много контакти по света, както и Католическия университет на Айхщат. Затова бих искал да приветствам делегация на кметове от този регион.
<P>
Мадагаскар е страна, с която работим в тесен контакт и интензивно. Има много културни, икономически и научни контакти, а също силно и отзивчиво присъствие на църквата. Ето защо може още повече да се съжалява, че в тази живописна, красива и културно богата страна се извършват такива отблъскващи злоупотреби. Съществува реална опасност Мадагаскар, със своето стратегически важно местоположение, да се превърне в провалена държава, като други държави в Африка, за които ни е известно, най-вече Сомалия.
<P>
Затова е важно да бъдат възстановени колкото е възможно по-бързо редът и демократичните отношения. Ето защо съм доволен, че се срещнахме с контактната група преди няколко дни, за да обсъдим първите конкретни стъпки. Трябва да създадем подходяща структура, за да подготви нови избори под ръководството на прогонения демократично избран президент, когото ние продължаваме да признаваме като единствен легитимен държавен глава.
<P>
Трябва да се започне диалог, който да включва министър-председателя, който понастоящем е в затвора и трябва да бъде освободен незабавно. Трябва да продължат да бъдат предоставяни в пълен обем не само хуманитарна помощ, но също така жизненоважна помощ за развитие, особено медицински грижи.
<P>
По всички тези причини ние в Европейския съюз сме призовани да участваме в преговорите там не само като хуманитарен и не само като икономически фактор, а специално като политически фактор, който носи мир в региона. За да постигнем това, ние разчитаме на съдействието на Африканския съюз, който отново има възможност да се утвърждава малко по малко като фактор на демократична стабилизация - стабилизацията може да бъде и недемократична - който ние ще подкрепяме активно с всички средства, с които разполагаме.
<P>
(Ръкопляскания)
<SPEAKER ID="268" NAME="Erik Meijer" LANGUAGE="NL">
Г-жо председател, в Мадагаскар избраният президент беше принуден да напусне поста си поради народен протест. Той сключи споразумения с чуждестранни дружества, които донесоха бързи приходи за неговото правителство, но навредиха на неговия народ. Това направи оставането му невъзможно.
<P>
След това, с помощта на армията, лидерът на опозицията, който преди беше кмет на столицата, беше назначен за временен президент, независимо от факта, че според закона е твърде млад, за да бъде назначен на тази длъжност. Този процес, по-специално намесата на армията, предизвика критика. Африканският съюз нарече това незаконен преврат и отхвърли новото правителство.
<P>
Аз считам обаче, че можем да направим сравнение между това и неотдавнашните събития в една конкретна европейска държава, Исландия. В тази държава правителството също трябваше да се оттегли, изправено пред народен протест. След това на власт дойде правителство на малцинството със съвсем различни политически убеждения, но никой не считаше това за преврат. После се проведоха нови избори и новото правителство си осигури голямо мнозинство. Такъв изход е възможен и в Мадагаскар, при условие че бъдат произведени избори в обозримо бъдеще.
<SPEAKER ID="269" NAME="Glyn Ford" LANGUAGE="EN">
Г-жо председател, говоря от името на групата на социалистите и като докладчик в сянка на Партията на европейските социалисти за споразумението за икономическо партньорство (СИК) с групата на държавите от Южна Африка, която включва и Мадагаскар. През април с голямо мнозинство одобрихме споразумението за икономическо партньорство с резерви относно положението в Зимбабве. Ако разисквахме СИК днес, трябваше да впишем нашите резерви и по отношение на Мадагаскар.
<P>
И все пак, само преди 15 години изглежда имаше потенциал Мадагаскар да бъде съвсем различен. Спомням си посещението на новоизбрания президент Албер Зафи през 1993 г. Но, разбира се, до 1996 г. той беше подведен под отговорност за корупция и злоупотреба с власт. Оттогава насам Мадагаскар е изправен пред трудности от нестабилни правителства и груба политика, белязана от заплахи за отцепване и импийчмънт.
<P>
Сега сме изправени пред ситуация - държавен преврат от военните - предизвикана отчасти от план на предишното правителство да отдаде под наем един милион акра земя в южната част на страната на корейска фирма за интензивно земеделие, докато по-голямата част от населението живее с по-малко от едно евро на ден. Тази неконституционна смяна на правителството е сериозна пречка за демократизацията.
<P>
Ние приветстваме факта, че ООН призова за близо 36 млн. щатски долара хуманитарна помощ, в отговор на очаквания недостиг на храна по-късно тази година поради политическите събития в Мадагаскар, но ние строго осъждаме държавния преврат и всички опити за завземане на властта с недемократични средства. Настояваме за незабавно възстановяване на правния и конституционен ред в страната и настояваме всички малгашки партии за спазват изцяло разпоредбите на Конституцията. Искаме временното разпускане на Националното събрание и Сената да бъде отменено и приканваме да бъде зачитан мандатът и имунитетът на членовете на парламента.
<P>
Но това ще стане само ако международната общност може да работи заедно за засилване на усилията си и да упражни натиск за прекратяване на политическото насилие и политическата безизходица в страната.
<SPEAKER ID="270" NAME="Thierry Cornillet" LANGUAGE="FR">
Г-жо председател, не можем да запазим мълчание по отношение на ситуацията в Мадагаскар и няма да сме единствените, които я осъждат. Африканският съюз, Южноафриканската общност за развитие, Международната организация на франкофонията, Междупарламентарният съюз, Европейският съюз, представляван от Комисията, Съединените американски щати и голям брой държави, включително и моята, и Норвегия - за да говорим за държави от европейския континент - осъдиха държавния преврат, защото именно за такъв става въпрос, извършен в Мадагаскар.
<P>
Не можем да запазим мълчание и призоваваме за възстановяване на конституционния ред. Ние просто искаме подход на "основни принципи" при необходимост с арбитража на малгашкия народ под формата на президентски избори или референдум. Отговорност на националните събрания и политиците на Мадагаскар е да изберат най-ефективната форма на консултации.
<P>
Затова с настоящото съвместно предложение за резолюция ние настояваме да добавим нашия глас към този на международната общност, за да стане ясно на онези, които завзеха властта по напълно недемократичен начин, под формата на държавен преврат - под каквото и да е прикритие - че конституционният ред в Мадагаскар трябва да бъде възстановен като една от гаранциите за бъдещото развитие на този голям остров в Индийския океан.
<SPEAKER ID="271" NAME="Ewa Tomaszewska" LANGUAGE="PL">
Г-жо председател, политическата криза в Мадагаскар доведе до неконституционна смяна на правителството. Тя беше придружена от размирици, при които повече от 130 души загубиха живота си.
<P>
Мадагаскар беше под френско управление до 1960 г. Това е държава в трудно положение. Тя се нуждае от хуманитарна помощ, и по-специално помощ с храни, а такава помощ е предоставена на Мадагаскар. Властите и последвалите избори, организирани от тях, бяха подкрепени от армията. Президентът Раваломанана загуби подкрепа и се оттегли на 17 март 2009 г. Властта беше завзета от Раджолина, който беше назначен от армията.
<P>
Европейският съюз не признава новото правителство поради недемократичния начин, по който беше извършена промяната. Африканският съюз временно изключи Мадагаскар и се отнася критично към отстраняването със сила на Раваломанана. Той заплаши да наложи санкции, ако конституционният ред не бъде възстановен в срок от шест месеца.
<P>
Ние настояваме за възстановяването на конституционния ред в Мадагаскар. Призоваваме международната общност да подкрепи усилията за възстановяване на правното основание за функциониране на държавата. Считам, че изборният процес трябва да бъде внимателно следен и наблюдаван от представители на международни организации, включително, по-конкретно, членове на този Парламент.
<SPEAKER ID="272" NAME="Lidia Joanna Geringer de Oedenberg" LANGUAGE="PL">
Г-жо председател, през първите седмици на март станахме свидетели на драматичен държавен преврат в Мадагаскар. Съперничеството, съществуващо от няколко години между сваления президент и лидера на опозицията, доведе острова до ръба на гражданска война. На 17 март 2009 г., ден след завземането на президентския дворец от армията, Андри Раджолина се обяви за държавен глава. Малгашкият Върховен съд обяви, че бившият кмет на Антананариво заема този пост в съответствие с конституцията. Възникнаха съмнения за това, макар и само защото в основния закон има клауза, която гласи, че за да бъде президент, едно лице трябва да е на възраст най-малко 40 години, а новият президент е само на 34.
<P>
Завземането на властта и решението на Върховния съд предизвикаха всеобщи спорове. Церемонията за полагане на клетва беше бойкотирана от повечето чуждестранни дипломати, а Африканският съюз временно изключи Мадагаскар. Политическата криза доведе до общ хаос и дестабилизация на страната, където повечето хора живеят от години в ужасна бедност с 1 долар на ден и имат ограничен достъп до храна и вода, основни медицински услуги и образование. Живях в Мадагаскар в продължение на шест години и се запознах изцяло с тези проблеми, затова поддържам силно призива на ООН за неотложна хуманитарна помощ за народа на Мадагаскар.
<P>
Европейският съюз трябва строго да осъди държавния преврат и всички опити за завземане на властта, които нарушават демократичните принципи. Европейският съюз трябва да настоява за подновяване на работата на двете камари на парламента, които бяха временно разпуснати от новия режим. Трябва да подкрепим и усилията на специалния пратеник на Африканския съюз и представителите на ООН в разговорите им с представители на местни политически партии и всички заинтересовани групи, за да бъде възстановен незабавно конституционният ред в страната, а международната общност трябва решително да увеличи усилията си за предоставяне на хуманитарна помощ за хората на острова, които живеят на ръба на бедността.
<SPEAKER ID="273" NAME="Marios Matsakis" LANGUAGE="EN">
Г-жо председател, Мадагаскар, който е бивша френска колония, изглежда преживява тъжния, но не и необичаен следколониален смут в политическия си живот с предизвикани от това страдания за неговия народ.
<P>
Много други колонии на европейски държави са страдали - или още страдат - поради същата причина. Има много примери. Моята страна, Кипър, е един от тях. След като доби частична независимост от колониалния си господар, Великобритания, през 1960 г., привържениците на силовия подход в британската външна политика успяха през 1963 г. да манипулират вътрешнообщностна борба, която накрая доведе до разделянето на острова през 1974 г.
<P>
Това е разделение, което продължава и до днес, и това състояние на нещата устройва Великобритания. Разделен Кипър не може успешно да се опита да се освободи от останалите две британски колонии, Акротири и Декелия, които Великобритания използва за военни цели и които всъщност британското правителство успя позорно да задържи извън ЕС, за да не може да се прилагат там достиженията на правото на Общността по отношение на хилядите кипърски граждани - вече граждани на ЕС - които живеят там.
<SPEAKER ID="274" NAME="Леонард Орбан" LANGUAGE="EN">
Г-жо председател, първо искам да подчертая сериозната загриженост на Комисията за сегашното нестабилно положение в Мадагаскар. Искам също така да подчертая постоянния ангажимент на Комисията по отношение на малгашкия народ.
<P>
Положението в тази държава след насилственото отстраняване на президента Раваломанана на 17 март заслужава и изисква пълното ни внимание и, също като Европейския парламент, Комисията следи отблизо събитията.
<P>
Комисията одобри изцяло декларацията на чешкото председателство, издадена от името на Европейския съюз на 20 март, с което се осъжда прехвърлянето на властта, и призовава малгашките партии да спазват напълно разпоредбите на конституцията на Мадагаскар.
<P>
Комисията счита, че е налице скандално нарушение на основни елементи на Споразумението от Котону и че това е "случай с особена неотложност" по смисъла на член 96 от Споразумението. Затова Комисията стартира процедура за внасяне на предложение в Съвета да започне консултации с действащите власти, за да проучи възможни решения на кризата, насочени към възстановяване на конституционния ред.
<P>
Комисията ще продължи да използва всички средства за диалог, с които разполага, за да намери цялостно решение на сегашната криза. За целта тя засилва политическия диалог на основание член 8 от Споразумението от Котону, с всички важни заинтересовани страни в Мадагаскар.
<P>
Тя също така участва в основните международни усилия, а именно в рамките на международната контактна група, сформирана неотдавна от Африканския съюз. На този етап доминиращото становище е, че съответните малгашки политически заинтересовани страни са постигнали съгласие по отношение на пътна карта за връщане към конституционния ред и провеждането на избори.
<SPEAKER ID="275" NAME="Председател">
Разискването приключи.
<P>
Гласуването ще се проведе в края на разискването.
