<CHAPTER ID="020">
Възможност за използване на газ от алтернативни източници в Европа (разискване) 
<SPEAKER ID="758" NAME="Председател">
Следващата точка е изявлението на Комисията относно възможността за използване на газ от алтернативни източници в Европа.
<SPEAKER ID="759" NAME="Гюнтер Йотингер" LANGUAGE="DE">
Г-жо председател, госпожи и господа, тази точка от дневния ред разглежда един въпрос, който със сигурност ще бъде важна грижа за нас през идните месеци: как ще изглежда пазара на газ през следващите няколко десетилетия? Въпросът е каква роля ще играе газът в близко бъдеще при генерирането на топлина, преобразуването в електричество, в промишлеността и като транспортно гориво и в тази връзка в нашата енергийна програма до 2050 г., където той ще бъде от голяма важност.
<P>
Освен това ние трябва да обмислим как ще се развият маршрутите за пренос, включително газопроводи, инфраструктура и терминали. Останалите въпроси включват инвестиционни разходи и прогнози относно цената на газа в енергийния микс. Европейският пазар на газ в момента е с обем от около 520 млрд. кубични метра на година. Част от тях идват от нашите собствени залежи в Обединеното кралство и в Нидерландия, но повече от 60 % от нашите доставки на газ се внасят от трети страни и тази цифра скоро ще достигне над 80 %. Поради това нови запаси, като например газ от скали, ще бъдат полезно допълнение към съществуващите залежи и така ще намалят нашата зависимост от внос.
<P>
В момента има бум в продажбите на труднодостъпен газ и шистов газ от САЩ. Преди десет години никой не би повярвал колко бързо и колко драматично производството на газ от скали, който се добива чрез използване на водно налягане и химични агенти, ще трансформира пазара. Допреди няколко години САЩ бяха вносител на газ. Сега са износители независимо от тяхното собствено нарастващо търсене на газ. Така че пазарът на газ, който винаги е бил континентален пазар, за първи път може да стане глобален пазар, като газ от САЩ започне да се доставя до терминали за втечнен природен газ (LNG) в Европа.
<P>
В момента не правя никакви заключения от тази тенденция. Въпросът за преустановяване на нарастващата зависимост, свободния пазар и световната търговия сами говорят в подкрепа на това. Това е в интерес и на някои държави-членки. От друга страна обаче е важно да стане ясно, че ние имаме екологични разпоредби, които регулират течащите води и подпочвените води, както и добива на суровини от земята. Имаме и законодателство относно ресурсите от въглеводород, което има за цел да позволи недискриминативен достъп до околната среда и също така да я опази. В допълнение съществуват и разпоредби относно здравето и безопасността на гражданите на ЕС. Всички тези неща трябва да се вземат под внимание.
<P>
Съществува потенциал за изследвания, и ако е уместно, за добив, най-вече в Полша и след това в Обединеното кралство и в Германия. В Германия обаче съществува и въпроса със съгласието. Добивът на този газ няма да е възможен без съгласието на хората в регионите и на местните жители.
<P>
Комисията наблюдава процеса и също е подготвена да изготви експертни доклади. Считам, че ние няма да имаме ясна представа за дела на нашия собствен газ от скали на европейския пазар от три до пет години. Ние трябва да проследим това развитие, без да си съставяме предварително мнение. Трябва да се спомене обаче, че дори ако използваме тези залежи, те само ще допълнят съществуващите източници на газ. Това означава, че вносът на конвенционален газ от трети страни, като например Норвегия, Русия и Алжир, или по море от Катар и от други страни, определено ще продължи да играе централна роля за посрещане на нуждите на европейския пазар на газ през идните десетилетия. Инфраструктурата от рода на нови, сигурни газопроводи и допълнителни терминали за LNG ще запази своята важност. Считам, че е възможно ние да добиваме свой собствен газ за допълване на вносовете, но това определено няма да може да замени вноса на газ.
<SPEAKER ID="760" NAME="Bogdan Kazimierz Marcinkiewicz" LANGUAGE="PL">
Г-жо председател, г-н член на Комисията, доволен съм, че Европейският парламент успя да инициира разискване за възможността за експлоатиране на газ от неконвенционални енергийни източници, като например шистов газ, труднодостъпен газ и въглищен метан.
<P>
С оглед на неотдавнашните заключения на енергийния съвет и широкия обществен дебат считам, че шистовият газ може в дългосрочен план да се превърне в един от начините, чрез които да бъдат диверсифицирани енергийните източници. Не е нужно Европейският съюз да ни убеждава в неща, в които сме убедени; вместо това той следва да разгледа по-отблизо например Съединените американски щати, за да види как добивът на шистов газ вече е променил коренно пазара на газ там. Допускайки, че това ще има още по-големи последствия за глобалния пазар в бъдеще, добиването на шистов газ следва да бъде приоритет за Европа, по-специално защото ресурсите на газ превишават запасите от конвенционален газ в Европейския съюз четирикратно според Втория стратегически енергиен преглед.
<P>
Г-н член на Комисията, Европейският съюз следва да извърши първоначален анализ на добива на шистов газ в Европа. Вече беше отбелязан потенциалът за шистов газ в Германия, Франция, Румъния, България, Нидерландия, Швеция, Полша, Обединеното кралство и др. Ако е възможно, следва да бъде осигурена финансова подкрепа за изследователски програми, които да позволят разработването на безопасни и икономически жизнеспособни технологии за добив на газ от неконвенционални енергийни източници.
<P>
Ще си позволя да задам два въпроса. Първо, предприема ли Комисията стъпки за извършване на първоначален анализ на възможността за експлоатиране на газ от алтернативни източници в Европа и изготвя ли тя проучвания за техническа и икономическа приложимост на подобен добив в контекста на работата по приоритетите на енергийната инфраструктура между настоящия момент и 2020 г.? Вторият ми въпрос е следният: предвидила ли е Комисията в планираната финансова перспектива 2014-2020 г. подкрепа за геоложко проучване с оглед определяне на потенциала на съществуващи залежи и възможността за добив на шистов газ в Европа, което ще ускори технологичното развитие в областта?
<SPEAKER ID="761" NAME="Zigmantas Balčytis" LANGUAGE="LT">
Г-жо председател, с възстановяването на икономиките и индустриите на държавите-членки все повече ще нараства и търсенето на газ. Междувременно бързото изчерпване на нашите собствени ресурси от природен газ може да направи Съюза още по-зависим от доставки от трети страни и да отслаби конкурентността на нашата промишленост. Газът от алтернативни източници може да бъде ефективен начин за избавление, който из основи ще преначертае картата за доставки на газ в Европа и ще преразпредели икономическите лостове. Необходимо е обаче незабавно да се предприемат действия и ние можем да се възползваме от вече натрупания от други страни опит. Напоследък имаше много дискусии относно потенциала на шистовия газ и днес, г-н член на Комисията, Вие също отбелязахте, че това е посочено в заключенията на Европейския съвет от 4 февруари. Считам, че Европейският съюз наистина трябва да създаде спешно конкретни планове и да започне да проучва евентуалните залежи на подобни газове и тяхното използване. Разбира се, както Вие споменахте, шистовият газ не трябва и не може да бъде единственият начин за намаляване на енергийната зависимост. Но ако предвижданията на геолозите в Европейския съюз се потвърдят, тогава залежи от газ могат да бъдат намерени не само в Полша и Германия, но евентуално и в други страни. В бъдеще това би спомогнало за намаляване на влиянието на трети страни върху икономиката на Европейския съюз и върху нейната конкурентност. За съжаление, в тази област ние изоставаме поне с десетилетие от Съединените американски щати, където добиваните постоянно увеличаващи се количества шистов газ преобразуваха напълно пазара на газ. Считам, че усилията в тази област трябва да се активизират и че е необходимо приемането на конкретни мерки за използване на тези ресурси в икономиката.
<SPEAKER ID="762" NAME="Corinne Lepage" LANGUAGE="FR">
Г-жо председател, г-н член на Комисията, госпожи и господа, напълно разбирам ентусиазма, породен от наличието на шистов газ в европейските подпочвени слоеве и желанието за енергийна независимост е изключително похвално.
<P>
Като се има предвид това, мисля, че този оптимизъм следва да бъде значително по-умерен, най-вече в Съединените американски щати, където наистина шистовият газ се използва широко. Няколко щата обмислят мораториум и беше възложено на Независимата експертна група (IPE) да извърши оценка на въздействието, което ще отнеме над две години, за да анализира екологичните последствия от тази експлоатация.
<P>
Второ, в момент, когато се опитваме да намалим значително своите емисии на парникови газове, би изглеждало напълно неуместно спрямо политиките на ЕС да не се извърши оценка на въздействието на чисто климатичното въздействие по отношение на парниковите газове от експлоатацията на тези залежи, преди да се предприемат каквито и да било задълбочени проучвания.
<P>
Трето, г-н член на Комисията, Вие заявихте, че ние трябва да съблюдаваме екологичните стандарти. Ние обръщаме внимание и приветстваме това. Въпреки това в страни, където се издават разрешителни за проучване - и аз мисля по-конкретно за своята страна - днес е ясно, че екологичното законодателство е напълно забравено; то не се прилага и ние сме в нарушение на закона. Конвенцията от Орхус не се прилага, хората не са предупредени, няма обществено допитване, няма оценка на въздействието, а опасните химикали, които се използват, се прикриват.
<P>
Поради това е напълно неприемливо нещата да продължават по този начин и реалният въпрос, г-н член на Комисията, е дали експлоатирането на шистов газ върху такъв гъстонаселен терен като европейския, който е напълно различен от американския терен, не е в несъответствие с нашите закони за опазване на околната среда и за достъпа до информация на хората.
<P>
Любопитна съм да чуя Вашите отговори.
<SPEAKER ID="763" NAME="Michèle Rivasi" LANGUAGE="FR">
Г-жо председател, г-н член на Комисията, напълно подкрепям изказването на г-жа Lepage и бих задал следния въпрос: Това възможност ли е или е предвидимо екологично бедствие?
<P>
Ние сме с 10 години назад от Съединените американски щати по отношение на проучването. Какво можем да видим? Можем да видим, че грунтовите води бяха замърсени от химикалите, които просмукват това хидравлично раздробяване. Можем да видим също замърсяване на въздуха. Сега можем да видим, че има летливи органични съединения (VOC) и дори се появи озон заради всички вещества, отделени във въздуха. Можем да видим, че последствията за здравето засягат не само хората, живеещи в близост, но също и добитъка и, разбира се, потребителите на почвени водоносни пластове, тъй като те повече не могат да използват водата, която те съдържат. Миналата седмица "Ню Йорк Таймс" съобщи, че освен че грунтовите води се замърсяват с въглеводороди и биоциди, замърсяването отделя и радиоактивни елементи.
<P>
Във Франция, както г-жа Lepage подчерта, бяха подписани осем разрешителни без никакъв дебат, без провеждане на консултации, без никаква оценка на въздействието. И вие говорите за социално одобрение? Съществува истински бунт. В скорошните демонстрации в департамента Ардеш участие взеха над 20 хиляди души, именно защото те са загрижени за земята си. И Вие твърдите, че "Това е икономическа възможност". Но кой ще се облагодетелства от този газ? За cui bono ли става въпрос? Или за това, че избираме газа за нуждите на промишлеността в ущърб на запасите от вода в почвените водоносни пластове? Мораториумът в Ню Йорк е добра илюстрация на проблема.
<P>
Поради това ние просто желаем разрешителните да бъдат отменени. И дума не може да става за извършването на проучвания, докато нямаме гаранция за съответствие с Рамковата директива за водите, с Рамковата директива за качеството на въздуха или с Конвенцията от Орхус. Поради това ние очакваме Вашия отговор и ще откажем да се позволи тези неконвенционални форми на газ да се експлоатират при липсата на такива гаранции в Европа, във Франция и в засегнатите страни.
<SPEAKER ID="764" NAME="Konrad Szymański">
от името на групата ECR. - (PL) Г-жо председател, успешното комерсиализиране на неконвенционален газ превърна Съединените американски щати в износител на това гориво, с потенциал, който превишава този на Русия. Ситуацията на пазарите също се промени. Дългосрочните фиксирани договори и ценовите механизми, основани на цените на петрола, бяха заменени от много по-гъвкави споразумения и пазарът на налични стоки започва да играе една все по-важна роля. Както отделните потребители, така и промишлеността имат ползи от това, тъй като всички ние плащаме по-ниски сметки. Европа не може да си позволи да губи този потенциал и една подобна възможност, по-специално защото акцентът на ЕС за оттегляне от въглищата означава, че газът става все по-важен за европейските икономики. Възможността за диверсифициране на източниците на газ и за увеличаване на дела на собствените ресурси и с това за намаляване на нашата зависимост от внос сега се появи в страни, сред които Полша, Франция и Германия. Работата по добив на газ от неконвенционални залежи е в напреднал стадий във всички тези страни. Нека си припомним, че този сектор не очаква от нас да му осигурим средства или специални преференциални работни условия. Това е сектор, който вече инвестира стотици милиони евро в Европа и той се нуждае само от едно нещо: да не му поставяме бариери на пътя и от равно третиране. Европейските консерватори и реформисти в тази зала също очакват това от Европейската комисия. Нека се надяваме, че ние - Европа - няма да пропилеем тази възможност.
<SPEAKER ID="765" NAME="Jaroslav Paška" LANGUAGE="SK">
Г-жо председател, в сравнение с традиционните източници на газ, добивът от нетрадиционни източници към момента съставлява едва около 5 % от общото глобално производство на газ.
<P>
Нетрадиционните източници имат по-ниска концентрация на суровините, отколкото традиционните залежи. В допълнение към въглищния метан или газа, разположен в труднодостъпни скали, или газовия хидрат, най-обещаващият източник изглежда е шистовият газ. Най-добър опит с добива на този газ имат в Северна Америка, където добивът от нетрадиционни източници възлиза на до 42 % от общото производство през 2007 г.
<P>
Според прогнозата на Международната агенция по енергетика е възможно да има до 991 млрд. кубични метра запаси на нетрадиционен газ в Европа. Те вероятно са разположени предимно в Полша, Германия, Унгария, Румъния, Швеция и Обединеното кралство. През 2007-2010 г. Полша е издала почти 60 разрешителни за проучване и добив на шистов газ. Притежателите на тези разрешителни включват основни глобални енергийни концерни.
<P>
В тази връзка от вече казаното става ясно, че тези нови нетрадиционни източници на газ също така се превръщат в интересна алтернатива за експлоатацията на нови технологии за хоризонтален добив.
<SPEAKER ID="766" NAME="Paul Rübig" AFFILIATION="PPE">
(DE) Г-жо председател, г-н Йотингер, когато разгледаме варирането на цените на енергийните пазари през последните няколко седмици, можем да видим, че не само политическите рискове, пред които са изправени много страни, но също и финансовите пазари и много други въздействащи фактори правят невъзможно разработването на сигурна стратегия за в бъдеще. Поради това трябва да разрежем енергийната пита на колкото е възможно повече парчета и е ясно, че газът ще продължи да играе значителна роля в това отношение в бъдеще. Разбира се трябва да се концентрираме върху ефективното използване на газ. Необходима ни е по-голяма ефективност не само в нашите производствени процеси, но и в нашето потребление. Трябва да гарантираме, че таксите в резултат на емисиите на CO2 се заплащат от потребителя, а не от производителите, защото в противен случай международната конкуренция ще бъде нарушена. За нас не следва да бъде от значение дали газът, който отделя CO2, се използва във или извън Европа. Европа е регионът с най-голяма покупателна способност. Ако ние внасяме продукти с висок дял на CO2 или ги транспортираме в Европа, това не трябва да засяга нашата конкурентност.
<P>
Освен това трябва да вземем под внимание важността на газопроводите в бъдеще. Газопроводът е като брака. Двамата партньори трябва да се обвържат заедно за дълъг период, за да спечелят и двете страни.
<SPEAKER ID="767" NAME="Reinhard Bütikofer" AFFILIATION="Verts/ALE">
(DE) Г-жо председател, доволен съм да чуя, г-н Йотингер, че Вие не одобрявате разрастващата се тенденция за "еуфория за шистов газ", а вместо това съветвате да се приложи по-внимателен подход. Съществува, разбира се, и нещо положително, тъй като това може да доведе до намаляване на нашата зависимост от вносовете на газ. В действителност ние вече черпим ползи от това. Вие посочихте факта, че цените падат заради големите доставки на неконвенционален газ, идващ от САЩ. Както Вие посочихте обаче, ние трябва да създадем атмосфера на доверие, ако желаем темата да се разгледа по безпристрастен начин.
<P>
Комисията предлага да преразгледа регулаторната рамка. С изненада чух Вашият говорител да казва неотдавна, че определено ще има пролуки в разпоредбите. За разлика от САЩ обаче, Комисията пропусна да направи редица неща. Агенцията за опазване на околната среда на САЩ (EPA) предприема основно проучване. Бих желал да узная защо ние не правим нещо подобно или защо поне не изчакаме да научим резултатите от проучването преди да предприемем допълнителни стъпки. В момента ние се нуждаем от политически мораториум върху шистовия газ, докато не сме в състояние да отговорим на въпросите, които много граждани задават, защото те са осъзнали, че в САЩ се е действало прибързано. Там сега се появяват проблеми, които са по-значими от това, което хората първоначално са искали да вярват, и сега САЩ са изправени пред затруднения, които ние определено искаме да избегнем.
<P>
Поради това Ви призовавам като член на Комисията, който отговаря за тази област, да не настоявате да извършвате това, което сте планирали, а да проведете по-задълбочени проучвания, подобно на американците, за да създадете атмосфера на доверие.
<SPEAKER ID="768" NAME="Zbigniew Ziobro" AFFILIATION="ECR">
(PL) Г-жо председател, залежите на алтернативен газ, по-конкретно на шистов газ, позволиха на Съединените американски щати да постигнат пълна газова независимост през последните 10 години. Благодарение на тези залежи Съединените американски щати се превърнаха от вносител на газ в износител на газ, а използването на тези залежи доведе също до осезаеми екологични ползи, например до намаляване на обема на въгледобива и свързаните с това вреди.
<P>
Учените прогнозират, че подобен сценарий може да се случи в Европейския съюз. Експлоатирането на неконвенционални залежи на газ в Европа е най-добрата алтернатива, като се имат предвид високите очаквания на Парламента по отношение на намаляването на емисиите на CO2 и с това до намаляване на въгледобива. Нещо повече напоследък ние сме свидетели на значително покачване на цените на газа, добиван от конвенционални източници. Положението в Близкия изток също оказва определено въздействие. Възможната експлоатация на залежи ще позволи реално понижение на разходите за генериране на енергия, тъй като това е една алтернатива на вноса, който става все по-скъп.
<P>
Добивът на неконвенционален газ дава възможност също така за намаляване на безработицата, какъвто е случаят в Съединените американски щати, където опитът показа, че този добив има възвращаемост. Само в щата Пенсилвания около 200 000 души са намерили работа, свързана с добив и преработка на неконвенционален газ, а местната икономика печели над 8 млрд. щатски долара от данъци, поръчки, направени от добивни дружества, и концесионни такси. Така че нека не изоставаме и нека предприемем конкретни мерки, за да се възползваме от тази огромна възможност и от този потенциал.
<SPEAKER ID="769" NAME="Andrzej Grzyb" AFFILIATION="PPE">
(PL) Г-жо председател, похвално е, че успяхме да провокираме разискване по една тема, която в известна степен беше пренебрегната в Европейския съюз, а именно добиването на газ от алтернативни залежи. Както уважаемият член на Комисията вече каза, геоложките условия за съществуването на подобен газ потенциално са налични в много страни. В Полша количествата се изчисляват на 1 000-3 000 млрд. м3 с годишна експлоатация от около 14 млрд. м3. Европа не може да си позволи да пренебрегва този въпрос, дори и само с оглед на това, което се случи на американския пазар. Все пак газът като гориво ще остане основен източник на енергия за дълъг период от време, както става ясно например от Втория стратегически енергиен преглед. Същевременно този доклад разкрива, че Европа е зависима от доставки от трети страни. С оглед на настоящите конфликти в Северна Африка например, които оказват отражение върху пазара на горива, ние следва да зададем въпроси за това дали подобни алтернативни източници могат да се намерят в самата Европа.
<P>
Не е нужно да се споменава, че ще се появи и въпросът за това, какви екологични въздействия биха имали подобни начинания. Мисля, че следва да отделим голяма сума пари за проучване на екологосъобразни методи за добив на газ от алтернативни източници, като например пистови залежи. Също така е възможно да се окаже, че Европа може да бъде лидер в тази област. Ако желаем да постигнем своите екологични цели, ние трябва, от една страна, да се сдобием с нови източници на газ, а от друга страна, да определим технологията и метода на експлоатация по такъв начин, че да предотвратим значителни екологични вреди. Много благодаря.
<SPEAKER ID="770" NAME="Elena Băsescu" AFFILIATION="PPE">
(RO) Г-жо председател, вече е добре известно, че глобалните запаси от въглеводород са на изчерпване. Това ще се отрази в повишаване на разходите за добив, което означава прекомерно високи цени.
<P>
Производителите на газ от алтернативни източници играят важна роля на европейския енергиен пазар. Европа може да го използва, за да диверсифицира своите енергийни източници и по този начин да намали зависимостта си от трети страни. Един от възможните варианти може да бъде експлоатиране на европейските запаси от газ по един неконвенционален начин. Три петролни дружества вече получиха разрешителни за това в Румъния. Газовите хидрати, известни още като "запалим лед", са в изобилие в Черно море. Ако се използва локално, този актив ще намали зависимостта на ЕС от руските газопроводи.
<P>
Пазарът на биогаз също е един от най-добре развитите в Европа. Страни като Румъния имат потенциала да произвеждат биогаз, но все още са нужни инвестиции в технологии, необходими за експлоатирането му.
<SPEAKER ID="771" NAME="Arturs Krišjānis Kariņš" AFFILIATION="PPE">
(LV) Г-жо председател, само си представете паричните суми, които напускат Европейския съюз всеки ден под формата на плащания за вносен газ. Ако можехме да ги видим, ако тези пари се превозваха с камиони, на руската граница щеше да има опашки, към Северна Африка, към Норвегия. Светът преживя една тиха революция, както и шумната революция, която наблюдаваме в Северна Африка, такава, свързана с добива на шистов газ. Както много оратори вече посочиха, през последните 10 години от нетен вносител Съединените американски щати се превърнаха в страна износител на газ в резултат на тези нови технологии, които улесняват достъпа до шистов газ.
<P>
Госпожи и господа, ако ние в Европа имаме възможност да експлоатираме тези нови технологии и да използваме природния газ, открит в Европа, за да получим достъп до този шистов газ, ние можем да подобрим своята обща икономика чрез намаляване на зависимостта от вносове.
<P>
Благодаря Ви за вниманието.
<SPEAKER ID="772" NAME="Silvia-Adriana Ţicău" AFFILIATION="S&amp;D">
(RO) Г-жо председател, на 4 февруари Европейският съвет препоръча държавите-членки да проучат ресурсите от шистов и нефтоносен шистов газ в Европа. Експлоатирането на неконвенционални източници на газ обаче крие значими екологични и социални рискове. Експлоатирането на шистов газ не трябва да се извършва без проучване на въздействието, което ще представи свързаните рискове и мерките, необходими за защита на местното население и собствениците с оглед на екологичните рискове.
<P>
Г-н член на Комисията, политиката за енергийна сигурност на Европейския съюз е основана на диверсификацията на източниците и маршрутите на енергийна доставка. Намаляването на зависимостта от Русия може да се постигне също така чрез реализирането на проекти от рода на газопровода Набуко, основен приоритет за Европейския съюз, заедно с други по-малки проекти, като например Трансадриатическия газопровод, Междусистемната връзка Турция-Гърция-Италия или Междусистемната връзка Азербайджан-Грузия-Румъния, което акцентира върху особената важност на Черно море за енергийната сигурност на Съюза.
<SPEAKER ID="773" NAME="Bogusław Sonik" AFFILIATION="PPE">
(PL) Г-жо председател, бих желал да благодаря на члена на Комисията, г-н Йотингер, за неговото изявление в полската преса, в което той заяви, че шистовият газ предоставя възможност за Европейския съюз и че, тъй като ние не желаем да бъдем зависими от вносове, използването на шистов газ е в интерес на Европейския съюз.
<P>
След като изслушах члена на Комисията днес обаче, бих желал да го насърча да покаже по-голям ентусиазъм, когато говори за шистов газ, който може да се окаже едно скрито съкровище. Разбирам всички негови опасения относно опазването на околната среда, които очевидно се основават на минал опит. Аз обаче бих насърчил Комисията да бъде по-активна в подкрепата си за това проучване и да използва времето, което споменахте - вие заявихте, че първите резултати могат да са налични след период от пет години - за да помогнете на всички онези, които търсят шистов газ, да гарантират, че използваните методи не са неблагоприятни за естествената околна среда. Това следва да бъде основната задача на Комисията. Бих желал да насърча члена на Комисията да полага още по-големи усилия в името на шистовия газ, който ще бъде открит в Европа.
<SPEAKER ID="774" NAME="João Ferreira" AFFILIATION="GUE/NGL">
(PT) Г-жо председател, изкопаемите горива в момента задоволяват по-голямата част от световните първични енергийни нужди: над 80 % от всички тях, като на петрола се падат 34 %, на въглищата 26 % и на природния газ 21 %. Както знаем, тези ресурси се експлоатират в много по-голяма степен, отколкото е естествената им степен на възстановяване, което означава, че тяхното неизбежно изчерпване се вижда на хоризонта.
<P>
Ситуацията при природния газ е съпоставима с тази при петрола, с изключение на това, че той е не толкова широкоразпространен и транспортирането и съхранението му е по-трудно. Поради това ние спешно се нуждаем от диверсифициране на своите енергийни източници. Чудотворни решения не съществуват и е необходимо все още наличните запаси от изкопаеми горива да се управляват много внимателно, разумно и пестеливо. Каквито и алтернативи да бъдат намерени за доставка на енергия, почти сигурно е, че цялостното потребление на енергия ще трябва да се намали спрямо настоящите нива, което не е непременно нещо много лошо. Именно за този сценарий трябва да се подготвим, като започнем още от сега.
<SPEAKER ID="775" NAME="Alejo Vidal-Quadras" AFFILIATION="PPE">
(EN) Г-жо председател, в областта на енергетиката, където Съюзът е изправен пред значителна зависимост от внос, беше направено много, за да се намалят постоянните рискове, свързани с нашата уязвимост, най-скорошният ясен пример за това беше одобрението на Регламента за гарантиране на сигурността на доставките на газ.
<P>
Нито един вариант от нашия дневен ред не следва да се пренебрегва, за да се намали нашата зависимост от енергиен внос. Поради това аз, заедно с други колеги, връчих Писмена декларация № 67 относно възможността за експлоатиране на алтернативни източници на газ в Европейския съюз. Бих желал да споделя с вас три факта по този въпрос.
<P>
Първо, възобновяемите източници представляват увеличаваща се част от нашия енергиен микс, който прави газа основно поддържащо гориво. Второ, САЩ доказа съществуването на технологично ноу-хау и икономическата жизнеспособност на тези неконвенционални източници и трето, Съюзът има голям потенциал при неконвенционалните източници на газ. По отношение на енергийната зависимост ние нямаме право да изпускаме нито една възможност.
<SPEAKER ID="776" NAME="Edit Herczog" AFFILIATION="S&amp;D">
(EN) Г-жо председател, беше ми приятно да видя члена на Комисията в Любляна на откриването на Агенцията за сътрудничество между енергийните регулатори. Мисля, че това е добра новина за нашите колеги.
<P>
Шистовият газ дава възможност за частично решение. Така че преди да започнем да го експлоатираме, ние, политиците, трябва да направим всичко, което е по силите ни, за да не унищожим общественото одобрение, и по-скоро да го създадем.
<P>
Определено съществува едно различие спрямо Съединените американски щати. Гъстотата на населението в Европа е много по-голяма от тази в САЩ. Поради това мисля, че трябва да помолим Комисията да извърши оценка на въздействието. Ние мислехме да въведем пилотен проект и да заделим малко пари в Комисията по промишленост, изследвания и енергетика, за да го реализираме и да финансираме оценката на въздействието със средства на ЕС. Мисля, че ако желаем да разчитаме на тази технология, която може да бъде част от решението, се нуждаем от обществено одобрение.
<SPEAKER ID="777" NAME="Seán Kelly" AFFILIATION="PPE">
(EN) Г-жо председател, на първо място трябва да заявя, че аз съм съгласен с уважаемия член на Комисията и го поздравявам за неговото балансирано представяне. Сигурността на енергийните доставки трябва да бъде sine qua non на европейската енергийна политика занапред. Очевидно и в идеалния случай ние ще разполагаме с тази форма на възобновяеми източници и ние имаме политики в това отношение, но в противен случай трябва да потърсим други източници. Не можем да продължаваме да бъдем зависими от Русия - видяхте какво направиха те в Грузия преди няколко години - и на режими като този на Кадафи в момента, с въздействието, което това оказа на цените.
<P>
Ние поглеждаме към себе си и ако имаме алтернативи - които тук имаме под формата на шистов газ - ние трябва да ги използваме докрай. Има хора, които са обезпокоени за околната среда, но сведенията на Европейския съюз относно околната среда са почти никакви. Попитайте който и да е земеделски стопанин в Европа и той ще Ви каже колко обезпокоени сме ние за околната среда и мерките, които предприемаме, за да я опазим. Същото може да се приложи и тук, но ние трябва да проучим всяко средство за получаване на газ от алтернативни доставчици и - ако мога да се изразя шеговито - от това може да излезе страхотен газ.
<SPEAKER ID="778" NAME="Гюнтер Йотингер" LANGUAGE="DE">
Г-жо председател, нека се опитаме да прогнозираме накъде отива пазара на газ. Днес ние представихме своето съобщение за Плана за енергийна ефективност, който включва акцентиране върху енергоспестяването, по-ефективното използване на енергия и непропиляването й, заедно със сигурността на енергийните доставки.
<P>
Второ, изпитваме все по-нарастваща нужда от енергия в рамките на Европейския съюз. Само един от примерите за това е мобилността. В Германия има 520 дизелови автомобила на всеки 1 000 души. В новите държави-членки цифрата е под 200. Тези две цифри ще се доближат, но те по-скоро ще се повишат, отколкото да се понижат към нивото в Полша.
<P>
Трето, нашите собствени запаси на газ намаляват. Количествата в Обединеното кралство намаляха значително през последното десетилетие, а същото ще стане и в Нидерландия през следващото десетилетие, което означава увеличаване на зависимостта. В допълнение, много от надеждите ни се крепят на газа. Защо това е така? Макар че е изкопаемо гориво, той е много по-природосъобразен, когато става въпрос за емисии на CO2, отколкото въглищата или петрола и много по-гъвкав от ядрената енергия и въглищата. Поради това газът е особено важен, за да се гарантира, че все повече електричество може да се генерира от възобновяеми източници на енергия. Ако погледнем към предмета на основния товар, той в момента е около 8 000 часа на година, докато цифрата за вятърна енергия, в зависимост от ситуацията, е между 2 000 и 5 000 часа, а за слънчева енергия само между 600 и 2 000 часа. Това сочи ясно, че се нуждаем от газ. Ако искаме възобновяема енергия, газът е нейният логичен партньор, независимо колко трудно ще е за някои хора да приемат това.
<P>
Така че аз работя на базата на годишна необходимост от 600 млрд. кубични метра в Европа, а не на 300 млрд. Това ще доведе до степен на зависимост от 80 %. Поради това ние трябва най-напред да разнообразим и модернизираме своите маршрути за пренос, за да отговорят те на актуалните технически изисквания. Ние трябва също така да елиминираме острови, да развием капацитета си за съхранение и да диверсифицираме своите източници. Това означава, че освен Русия, Норвегия, Алжир, Катар и Либия ние следва да получаваме газ и от каспийския регион. Газ от тази област може да достигне до европейския пазар на газ чрез Междусистемната връзка Турция-Гърция-Италия (ITGI), Трансадриатическия газопровод (TAP) и Набуко. В името на диверсификацията не изключвам възможността от използване на газ от скали в държавите-членки. Този процес едва сега започва.
<P>
Съществува обаче въпросът дали се нуждаем от регулаторна намеса от Европа. Защо това може да се наложи? Нека приемем, че Полша издава разрешителни произволно и това поставя в опасност грунтовите води или почвите в Полша. Това вероятно не би имало осезаемо въздействие извън границите на Полша. Ние трябва да разгледаме следния въпрос, ако не искаме да се вземаме твърде насериозно. Не вярваме ли ние на правителството във Варшава, че гарантира, че има чиста вода и чисти почви в интерес на здравето на своите граждани и че защитава правата на собственост? Аз вярвам, че всяко демократично избрано правителство в Европа, което се отчита пред парламент и пред обществеността, прави това. Така че, ако сме сериозни по отношение на субсидиарността, трябва да обмислим защо една сонда в Полша следва да се контролира, упълномощава или забранява от Брюксел, а не от Варшава. Аз имам фундаментално доверие в националните правителства. Аз им имам доверие. Въпреки това с удоволствие разисквам темата за общи разпоредби.
<P>
Ние трябва да проучим дали европейската регулаторна рамка е достатъчно всеобхватна и дали екологичното законодателство, законодателството за опазване на почвите, разпоредбите за водите, здравето и безопасността при работа на засегнатите служители и хора в областта и правата на собственост ще бъдат гарантирани. Не знам, но предполагам, че това, което каза моят говорител, е правилно. Съществува място за усъвършенстване на европейските регламенти. Това е вярно за всички области. То се отнася за квотите за жени, както и за настоящия въпрос. Поради това ние ще проучим възможностите за усъвършенстване. Освен това ще помолим държавите-членки да ни предоставят един общ, координиран списък на изисквания за упълномощаване. Всичко това се случва, без да са направени някакви крайни заключения. САЩ приличат на Европа в някои отношения, но се различават в други. Те имат твърде различна гъстота на населението и следователно въпроси като местно население, здраве и безопасност и води играят твърде различна роля в сравнение с гъстонаселените области в Централна Европа, например в Полша, Германия или Франция.
<P>
Ние ще възложим изготвянето на експертен доклад, който ще включва проучване на рисковете на основата на типични приложения за изпитателни сонди в ЕС и на това, дали законодателната рамка в Европейския съюз притежава необходимите възможности, дали правните разпоредби в държавите-членки са адекватни и ако те са, къде трябва да се направят подобрения на равнище ЕС. Съветвам всеки да не влага емоции в тази тема. В отговор на френския член на Парламента, която заяви, че техните интереси не са защитени, аз бих казал, че във Франция интересът ми да видя възможно най-високо равнище на безопасност на атомните електроцентрали е много по-важен от изпитателните сонди за шистов газ, поне за момента.
<P>
Бих желал да отбележа още нещо, което е извън протокола. Много съм Ви благодарен, че дойдохте тук толкова късно и останахте, за да участвате в разискването. Изразявам съжаление, че редица членове, аз също съм бил член на този Парламент дълго време и затова си позволявам да кажа това, взеха думата и след това напуснаха залата. Не мисля, че някъде другаде се провеждат някакви важни събития. Считам, че не е честно към мен и към Вас да вземете думата и след това да си тръгнете. Този тип поведение не е добър за репутацията на Парламента.
<SPEAKER ID="779" NAME="Председател">
Разискването приключи.
<P>
Писмени изявления (член 149)
<SPEAKER ID="780" NAME="András Gyürk" LANGUAGE="HU">
Газът, добит чрез използването на нетрадиционни технологии, може да играе специална роля на енергийния пазар на ЕС в бъдеще. Причината за това е, че експлоатацията на алтернативни източници на газ в ЕС значително ще намали нарастващите вносове на газ за Европа и уязвимостта на централно- и източноевропейските страни от доставката на газ. В допълнение, нещо, което не трябва да игнорираме, е фактът, че разпространението на нови източници на газ в ЕС може да допринесе за намаляването на емисиите парникови газове по един рентабилен начин. В Съединените американски щати новата технология вече революционизира пазара на газ през последните няколко години. В резултат от използването на алтернативни източници на газ, които в момента съставляват над половината от производството на САЩ, цените на газа се понижиха значително и страната вече не трябва да разчита на източници от внос. В Европа, най-големия пазар на газ в света, експлоатирането на алтернативни източници на газ е все още на начален етап. Независимо от успеха в САЩ, резултатите от европейските пилотни инвестиции, направени до момента, не отговориха на очакванията. В допълнение към различните геоложки конструкции инвеститорите също така са изправени пред по-големи регулаторни и екологични рискове в Европа. За да копираме американския успех в ЕС, за Европа ще бъде важно да разполага с подходяща стратегия за алтернативни източници на газ. Ще бъде необходима цялостна оценка на европейско равнище, за да се определят ясно възможностите, криещи се в алтернативните източници на газ, както и свързаните рискове. Така е, тъй като Европа не може да си позволи лукса да отрича варианта за алтернативно производство на газ, който може да се експлоатира в рамките на ЕС, във време, когато традиционните източници на газ в Северно море са изчерпани.
<SPEAKER ID="780" NAME="Marian-Jean Marinescu" LANGUAGE="RO">
Гарантиране на сигурността на доставките на газ в бъдеще ще зависи не само от отношенията на ЕС с трети страни, производители на газ, но и от развитието на газопроизводството в ЕС. Инвестирането в развитие на технологиите в областта на добива на природен газ от алтернативни източници може да даде значителен принос в бъдеще за намаляване на зависимостта от вносове на газ.
<P>
Мисля, че потенциалното съществуване и добива на шистов газ в Европа не трябва да се игнорира и очаквам Комисията да изготви техническо и икономическо проучване относно приложимостта на добива. В Европа съществуват различни източници на финансиране, които могат да подкрепят държавите-членки при извършването на необходимите инвестиции в инфраструктура, производство и за мерките, насочени към постигане на енергийна ефективност на регионално и местно равнище. Те включват по-специално заеми и гаранции от Европейската инвестиционна банка или финанси, налични по линия на регионални, структурни или кохезионни фондове. На основата на тези финансови инструменти и в рамките на бюджетната прогноза за 2014-2020 г. Комисията трябва също така да определи решение за финансиране за експлоатиране на газ от алтернативни източници, които могат да окажат осезаемо въздействие върху европейския пазар на газ и енергиен пазар.
