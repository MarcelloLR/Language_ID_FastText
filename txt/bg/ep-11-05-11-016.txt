<CHAPTER ID="016">
Конвенцията на МОТ, допълнена от препоръка, във връзка с домашните работници (разискване)
<SPEAKER ID="688" NAME="Председател">
Следващата точка е разискването относно въпрос, изискващ устен отговор, зададен от Pervenche Berès, от името на комисията по заетост и социални въпроси, към Комисията, относно конвенцията на МОТ, допълнена от препоръка, във връзка с домашните работници - B7-0305/2011).
<SPEAKER ID="689" NAME="Pervenche Berès" LANGUAGE="FR">
Г-жо председател, г-н член на Комисията, радвам се, че преди следващото Общо събрание на Международната организация на труда (МОТ) ние можем да обсъдим тази благоприятна инициатива на МОТ, предлагаща на държавите-членки на тази организация една конвенция, допълнена с препоръка, във връзка с домашните работници.
<P>
Г-н член на Комисията, от името на целия Парламент, искам да Ви благодаря, че се съгласихте разискването да бъде проведено в навечерието на тази конференция. Ние считаме, че това е най-добрата практика.
<P>
Както знаем, делът на домашния труд представлява между 5 и 9 % от цялата заетост в Европейския съюз. Като четем това, което сме одобрили колективно със стратегията "Европа 2020", е ясно, че т. нар. работни места на местно ниво, а именно тези, които ни дават възможност да се грижим за нашите възрастни граждани, и тези, които дават възможност на жените с малки деца да се върнат на работа, съответстват на ситуации, които дават възможност за развитие на домашния труд.
<P>
Считам, че в рамките на Европейския съюз е важно да подкрепим тази благоприятна инициатива на МОТ, тъй като развитието на нашите общества е изпълнено с тенденции - ние знаем какви са те. Глобалното търсене на домашни услуги ще продължи да се увеличава, но не можем, от една страна, да приветстваме приемането от МОТ на програма за достоен труд, а, от друга, да оставяме цял раздел на пазара на труда напълно нерегулиран и незащитен от никакво законодателство.
<P>
Европейският съюз трябва да даде пример. Знам, че понякога имаме склонност да мислим, че конвенциите на МОТ може би не са за нас. Не. Ние също трябва да бъдем лидери по този въпрос. В областта на домашния труд считам, че МОТ ни предлага една отлична възможност да хвърлим светлина относно функционирането на някои от нашите пазари на труда, тъй като домашният труд често е твърде несигурен труд, подценен и недеклариран. Ще ви кажа съвсем просто. Разбирам, че някои от вас изразяват загриженост за признаването или узаконяването на незаконни мигранти, но аз също съм загрижена относно борбата, която трябва да водим във всяка държава-членка срещу недекларирания труд. В областта на домашния труд ние знаем как, за съжаление, са се развили тези практики.
<P>
Надяваме се, че през следващия юни въз основа на тристранни преговори 100-ната сесия на Международната конференция на труда ще задвижи конвенцията и предложението. Считаме, че те са от съществено значение за превръщането в правоотношения на това, което твърде често са взаимоотношения, основани на експлоатация. Надяваме се, че правното признаване на домашния труд може да се постигне. Тези, които работят с нашите възрастни граждани и деца, трябва да се ползват със свобода на събрания и с време за почивка и не трябва да бъдат жертви на тормоз и произвол.
<P>
Трябва също да гарантираме, че инструментът, който предлагаме на МОТ, ще ни даде възможност да определим в тази област какво имаме предвид под понятието за достойни условия на труд, независимо дали по отношение на въпроса за работното време, въпроса за платения отпуск, или въпроса за жилищните условия.
<P>
Бих искала да знам как Европейската комисия възнамерява да подходи към тези преговори и този проект на конвенция, както и въз основа на какъв мандат тя ще действа от името на всички нас, така че утре Европейският съюз да може да даде пример в областта на домашния труд и така че ние също да можем да дадем израз на ценностите на Европейския съюз.
<SPEAKER ID="690" NAME="Ласло Андор" LANGUAGE="EN">
Г-жо председател, приветствам днешното обсъждане относно нов инструмент на МОТ за домашните работници.
<P>
Това е важен принос за втория кръг на обсъждания относно новите международни стандарти, които вероятно ще бъдат приети след няколко седмици на 100-ната сесия на Международната конференция на труда.
<P>
Както знаете, Европейската комисия е твърд поддръжник на програмата на МОТ за достоен труд. Комисията следи отблизо и улеснява координацията между държавите-членки и работи за бърза ратификация на редица важни инструменти, приети през последното десетилетие.
<P>
Има много причини за разработването на нови стандарти в областта на домашния труд. Например има голям брой домашни работници по целия свят, като много от тях принадлежат към уязвими групи. Техният несигурен статут и фактът, че често попадат в неформалния сектор, също са много важни въпроси.
<P>
В Европейския съюз е много вероятно да се разшири заетостта в този сектор, като се има предвид промяната на населението и по-голямото участие на жените на пазара на труда. Ето защо е от решаващо значение да се повиши професионалният профил на домашните работници и да се подобри техният имидж.
<P>
Позволете ми сега да разгледам практическите проблеми, повдигнати от въпроса, и първо да обясня ролята на Комисията в преговорите на МОТ за нова конвенция и препоръка за достоен труд.
<P>
Институционалният контекст трябва да се има предвид. Новият инструмент ще бъде международно споразумение. Затова Комисията ще изпълни ролята, която й е възложена по Договора, като отчита специфичните особености на МОТ, където Европейският съюз има само статут на наблюдател - за разлика от държавите-членки, които са членки. Ето защо Съюзът не може сам да ратифицира конвенциите на МОТ.
<P>
Комисията следеше активно обсъжданията и улесни координацията между експертите на държавите-членки по време на първия кръг на обсъжданията в МОТ през 2010 г. Тя анализираше инструментите, докато те се развиваха по време на преговорите с оглед на законодателството на ЕС. Комисията следеше внимателно по-специално за раздели на проекта на конвенция, които биха могли да засегнат свободата на движение на работниците.
<P>
Тъй като новата конвенция на МОТ ще включва въпроси от компетентността на ЕС, държавите-членки трябва да се придържат към достиженията на правото на ЕС.
<P>
В следващия и последен кръг от обсъжданията през юни Комисията ще продължи да играе активна роля за координиране и улесняване, като работи с експерти от държавите-членки. Моите отдели се свързаха със социалните партньори и редица неправителствени организации, които се обърнаха към Комисията и проведоха диалози с докладчика по становището на Европейския икономически и социален комитет относно професионализацията на домашния труд.
<P>
На второ място, стои въпросът за ролята на "Европа 2020", за да се гарантира, че несигурните работни места за полагане на домашен труд ще бъдат трансформирани в достойни, устойчиви работни места. Трябва да имаме предвид потенциала на сектора по отношение на създаването на работни места и съчетаването на професионалните и семейните задължения и следователно неговата роля за постигане на целите на стратегията за заетостта. Въпреки това не трябва да забравяме необходимостта да се гарантира, че работните места за полагане на домашен труд - не всички, от които следва да се считат за несигурни и подценени или ниско платени, са действително достойни работни места.
<P>
Нещо повече, борбата срещу недекларирания труд, който е широко разпространен в сектора на домашния труд, е неразделна част от стратегията "Европа 2020", както потвърди първото годишно изследване на растежа. Начините на преминаване от неформален или недеклариран труд към редовна заетост ще бъдат обхванати от ръководните принципи на благоприятните условия за създаване на работни места, които Комисията обяви в съобщението си относно водещата инициатива на "Европа 2020": "Програма за нови умения и работни места". Ще внесем тези ръководни принципи през следващата година. Редица държави-членки имат полезен опит в работата за намаляване на сивия сектор на икономиката и несигурната заетост - например чрез въвеждане на системи от ваучери за услуги.
<P>
На трето място, стои въпросът за изменение на действащата законодателна рамка за здравословни и безопасни условия на труд - Директива 89/391/ЕИО, и на тази за борба срещу дискриминацията - Директива 2000/78/ЕО.
<P>
Струва си да се посочи, че определението за домашните работници в проекта за конвенция на МОТ е много широко. То не обхваща само лицата, работещи в частни домакинства, но също така и лицата, наети от трудови агенции.
<P>
Домашните прислужници са изключени от определението на работниците в рамковата директива за здравословните и безопасни условия на труд. Въпреки това изглежда, че законодателният орган на ЕС е целял концепцията за домашните прислужници да се тълкува тясно, така че не всички домашни прислужници по силата на Конвенцията са изключени от обхвата на достиженията на правото на ЕС в областта на здравословните и безопасни условия на труд.
<P>
На последно място, законодателството на ЕС в областта на здравето и безопасността на работното място предвижда минимални изисквания и следователно не пречи на никоя държава-членка да въведе по-строги мерки на национално равнище. Следователно държавите-членки са свободни да включват домашните прислужници в рамките на обхвата на националното си законодателство.
<P>
За момента Комисията не разполага с планове за изменение на рамковата директива за здравето и безопасността на работното място. Въпреки това Комисията счита, че сегашната инициатива на МОТ е добра възможност да се замислим за положението на домашните прислужници в Европа.
<P>
Бих добавил, че Директива 2000/78/ЕО за създаване на обща рамка за равно третиране в областта на заетостта и професиите не изключва домашните работници, така че не е необходимо изменение за ратифициране на конвенцията на МОТ. Комисията публикува доклад за прилагането на директивата през 2008 г. и ще продължи да следи внимателно прилагането й в държавите-членки.
<P>
Четвъртата точка се отнася за начините за информиране на домашните работници и за укрепване на техните права. Въпреки че не всички домашни работници са нискоквалифицирани и че не всички работят при несигурни условия, те са уязвима категория и Комисията насърчава държавите-членки да гарантират, че те са надлежно защитени, чрез разработване и прилагане на трудовите им права.
<P>
Комисията очаква, че проблемът с недекларирания труд на граждани на държави извън ЕС ще бъде разгледан отчасти от Директива 2009/52/ЕО относно санкциите срещу работодателите, която държавите-членки трябва да транспонират в националното си законодателство до 20 юли тази година. Директивата ще помогне да се сложи край на експлоатацията на незаконно пребиваващите граждани на трети държави от някои работодатели, които им плащат неадекватни заплати и им налагат незадоволителни условия на труд.
<P>
Една стъпка напред ще бъде споразумение по предложението за директива за единно разрешително, която предвижда създаването на общ набор от права за работници от трети държави, пребиваващи законно в дадена държава-членка.
<P>
Нека сега да премина към петата и последна точка по отношение на ролята на Комисията за насърчаване на обмена на най-добри практики, включващи политика за домашните работници. В тази връзка искам да спомена един частен проект, който понастоящем Комисията изпълнява по искане на Парламента и който се стреми да насърчи превръщането на труда в несигурни условия в такъв труд, който е свързан с права.
<P>
След обявената покана за представяне на предложения, издадена в рамките на пилотния проект през 2010 г., Комисията съфинансира проект, който се фокусира върху последиците от икономическата и финансова криза за работещите в несигурни условия домашни работници, мигрантите и младите работници, и върху мерките на държавите-членки относно подобряването на техните права. Проектът насърчава обмена на добри практики, и по-специално на тези, които включват колективно представителство на работниците, работещи при несигурни условия. Втората покана за предложения, която ще бъде направена тази година, ще се отнася по-конкретно за действия за подобряване на правата на най-бедните работници, включително и на домашните работници.
<P>
Пилотният проект ще включва и изследване за получаване на по-добро разбиране на труда в несигурни условия в 12 държави-членки, както и за насърчаване на превръщането му в трудови правоотношения, носещи повече социални права по-конкретно чрез възползване от това какво могат да направят в практически план държавите-членки, за да насърчат тази трансформация и за да идентифицират ядрото от основни социални права. Едно проучване на отделен случай във връзка с положението на домашните работници мигранти в Италия се проведе неотдавна във връзка с проект за достоен труд и трудови отношения, съфинансиран от Комисията.
<P>
На последно място, Европейската агенция за безопасност и здраве при работа и Комитетът на старшите инспектори по труда призоваха за информационни и разяснителни кампании, обхващащи целия сектор, за защита на здравето и безопасността на работниците.
<SPEAKER ID="691" NAME="Csaba Őry" LANGUAGE="HU">
Г-жо председател, Европейската народна партия е много доволна от днешното разискване. Според мен дължим благодарности на г-жа Berès за това, че го инициира, което ни дава възможност да се присъединим към инициативата на МОТ, от една страна, а, от друга, ни кара да се замислим за всичко, което трябва да бъде направено за една категория работници, за чиито условия ние често не знаем, а когато знаем нещо, то обикновено е депресиращо.
<P>
Също така считаме, че проекторешението, което е публикувано, заслужава подкрепа, и считаме, че са особено добри тези елементи, които подчертават и открояват, че целта в това отношение е да се създадат достойни условия на труд и регулирана заетост в област, в която наистина са заети предимно работници мигранти и особено в някои страни, по напълно нерегулиран и неконтролируем начин, а много често под формата на един вид съвременно робство.
<P>
Вече споменахме, че има черни дупки в регулирането на трудовото право. Това беше обсъдено във връзка с нетипичните трудови договори. Очевидно е, че това може да бъде следваща стъпка към способността да гарантираме минимални условия на труд и други права, свързани със заетостта, и съм съгласен с г-н члена на Комисията, че, разбира се, трябва да въведем ред първо в собствените си дела. Въпреки че приветстваме инициативата на МОТ, това, което ние самите можем да направим, е да призовем държавите-членки на Европейския съюз да направят всичко възможно в своите собствени регламенти на трудовото право, за да разкрият тази черна дупка и да я регулират съответно.
<SPEAKER ID="692" NAME="Alejandro Cercas" LANGUAGE="ES">
Г-жо председател, г-н член на Комисията, първото нещо, което искам да кажа, е, че всички делегати социалисти застават зад думите, изречени от Pervenche Berès, председател на комисията по заетост и социални въпроси, и сме много доволни от позицията, поета току-що от г-н члена на Комисията, относно инициативата на Международната организация на труда (МОТ).
<P>
Делегатите социалисти ценят изключително много работата, която е свършена от МОТ от самото начало. Считаме, че тя е направила безценен принос към историята на човечеството, а също и на Европа. Няма съмнение също така, че тази нова инициатива относно домашния труд е много важна, защото има много голям брой хора, които са заети с този вид работа, и защото също така засяга много жени и имигранти.
<P>
Ние, делегатите социалисти, считаме, че ще бъде много добре, ако на следващото заседание през юни този проект на конвенция и препоръката бъдат одобрени и ако Парламентът, Комисията и Съветът бъдат активни - не само пасивни, а активни - така че Европа действително да отговори на очакванията, и действията й да отразяват нейните думи.
<P>
Ако направим това, ще помогнем - най-малкото - за разширяването на програмата за достоен труд. Ще помогнем на света и на много хора, но преди всичко ще помогнем на себе си да бъдем достойни да се уважаваме един друг, като институция и като европейци, но също така и нашият континент да поддържа своя социален модел, който е невъзможно да се поддържа, ако ние сме остров на защита и права в един свят на мизерия и липса на защита.
<P>
Може би, г-н член на Комисията, е време също за Комисията, Съвета и за всички нас да се замислим за Европа, защото и тук не всичко е решено. В Европа има форми на договорни отношения, които засягат имигранти и жени в тази област на домашните услуги, които са много несигурни и съдържат значителни вратички.
<P>
Ще се радвам, ако в разгара на това разискване ние разберем, че има някои вратички, които трябва да бъдат затворени в законодателството в ЕС, а също и в много държави-членки. Имаме проблеми по отношение на здравето и безопасността на тези работници. Имаме проблеми в много държави по отношение на правните форми, в съответствие с които се развива работата. Освен това имаме и голям проблем с борбата срещу злоупотребата и дискриминацията спрямо имигрантите, много от които работят в европейски семейства.
<P>
Понастоящем предстоят много инициативи. Г-н член на Комисията, сега е моментът да задълбочим нашата ангажираност по отношение на етиката да съдействаме на МОТ, да помогнем на себе си и да свършим работа, която е достойна за бъдещето на човечеството.
<SPEAKER ID="693" NAME="Marian Harkin" LANGUAGE="EN">
Г-жо председател, мисля, че е важно да проведем това обсъждане с оглед на предстоящото приемане на конвенцията на МОТ във връзка с домашните работници. Считам, че Парламентът следва да похвали МОТ за отличната й работа.
<P>
Домашният труд - грижите за семейството например, се извършва изключително в семейния дом. Традиционно, разбира се, в ЕС това е работа на жените, въпреки че положението се променя. Мигрантите и хората от по-маргинализирани общности също са по-склонни да работят в домашна обстановка. Стойността на домашния труд не е включена в нашите изчисления за БВП и по тази причина, между другото, домашният труд много често остава невидим и определено се подценява. Без всякакво съмнение това оставя домашните работници в несигурно положение и много често те трябва да разчитат на добрата воля на работодателите. Това просто не е приемливо. Както казваме в резолюцията, домашните работници са в позиция, в която е много по-вероятно да се сблъскат с дискриминация и дори с множество форми на дискриминация.
<P>
Значението на тази Конвенция на МОТ е, че тя ще предостави правно признаване на домашния труд като такъв. Вследствие на това домашните работници следва да бъдат в по-силна позиция да упражняват своите права. Мисля, че е от решаващо значение домашните работници да имат право на основни трудови норми. Това, разбира се, включва достъп до социална сигурност, защита на здравеопазването и безопасността, защита на майчинството и разпоредби относно работното време и времето за почивка.
<P>
Тъй като домашният труд се извършва до голяма степен в рамките на семейния дом, е възможно да има въпроси, свързани с неприкосновеността на личния живот. Трябва да намерим новаторски и работещи решения за гарантиране на здравето и безопасността на домашните работници и в цялостен контекст да гарантираме, че правата им се зачитат напълно. Едно от решенията може да бъде използването на типови договори. В кантона Женева например има модел на договор, който се сключва автоматично от всички работодатели и служители: той се занимава, наред с другото, с такива въпроси, като минимална работна заплата, семейни надбавки и празници. Считам, че договори от подобен тип се използват в Белгия. Те дават по-голяма сигурност на домашните работници, опростяват процедурите за работодателите и премахват сивите зони и неясноти.
<P>
Искам да кажа също, че с удоволствие подкрепям измененията на групата на Зелените в частта, където става дума за включването на детегледачките (au pair) и недекларирания труд има конкретни предложения, за да се гарантира активността ни за осигуряване на достъп до свободния пазар на труда за домашните работници.
<P>
Накрая, искам да подкрепя автора на резолюцията, г-жа Berès, когато казва, че Европейският съюз следва да проправи пътя за подобряване на условията за домашните работници. Г-н член на Комисията, заинтересувах се от думите Ви относно здравето и безопасността на работното място и въпреки че не предвиждате разширяване на директивата, мисля, че Вашите коментари оставят известна възможност за гъвкавост при гарантирането на по-добри здравословни и безопасни условия на труд за домашните работници.
<SPEAKER ID="694" NAME="Jean Lambert" LANGUAGE="EN">
Г-жо председател, аз също искам да поздравя г-жа Berès за поемането на инициативата за въпроса, изискващ устен отговор, и резолюцията. Също така искам да благодаря на члена на Комисията за неговия отговор. Твърде рядко получаваме много конкретен отговор от членовете на Комисията на въпроси по процедурата за въпрос, изискващ устен отговор.
<P>
Моята група горещо приветства предложението на МОТ за конвенцията и препоръката относно домашните работници. Знаем, че най-малко 20 от собствените ни държави-членки вече коментираха проекта и взеха активно участие. Очакваме ранна ратификация от тези държави-членки и доста интересно прилагане.
<P>
Хората говориха много за това как тази група работници е особено уязвима. Голяма част от работата се извършва, зад затворени врати; невидима е. Често самите работници са изолирани и при това положение достъпът до синдикатите нерядко е много труден. Доста често, ако човек бъде нает на работа, при която трябва да живее в дома на работодателя, той може да бъде възприет сякаш е денонощно на повикване. В Парламента знаем, че работата на повикване е много спорен въпрос и нещо, което не приветстваме особено.
<P>
Както беше казано, домашният труд често е подценен или се разглежда като традиционна работа на жените, която "може да се върши от всеки", но посочихме също, че в голямата си част той всъщност е доста квалифициран. Много често може да включва медицински грижи и различни аспекти на развитието на детето. Домашните работници често наистина заемат позиции на доверие. Макар много работодатели да ценят това, има твърде много, които не го правят. Например в Обединеното кралство неотдавна станахме свидетели на това как един човек получи наказание лишаване от свобода по обвинение в трафик на хора за домашни прислужници. Замесената млада жена загуби четири години от живота си за своя работодател, който получи присъда от девет месеца. Така че трябва да помислим как да идентифицираме тази форма на трафик.
<P>
Работещите жени мигранти наистина са много уязвими. Попадали сме на различни случаи, например на работници, които влизат в страната с дипломати и паспортите им биват отнети; хората в тази ситуация на практика нямат почти никаква свобода, нямат достъп до помощ и не познават правата си.
<P>
Искам да повдигна един въпрос във връзка с член 17 от предложената конвенция, който се отнася за ролята на агенциите. Мисля, че това е нещо, което наистина трябва да разгледаме на европейско равнище, защото все повече се възприема като слабото звено в много от проблемите, пред които сме изправени.
<SPEAKER ID="695" NAME="Thomas Händel" LANGUAGE="DE">
Г-жо председател, г-н Андор, госпожи и господа, от това, което Вие казахте, г-н Андор, разбирам че Европейската комисия очевидно обръща внимание на тази тема. Стигам до извода също така, че към нея се подхожда с твърде много сдържаност.
<P>
Не става въпрос, както подчерта г-н Őry по-рано в обсъждането, че ние знаем твърде малко за това какво правят домашните работници в Европа. Напротив, ние знаем толкова много, че има спешна нужда от регулиране. Между 5 % и 9 % от всички служители работят в частни домакинства. Това е най-зле платената група от служители в Европа, с най-малко права и включва най-голямата част от нелегалните работници. Необходимо е спешно действие в тази област, което включва Европейската комисия. Ситуацията, в която се намираме в момента, няма да бъде подобрена чрез свободното движение на работници. Поради тази причина инициативата в Конвенцията на Международна организация на труда (МОТ) е много благоприятна и заслужава нашата подкрепа.
<P>
Бих искал да коментирам четири точки. Първо, има пропуски в определенията в Конвенцията на МОТ. Ако домашните работници не могат да работят понякога, спорадично и не на професионална основа в този сектор, тогава възможностите за заобикаляне на законодателството вече са налице. Второ, съществува спешна нужда от задължителни трудови договори в тази област. На трето място, трябва да имаме не само разумни, общозадължителни регламенти за минималната работна заплата, но също така и равни права на заетост. На четвърто място, тези работници трябва да бъдат обхванати от задължението за задължително социално осигуряване, по-специално, като се има предвид, че това е сектор на минимални заплати.
<P>
Доволен съм, че г-жа Berès призова в изявлението си за кампания за въвеждане на стандартни условия на труд. Това е нещо добро. Трябва да гарантираме, че в бъдеще работата, която не осигурява доходи, осигуряващи препитание, ще бъде обявявана за незаконна от обществото и вече няма да бъде толерирана.
<SPEAKER ID="696" NAME="Jaroslav Paška" LANGUAGE="SK">
Г-жо председател, според доклад на Международната организация на труда домашният труд представлява около 5 % от общия брой на работните места. Това е един вид невидима форма на заетост, която не се извършва във фабрики, магазини или офиси, а в домовете на частни лица. Жените съставляват 90 % от работниците и те не работят в колектив, а сами, по къщите. Целта на работата им е не да произвеждат добавена стойност, а да предоставят грижи или услуги, подобни на задачите, които жените обикновено извършват безплатно в собствените си домове.
<P>
Затова трудът е финансово подценен и често не се счита за нормална заетост по трудовото право, в резултат на което работниците са изложени на неразрешено и несправедливо третиране. Трудът много често е недеклариран, а работниците, които идват от селските райони или от чужбина, имат ниска квалификация, не познават своите права и се превръщат в уязвими лица. Недекларираният труд лишава работниците от социална защита и лишава обществото от вноските им за социални осигуровки. Ако не искаме домашният труд да продължи да бъде недеклариран, трябва да превърнем този труд в подходяща професия и да преодолеем обичайните стереотипи, които често ни представят подобен труд като нямащ стойност.
<P>
Ето защо трябва да го професионализираме. За тази цел обаче трябва да въведем нови мерки в системите на заетостта на отделните държави-членки, включително специфични регламенти в областта на данъците, социалната сигурност, заетостта и гражданските права, които да отчитат специфичния характер на работата, извършена по този начин. Обикновено има финансови причини зад сегашната тенденция да се предоставя и извършва недеклариран домашен труд, тъй като недекларираният труд е по-изгоден и за двете страни, отколкото официално регистрирания труд, който освен с данъци и удръжки натоварва и двете страни с обширни бюрократични изисквания.
<P>
Целта на мерките в държавите-членки следва да бъде да се изменят или дори да се премахнат предимствата на недекларирания труд, така че домашният труд да стане една специфична форма на достойна заетост.
<SPEAKER ID="697" NAME="Elisabeth Morin-Chartier" AFFILIATION="PPE">
(FR) Г-жо председател, бих искала преди всичко да благодаря на г-жа Berès, председател на комисията по заетост и социални въпроси, за това, че ни позволи да проведем това разискване в навечерието на конференцията на Международната организация на труда (МОТ), и на члена на Комисията, г-н Андор, за това, че се съгласи да проведе това разискване между Парламента и Комисията.
<P>
Първо, искам да подчертая една начална точка. Мнозина обсъдиха нашите знания, или липса на знания, за света на домашния труд. Просто, когато казваме с известно колебание, че домашните работници са между 5 % и 9 % от всички работници, това означава, че не познаваме света на домашния труд. Съотношението е 1:2. Затова призовавам нашите разпоредби да ни позволят на европейско равнище да получим по-добро разбиране на света на домашния труд, така че да можем да го гарантираме по-добре.
<P>
Вторият момент, който искам да отбележа, е, че тъй като създадохме стратегията "Европа 2020" и знаем, че там работните места на ниско ниво ще бъдат под особена заплаха, ние трябва да направим всичко тук, в света на домашния труд, за да гарантираме, че специализациите са абсолютно признати.
<P>
Г-жа Ламбърт каза преди малко, че голяма част от домашния труд е доста квалифициран и ние трябва да идентифицираме такъв труд и да го насърчаваме, както и да насърчаваме свързаните с това умения.
<P>
Третият момент е, че Европа не може да бъде основана на ценностите на правата на човека и социалните права, а да развива съответните достижения на правото на ЕС, без да развива също така защитата на заплатите, защитата на работното време, защитата на здравето, познаването на изискванията на домашния труд, и без да предоставя на домашните работници определен брой гаранции. Искам да отправя едно предупреждение, което е, че това не следва да доведе до интеграцията на работниците, които са в напълно незаконно положение. Трябва също да знаем как да предотвратяваме злоупотребяването с ценностите, които защитаваме.
<SPEAKER ID="698" NAME="Edite Estrela" AFFILIATION="S&amp;D">
(PT) Г-жо председател, напълно съм съгласна с казаното от моите колеги от групата на Прогресивния алианс на социалистите и демократите в Европейския парламент, които говориха преди мен. Бих искала да поздравя председателя на комисията по заетост и социални въпроси, г-жа Berès, за тази инициатива, която ни дава възможност да обсъдим една много важна тема. Бих искала също да Ви благодаря за участието, г-н член на Комисията, и за ангажираността, която показахте.
<P>
Домашният труд е важен от икономическа и социална гледна точка, но това е работа, която е зле платена, рутинна и подценявана от обществото. Вече беше казано, че домашният труд се извършва главно от жени, които са подложени на всякакъв вид дискриминация. Всъщност относно обекта на дискриминация трябва да спомена, че в моя доклад относно преразглеждането на Директивата за отпуск по майчинство аз подкрепям включването на домашните работници в приложното поле на директивата.
<P>
Домашните работници в момента са изключени от Директивата за отпуск по майчинство и от всяко европейско законодателство, гарантиращо правото на защита на майчинството, а също така те дори не са обхванати от Рамковата директива за здравето и безопасността. Това е неприемлива дискриминация и тя трябва да се коригира.
<P>
Ето защо Конвенцията на Международната организация на труда следователно е добре дошла и трябва да бъде подкрепена, за да осигури достойнство на домашния труд и да даде на тези жени правата, които другите жени имат.
<SPEAKER ID="699" NAME="Kyriacos Triantaphyllides" AFFILIATION="GUE/NGL">
(EL) Г-жо председател, поредица от изследвания, извършвани от държавите-членки, показва, че домашните работници са изправени пред различни проблеми, включително ниски заплати, дискриминация, натовареност, непристойно поведение от страна на работодателите и дори сексуален тормоз. Тези проблеми се усложняват от факта, че тези хора не се третират като служители и следователно нямат защита по силата на международните конвенции или на съдебната практика на ЕС. Затова терминът "домашен работник" спешно трябва да бъде променен на "домашен служител", а въпросът относно договорите и условията на заетостта - да бъде регулиран.
<P>
Одобряването на Конвенцията на МОТ за домашните работници ще бъде първата стъпка за запълване на съществуващата пропаст чрез защита на правата във връзка с тяхната заетост, увеличения на заплатите, приемането на критерии за работодателите, или дори чрез поясняване, че домашните служители не трябва задължително да остават в дома на работодателя. Като част от това начинание Европейският съюз в сътрудничество с държавите-членки следва да се стреми да измени съществуващото законодателство, така че то да обхваща домашните служители и - най-важното, за да насърчава сътрудничеството между държавите-членки и обмена на най-добри практики.
<SPEAKER ID="700" NAME="Thomas Mann" AFFILIATION="PPE">
(DE) Г-жо председател, г-н Андор, госпожи и господа, в Германия домашните работници не са обхванати от законодателство за защита на заетостта. Не са включени и в европейската рамкова директива. Причината за това е, че на държавата не е позволено да следи за съответствието с регламентите в частните домове. Има подобни пречки в други държави-членки. Общо 15 от тях не са включили домашните работници в своите закони за защита на заетостта.
<P>
Въпреки това тези работници заслужават специална защита. Затова подкрепям приемането на Конвенцията на Международната организация на труда (МОТ), но не мисля, че би било разумно да се включват големи части от конвенцията в законодателството на ЕС. Това би попречило на националните парламенти да вземат самостоятелни решения относно ратифицирането на отделни конвенции на МОТ. Въпреки това искам да благодаря на работните групи на МОТ за тяхната отлична работа.
<P>
Все още има някои проблеми, като например в определенията. Член 1 следва да обхваща не само домашния труд, но също така и битовите услуги. Членът относно периодите на почивка също е проблематичен. На всеки служител трябва да се дава един почивен ден на седмица, макар и не непременно в една и съща седмица. Държавите-членки трябва да достигнат индивидуални споразумения относно периодите от време, защото е необходима известна гъвкавост.
<P>
Забраната на плащанията в натура, които са пряко свързани с работата, като униформи, инструменти или защитно оборудване, на мен ми се струва неразбираема. Подозирам, че това, което се е имало предвид, е, че те не трябва да се приспадат от заплащането. С други думи, нуждаем се от забрана за приспадане на плащанията в натура от заплатите.
<P>
След като тези несъответствия бъдат отстранени, считам, че трябва да подпишем Конвенцията на МОТ относно домашните работници. Благодаря Ви много, г-жо Berès, за Вашата инициатива, и благодаря на всички онези, които казаха, че искат да се опитат да постигнат напредък от името на хората, които, както всички знаем, заслужават закрила.
<SPEAKER ID="701" NAME="Elena Băsescu" AFFILIATION="PPE">
(RO) Г-жо председател, приветствам инициативата за приемане на допълнение към конвенцията на Международната организация на труда чрез препоръката относно домашните работници. Следва да спомена, че те съставляват 9 % от общата работна сила, но не се ползват със същите социални гаранции. Неуспехът да се декларира тази дейност е в ущърб както на работниците, така и на държавата, която не може да ги облага с данъци. Мисля, че тази категория работници е особено уязвима по отношение на злоупотребите от страна на работодателите. В много случаи домашните работници са имигранти без документи, което им пречи да установят контакт с органите, в случай че бъдат експлоатирани. Призовавам Комисията да приеме колкото е възможно по-спешно пакет от мерки, предназначен да ги защити и да им предостави информация. Необходимо е тясно взаимодействие между националните органи и европейските институции с цел подобряване на условията на труд за тази категория работници.
<SPEAKER ID="702" NAME="Silvia-Adriana Ţicău" AFFILIATION="S&amp;D">
(RO) Г-жо председател, застаряването на населението увеличава търсенето на услуги за домашна грижа. В резултат на икономическата криза безработицата се е повишила на около 10 %, като младежката безработица достига дори 20 %. В много държави-членки програмите за икономическо възстановяване доведоха до намаляване на здравните бюджети, което също доведе до съкращаването на много служители в този сектор.
<P>
Недекларирането на домашните грижи или услуги за почистване лишава тези работници от възможността за достоен живот и особено - от прилична пенсия. Като се има предвид, че работниците в тези сектори са предимно жени, които обикновено са отговорни за собственото си семейство както по отношение на отглеждането на децата, така и на грижите за възрастните си роднини, искам да попитам Комисията, дали са налице статистически данни за домашните работници на равнище на ЕС и на равнище на отделните държави-членки. Също така искам да попитам какви мерки възнамерява да предприеме Комисията, за да гарантира не само необходимата гъвкавост, но също така и зачитането на правата на тези работници.
<SPEAKER ID="703" NAME="Ilda Figueiredo" AFFILIATION="GUE/NGL">
(PT) Г-жо председател, считам, че разискването, което провеждаме, е важно, както и инициативата на нашия председател на комисията по заетост и социални въпроси относно необходимостта да се признае стойността на домашните работници, повечето от които са жени, предоставящи помощ в домакинството, услуги за почистване и кетъринг, и които често са жертви на сериозна експлоатация и дискриминация, което е още по-лошо, ако също така са имигранти. Ето защо е от голямо значение този проблем да бъде решен.
<P>
Също така считам, че една нова конвенция и препоръка на Международната организация на труда и препоръка може да бъде от значителна помощ и трябва да се приеме, ако е възможно, на 100-ната Международна конференция на труда. Ето защо не може да има съмнение, че ролята на Комисията - Вашата роля, г-н член на Комисията, за насърчаване на държавите-членки, а също и за привличането на по-голямо внимание към точното съдържание на конвенцията, може да бъде много важна. Въпреки това аз също Ви предизвиквам да посветите вниманието си изцяло на законодателството на Съюза, за да се гарантират трудовите права, правата на заплата, майчинство и защита при заболяване, както и правата на социално осигуряване на домашните работници - както мъжете, така и жените.
<SPEAKER ID="704" NAME="Elisabeth Schroedter" AFFILIATION="Verts/ALE">
(DE) Г-жо председател, искам отново да спомена речта на г-н Андор. Той попита много предпазливо дали Европейската комисия има правомощия и отговорности в тази област. Считам, че има по-голяма отговорност по-специално по отношение на свободата на движение.
<P>
Веднага се сещам за командированите работници. Един пример за това е Берлин, където синдикатите са създали консултативен център за командировани работници. Най-голямата група работници, които се свързват с този център не само от Берлин, но и от цяла Германия, са медицински сестри, които са наети като домашни работници, понякога в ужасяващи и много несигурни условия на труд. Това е един от начините за заобикаляне на минималните условия на труд. Някои от тези хора дори имат фалшив статус на самостоятелно заети. Поради тази причина внесохме това изменение. По-голямата част от тези хора са работници от други държави-членки на ЕС и от трети държави. Това показва, че Комисията със сигурност има отговорност да предприеме действия и да въведе минимални стандарти в тази област.
<SPEAKER ID="705" NAME="Ласло Андор" LANGUAGE="EN">
Г-жо председател, това обсъждане подчертава ключовата роля на МОТ в света на труда. Считам, че трябва да продължим своето тясно сътрудничество с МОТ, защото работата й в тази област, а и в други, разбира се, е изключително приложима в европейския контекст.
<P>
Но обсъждането показа също така, че много от политиките за заетост и социалните политики, с които се занимаваме, се прилагат за домашните работници, въпреки че те се разглеждат като отделна група.
<P>
Развитие на умения, здравеопазване и безопасност, достойно заплащане и социална сигурност, развитие на договорните отношения - разбира се, мога да продължа този списък, са всички аспекти, които трябва да бъдат обхванати в контекста на домашния труд, а всъщност Европейският съюз трябва да бъде лидер и в световен мащаб.
<P>
Трябва да работим в много тясно сътрудничество с държавите-членки, защото могат да бъдат намерени много възможности за действие на равнище на държави-членки, и продължаваме с обмена на най-добри практики в тази област.
<P>
Както споменах в уводното си изявление, в момента изпълняваме пилотен проект по искане на Парламента за трансформиране на несигурния труд в достойна заетост и вече са стартирани две покани за предложения. Втората покана, направена по-рано тази година, е точно покана за действие за укрепване на правата на най-бедните работници и също ще има проучване за по-добро разбиране на явлението несигурен труд.
<P>
Що се отнася до въпроса относно законодателството в областта на здравеопазването и безопасността и как то се прилага за домашните работници, Комисията в този момент не планира да разширява обхвата на Директивата за безопасност и здраве, но сега имаме възможност да мислим за нови правила за домашните работници като група. Важно е да се отбележи, че държавите-членки могат, разбира се, да въведат по-строги национални правила. Те могат например да включат домашните работници в националните правила и да излязат извън рамките на минималните изисквания.
<SPEAKER ID="706" NAME="Председател">
В заключение на разискването, беше внесено едно предложение за резолюция.
<P>
Разискването приключи.
<P>
Гласуването ще се проведе в четвъртък, 12 май, от 12,00 ч.
